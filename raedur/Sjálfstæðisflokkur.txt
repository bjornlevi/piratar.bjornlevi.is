Ræðumaður: Guðlaugur Þór Þórðarson

Virðulegur forseti. Hér kemur ráðherrann í aukahlutverkinu. Það verður að segjast eins og er að þessi umræða hefur um margt verið alveg ágæt og hún hefur tekið á sig ýmsar myndir. Ég verð að viðurkenna að ég áttaði mig ekki alveg á því en ég greindi svolítinn pirring hjá ýmsum og erfitt að skilja eða festa hendur á nákvæmlega hvers vegna það er. Ég alla vega vona að það sé enginn hv. þingmaður, sama hvaða skoðanir hv. þingmenn hafa — og þær eru mismunandi og það er alveg vitað og til þess er leikurinn gerður — en vonandi verður það aldrei svo, ekki að ég hafi neinar áhyggjur af því, að hér verði allir sammála um alla hluti. En það sem um er að ræða hér, og ég ætla aðeins að rifja það upp ef einhver er að koma og fylgjast með umræðunni eða lesa hana, er sérstakt vandamál og menn hafa haft af því áhyggjur að við séum að innleiða hluti með þeim hætti að löggjöfin geri strangari kröfur til íslenskra einstaklinga og lögaðila, eins og hv. þm. Logi Már Einarsson vísaði hér til, heldur en við þurfum að gera. Þá kynni einhver að spyrja: Bíddu, má það ekki? Jú, auðvitað má það. En vandinn er sá að þing og þjóð veit ekki af því.

Ég er ekki að koma nýr að þessu máli. Ég setti af stað starfshóp Björns Bjarnasonar, Kristrúnar Heimisdóttur og Bergþóru Kristjánsdóttur sem tók þetta m.a. fyrir og í kjölfarið var verklaginu breytt. Við breyttum verklaginu 2018 þannig að það þarf að taka það skýrt fram í öllum málum ef menn ætla að ganga lengra og þingið verður að vera meðvitað um það og taka upplýsta ákvörðun um það.

Hv. þm. Diljá Mist Einarsdóttir og fleiri komu með þessa skýrslubeiðni sem ég fagnaði mjög mikið. Ég kem með þessa skýrslu inn í þingið sem gerist alla jafna ekki, en ég bað um að þingið myndi fá umræðu um þetta mál vegna þess að þetta er grafalvarlegt. Það grefur undan lýðræðinu þegar menn ganga fram með þessum hætti. Það er enginn sem í rauninni getur gefið almennilega skýringu á því af hverju þetta er. Það grefur ekki bara undan EES-samningnum heldur líka trú á stofnunum eins og Alþingi þegar svona er gengið fram og þess vegna er ég að koma með þessa umræðu hér inn í þingið, skýrslu inn í þingið, til þess að ræða það. Ég er ekki að biðja menn að vera sammála í málaflokknum sem ég sem ráðherra fer fyrir. Ég er ekkert að biðja um það. Það er bara sjálfsagt að menn haldi áfram að deila um það. En ég er að biðja um það að við sameinumst og gerum allt hvað við getum til þess að þegar við tökumst á um mál sé algerlega vitað hver þeirra eru innleiðingarmál og hver þeirra eru eitthvað sem við erum að takast á um af því að við höfum mismunandi skoðun á þeim. Ég hef hafið það verkefni, gerði það strax, að afhúða. Af hverju? Vegna þess að það er algerlega fráleitt að það sé einhver löggjöf sem menn töldu að væri innleiðing en er svo eitthvað allt annað. Það er algerlega fráleitt og stórhættulegt.

Ég ætla að vísa í skýrsluna á bls. 40 og með leyfi forseta lesa hérna stuttan kafla sem sýnir hvað hér er um að ræða. Bara dæmi, raunveruleg dæmi. Þar segir:

„Þá er einnig að finna í frumvarpinu nokkur augljós dæmi um gullhúðun án þess að þess sé getið sérstaklega í frumvarpinu: Þannig er í 12. gr. frumvarpsins gert ráð fyrir að ríkari kröfur verði settar í íslenska löggjöf en tilskipunin kveður á um í eftirfarandi tilfellum:“ — Og síðan eru fjórir liðir.

Í fyrsta lagi: „Í lið 3.11 er lagt til að leiðslur sem eru lengri en 1 km og með þvermál yfir 500 mm falli í flokk A (ávallt háðar mati á umhverfisáhrifum ), en í tilskipun 85/337/ EB er miðað við 40 km og 800 mm.“

Tilskipunin segir að ef þetta eru meira en 40 km og 800 mm þá eigi að fara í mat á umhverfisáhrifum. Löggjöfin, án þess að tilgreina það, setur 1 km og 500 mm. Enginn vissi af því, töldu að þetta væri innleiðingin.

Í öðru lagi: „Í lið 3.08 er miðað við 66 kV spennu á loftlínum vegna A flokks,“ — sem er mat á umhverfisáhrifum — „en í tilskipun 85/337 er miðað við 220 kV spennu.“

Enginn vissi af því, menn töldu að þetta væri innleiðingin og þannig fór þetta í gegn og er núna lög frá Alþingi.

Í þriðja lagi: „Í lið 11.04 er miðað við 50 þúsund persónueiningar varðandi skólphreinsivirki, til að framkvæmd falli í A flokk en í tilskipun 85/337 EB er miðað við 150 þúsund persónueiningar.“

Þetta er orðið að lögum. Enginn vissi af því, menn töldu að þetta væri innleiðingin.

Að endingu: „Í lið 3.10 og 3.11 er fjallað um leiðslur sem séu lengri en 1 km og 50 cm í þvermál eða meira falli í A flokk. Í tilskipuninni, sem frumvarpinu er ætlað að leiðrétta innleiðingu á, er hins vegar miðað við að slíkar leiðslur séu lengri en 40 km að lengd og 80 cm eða meira í þvermál.“

Virðulegur forseti. Hvað annað? Í hvaða öðrum ráðuneytum hafa einhverjir komið fram með texta sem hv. þingmenn héldu að væri innleiðing og er þess vegna orðið að lögum en það var gengið miklu lengra? Aftur: Við hefðum alveg getað sagt bara 1 m í staðinn fyrir 1 km, við ráðum því. Þetta er grafalvarlegt mál og aftur er ég ekki að biðja um það að við séum sammála um alla hluti heldur er ég að biðja um það og mun halda áfram að berjast fyrir því, eins og ég hef gert alla mína tíð, að sjá til þess, að þessir hlutir séu eins og þeir eiga að vera.

Virðulegur forseti. Ágætur þingmaður Viðreisnar, Guðbrandur Einarsson, fór mjög mikinn og ásakaði okkur Sjálfstæðismenn sem stöndum fyrir þessari umræðu og erum búin að vinna í þessu núna, og ég er sérstaklega að vísa til mín og hv. þm. Diljár Mistar Einarsdóttur en auðvitað er þeir miklu fleiri sem eru búnir vinna í þessum málum. Hann sagði: Þetta er allt ykkur að kenna, hvað eruð þið að tala um þetta, þið hafið gert þetta allt saman? Og: Við erum svo fylgjandi því að hér sé ekki mikið reglugerðarfargan vegna þess að við erum að hugsa um samkeppnishæfni þjóðarinnar. Þetta sagði hv. þingmaður Viðreisnar, sem er að vísu búinn að yfirgefa salinn eins og flestir þingmenn hérna. Mér finnst þetta vera orðinn ósiður, að einhverra hluta vegna hverfi þingmenn alltaf eftir ræður sínar, en það er annað mál. — Já, er það svo? Er Viðreisn algerlega á móti því að það sé verið að íþyngja íslensku atvinnulífi af því að það er slæmt fyrir samkeppnishæfnina? Ég skal alveg viðurkenna að ég tók þátt í því, áttaði mig ekki á því þó að ég hefði miklar efasemdir um það en maður gerði það í nafni stjórnarsamstarfs. Það var nú komið hérna á jafnlaunavottun sem er gríðarlega íþyngjandi fyrir lítil og meðalstór fyrirtæki og mjög erfitt að sjá hverju skilar. Alla vega hafa ekki fundist nein dæmi þess að þetta sé eitthvað sem er að hjálpa okkur í jafnréttisbaráttunni. Þetta er ekkert innleiðingarmál, þetta var bara baráttumál Viðreisnar. Og af hverju er ég að taka þetta fyrir hérna? Mér finnst bara að hv. þingmaður Viðreisnar megi aðeins hægja á sér þegar hann er hér með yfirlæti og talar yfir okkur sem erum að reyna að leiðrétta þessi mál og heldur því fram að hans flokkur sé alla daga að vinna að því að létta reglugerðarbyrðinni af lögaðilum og litlum og meðalstórum fyrirtækjum til þess að þau standist samkeppni við aðrar þjóðir, því að sagan sýnir annað.

Hvað sem því líður, virðulegi forseti, þá þakka ég fyrir umræðuna. Ég vona hins vegar að þessu ljúki ekki hér, og þessu lýkur ekki hér. Við erum löngu byrjuð á vinnunni varðandi afhúðun í mínu í ráðuneyti og henni verður haldið áfram. Ég hvet hv. þingmenn og aðra hæstv. ráðherra til að fara í sambærilega vinnu því að þetta er ekki boðlegt og hefur mjög skaðleg áhrif á íslenskt efnahagslíf og íslenskan almenning.


Ræðumaður: Diljá Mist Einarsdóttir

Virðulegi forseti. Ég þakka hv. þingmanni kærlega fyrir síðara andsvar. Mér finnst leiðinlegt að hæstv. umhverfisráðherra sé kominn í svona mikið aukahlutverk hérna í dag. Ég veit að hann þolir það ekki. En hv. þingmaður vonar að ég hafi lesið bókun 35. Ég segi bara á móti: Ég vona að hv. þingmaður viti að bókun 35 hefur þegar verið lögfest í íslensk lög og er hluti af íslenskri löggjöf, af því hann margtyggur hérna að við þurfum að standa í vegi fyrir lögfestingu bókunar 35. Ég átta mig bara ekki á því hvert hv. þingmaður er að fara, bókun 35 er hluti af íslenskum lögum. Hæstiréttur segir hreinlega — þessi dómur sem hv. þingmaður hefur nú sérstaklega prentað út fyrir mig og ég er reyndar með í tölvutöskunni hjá mér, þar segir hreinlega að löggjöf Íslands sé ófullnægjandi til að tryggja Íslendingum rétt samkvæmt EES-samningnum. Mér finnst óásættanlegt að Íslendingar eigi að þurfa að búa við það að sækja sér bætur af þeim sökum, eins og mér heyrist hv. þingmaður leggja til að eigi að vera niðurstaðan, að ef stjórnvöld brjóti á okkar rétti samkvæmt samningnum þá eigum við hreinlega bara að sækja bætur eins og viðkomandi einstaklingur sem var móðir í fæðingarorlofi virðist þurfa að gera. Mér finnst það óásættanleg staða. Við eigum að njóta fullra réttinda samkvæmt EES-samningnum, gera um það ríka kröfu, og ég vil að við þingmenn bregðumst við því með því að leita leiða til að lagfæra löggjöfina.


Ræðumaður: Diljá Mist Einarsdóttir

Virðulegi forseti. Ég heyri það að hv. þm. Eyjólfur Ármannsson, sem ég þakka kærlega fyrir andsvarið, ætlar ekki að taka það gott og gilt og við höfum áður rætt hérna um bókun 35 og munum eflaust gera aftur. Ég heyri það að okkur greinir á um útfærsluna en erum sammála um endanlega niðurstöðu, ef ég skildi hv. þingmann rétt, þ.e. að Íslendingar séu ekki snuðaðir um réttindi sem þeir eiga samkvæmt EES-samningnum. Þannig að þetta er í rauninni bara útfærslan sem okkur greinir á um. Og af því að hv. þingmaður spyr hvort ég muni styðja frumvarp sem ég hef ekki séð af því það er ekki fram komið þá lýsi ég því auðvitað ekki yfir að ég muni styðja frumvarp sem ég hef ekki séð. En ég er búin að margsegja það í þingsal og sagði það í umræðum um síðasta frumvarp sem hér var til umræðu og ég studdi,  að ég styð það að við finnum lausn á þessu máli. Það er nú enginn annar en æðsti dómstóll Íslands, Hæstiréttur Íslands, sem hefur fundið að þessari framkvæmd og þessu fyrirkomulagi og við verðum auðvitað að bregðast við því þegar æðsti dómstóll Íslands finnur að framkvæmdinni, bregðast við þeirri stöðu sem upp er komin og hefur verið margtuggin þar í dómaframkvæmd. Þannig að ég styð það að við hér í þinginu finnum sameiginlegan flöt og sameiginlega lausn á þessu vandamáli sem upp er komið og hefur nýlega birst mjög skýrlega í dómaframkvæmd Hæstaréttar, æðsta dómstóls Íslands.


Ræðumaður: Diljá Mist Einarsdóttir

Virðulegi forseti. Ég þakka hv. þm. Arndísi Önnu Kristínardóttur Gunnarsdóttur kærlega fyrir að hafa snúið aftur í pontu til að koma með þetta mikilvæga innlegg. Þótt ég freistist til þess, fyrst ég er komin hingað upp, að svara hv. þm. Eyjólfi Ármannssyni varðandi bókun 35, sem snýst einmitt um að tryggja að ekki sé gengið í berhögg við réttindi sem við eigum samkvæmt EES-samningnum — þetta bíður betri tíma auk þess sem við erum nýbúin að eiga orðastað um þetta hér í þingsal.

Eins og ég kom inn á áðan er úttektin augljóslega góð vísbending um það sem er í gangi í öðrum ráðuneytum. Ástæðan fyrir því að ég valdi bara eitt ráðuneyti var einfaldlega sú að ég hafði heyrt ávæning af því að dæmi væru um þetta á þessu sviði og það var eiginlega kostnaðarástæða. Ég ákvað að velja eitt ráðuneyti til að byrja með og sjá hvað kæmi út úr því. Niðurstöðurnar eru, eins og við höfum mörg komið inn á hér í dag, sláandi þannig að það er full ástæða, að ég tel, fyrir önnur ráðuneyti til að gera sambærilega könnun í sínum ranni. Ég vonast auðvitað til þess að viðkomandi ráðherra geri það. Hæstv. utanríkisráðherra er, eins og ég kom inn á, þegar búinn að skipa starfshóp sem er að gera heildstæða úttekt á því vandamáli sem gullhúðun eða blýhúðun er. En ég geri fastlega ráð fyrir því að fylgja þessu eftir hér í þinginu með einum eða öðrum hætti.


Ræðumaður: Diljá Mist Einarsdóttir

Virðulegi forseti. Ég þakka hæstv. umhverfis-, orku- og loftslagsráðherra fyrir að koma hingað og kynna skýrsluna sem við þingmenn Sjálfstæðisflokksins óskuðum eftir um innleiðingu EES-reglna í Landsrétt, gullhúðunar- eða blýhúðunarskýrsluna. Niðurstöður skýrslunnar eru auðvitað sláandi. Það er fullkomlega óásættanlegt að hér skulum við innleiða EES-reglur með meira íþyngjandi hætti en við þurfum, ganga lengra í yfir 40% tilvika. Í skýrslunni kemur fram að það séu engar vísbendingar um að þessum tilvikum fari fækkandi. Úttekt dr. Margrétar Einarsdóttur á þessu málefnasviði er góð vísbending um stöðuna í öðrum ráðuneytum. Ég held áfram að hvetja hæstv. ráðherra til að taka til í sínum ranni. Það er ekki ólíklegt að ég fylgi því eftir hér í þinginu enda sérstakur áhugamaður um blýhúðun.

Við þingmenn höfum sumir reynt að spyrna fótum við reglusetningargleði íslenskra stjórnvalda og gert ítrekaðar tilraunir til að koma skikki á framkvæmd innleiðingar EES-reglna. Framkvæmd sem lýst er í blýhúðunarkýrslunni fer í bága við lög um þingsköp Alþingis og reglur um þinglega meðferð EES-mála. Skýrslan greinir m.a. frá því að mikill misbrestur sé á því að tilgreint sé þegar meiri kröfur eru gerðar í frumvarpi en EES-gerð við innleiðingarlöggjöf og að rökstuðningur fylgi slíkri ákvörðun. Ég gef því lítið fyrir tal þeirra sem fagna reglusetningargleðinni og því að við höfum verið að leggja auknar byrðar á íslenskt atvinnulíf og almenning. Það er algjört lágmark að standi það til sé það tekið skýrt fram. Annað er hreinlega brot á lögum um þingsköp Alþingis og reglum um þinglega meðferð EES-mála. Þetta var í raun mitt fyrsta verk sem nýr formaður utanríkismálanefndar Alþingis, að senda hæstv. ráðherrum okkar bréf og brýna þá með þetta, en utanríkismálanefnd hefur yfirumsjón með umfjöllun nefnda Alþingis um EES-mál. Eftir að niðurstöður blýhúðunarskýrslunnar urðu opinberar sendi ég erindi til forsætisnefndar þingsins og hvatti til þess að brugðist yrði við tillögum dr. Margrétar í skýrslunni. Við þingmenn Sjálfstæðisflokksins fylgdum þessu svo eftir með tillögu til þingsályktunar um þinglega meðferð EES-mála til að undirstrika enn frekar vilja þingsins og afstöðu til blýhúðunar. Og af því að hv. þm. Arndís Anna Kristínardóttir Gunnarsdóttir minntist á ályktunina bendi ég henni á að orðalag ályktunarinnar að jafnaði er einmitt til þess fallið að mæta þeim tilvikum þegar kann að vera ástæða til að ganga lengra en lágmarkskröfur EES-skuldbindinga kveða á um, eins og farið er yfir í greinargerð með ályktuninni, og sérstaklega talin til tilvik þar sem einstaklingum eða lögaðilum er tryggður betri eða meiri réttur en annars. Það breytir þó engu um það að lög um þingsköp og þinglegar reglur um meðferð EES-mála gera kröfu um að athygli sé vakin á þessu, hvort heldur sem um er að ræða ívilnun eða þyngri kröfur.

En aftur að skýrslunni, virðulegi forseti. Samtök iðnaðarins hafa vakið athygli á óásættanlegum vinnubrögðum hérlendis við innleiðingu EES-reglna. Þetta verklag bætist ofan á umkvartanir þeirra félagsmanna um aukið og þyngra regluverk og eftirlit sem hefur neikvæð áhrif á fólk og fyrirtæki. Samkvæmt niðurstöðum könnunar Maskínu fyrir samtökin segja 77% stjórnenda regluverk og eftirlit hafa aukist mikið undanfarinn áratug. Það er sorgleg þróun að við skulum vera að kaffæra rekstraraðila í óhóflegum kröfum og eftirliti. Það bitnar einna helst á litlum og meðalstórum fyrirtækjum og leiðir til sóunar og minni framleiðni.

Aðeins um viðbrögð við blýhúðunarskýrslunni. Hæstv. ráðherra greindi strax frá því eftir útgáfu skýrslunnar að vinna yrði sett af stað við endurskoðun á innleiðingu á EES-gerðum, vinna við afhúðun. Hæstv. ráðherra fór yfir þetta hér áðan. Með því leggur hann áherslu á að færa löggjöf sem undir hann heyrir af EES-gerðum nær því sem gerist í ESB. Þannig yrði regluverkið hér ekki meira íþyngjandi en í ESB sem er einmitt markmiðið með því að taka þátt í einsleitum EES-markaði. Hæstv. ráðherra hefur sömuleiðis tekið undir tillögur skýrsluhöfunda um að stjórnarfrumvörp verði sett þannig upp að sérstakur kafli verði í greinargerðum stjórnarfrumvarpa um útfærslu á viðkomandi EES-innleiðingu. Með því væru þingmenn mun betur upplýstir um frávik frá EES-reglum við innleiðingu í íslensk lög. Vonandi hafa aðrir hæstv. ráðherrar sömuleiðis tekið vel í þessar tillögur. Hæstv. ráðherra má alla vega búast við eftirfylgni frá mér héðan úr þinginu, hvort hann sé ekki örugglega að reyna að vinda ofan af þessu hér. Niðurstöður skýrslunnar gefa fullt tilefni til sambærilegrar rannsóknarvinnu og viðbragða í öðrum ráðuneytum en umhverfisráðuneytinu, eins og áður sagði. Hæstv. utanríkisráðherra skipaði starfshóp um aðgerðir gegn blýhúðun sem lætur vonandi til sín taka.

Við þingmenn ættum að veita stjórnvöldum ríkt aðhald, ekki bara varðandi framhaldið og betri vinnubrögð heldur líka varðandi afhúðun, að regluverk sem þegar hefur verið þyngt verði fært til samræmis við evrópska löggjöf. Það er mikilvægt að ekki sé gengið lengra við innleiðingu EES-gerða en þörf er á. Innlend fyrirtæki og neytendur eiga að sitja við sama borð og aðrir á innri markaði ESB. Auk þess koma íþyngjandi og óskilvirkar reglur sem eru sagðar stafa frá EES-samningnum óorði á samninginn. Eins og hv. þm. Guðbrandur Einarsson kom inn á áðan; heimatilbúinn vandi sem bætist þá við endalausa hugmyndaauðgi ESB um regluvæðingu um allt milli himins og jarðar. Það er löngu kominn tími á samstillt átak um að bæta samkeppnishæfi Íslands. Þessi skýrsla er mikilvægt innlegg inn í þá umræðu.


Ræðumaður: Guðlaugur Þór Þórðarson

Virðulegur forseti. Ég veit ekki alveg hvað hv. þingmaður er að vísa til hér. Ég ber ábyrgð á því að við erum komin með þessa skýrslu og veit að ráðherra hefur farið í þá vinnu að bæði koma fram með skýrsluna en ekki síst að fara í afhúðun. Ef það eru einhver dæmi um það í minni tíð að gullhúðun hafi verið beitt án þess að þing og þjóð viti af því þá myndi ég gjarnan vilja fá að vita það, því að það liggur fyrir algerlega skýr vilji af minni hálfu að það á ekki að gerast og ég vona að það hafi ekki gerst. Ef það hefur gerst þá þurfum við að laga það. Þó er alveg rétt að það komi fram að eftir að þessi skýrsla kom finnur maður að hinir ýmsu aðilar eru miklu meira vakandi og koma með allra handa ábendingar sem við förum öll yfir. Vilji minn er alveg skýr og kemur ekki bara fram í því embætti sem ég er í núna heldur ekki síður í því embætti sem ég var í áður sem utanríkisráðherra, og svo sem líka sem hv. óbreyttur þingmaður.


Ræðumaður: Guðlaugur Þór Þórðarson

Virðulegi forseti. Hér erum við að ræða hlut sem er mjög mikilvægur, sem er skýrsla um innleiðingu EES-gerða í landsrétt. Hún á sér þá forsögu að á 153. löggjafarþingi, 2022–2023, lagði hópur þingmanna með Diljá Mist Einarsdóttur í broddi fylkingar fram beiðni um skýrslu frá umhverfis-, orku- og loftslagsráðherra, þar sem skoðað yrði sérstaklega hvort svokölluð „gullhúðun“ hefði átt sér stað á málefnasviði ráðuneytisins á tímabilinu 2010–2022 með þeim afleiðingum að skapast hefði meira íþyngjandi regluverk hér á landi ef þörf var á.

Hugtakið gullhúðun er notað um það þegar stjórnvöld einstakra ríkja ganga lengra og setja íþyngjandi ákvæði umfram þær lágmarkskröfur sem gerðar eru í EES-gerðum við innleiðingu. Slíkt er heimilt samkvæmt íslenskum lögum og reglum en þó eru gerðar kröfur um að ef slík leið sé valin sé það tilgreint og að rökstuðningur fylgi, sbr. 8. gr. reglna um þinglega meðferð EES-mála, sbr. og 1. mgr. 37. gr. laga nr. 55/1991, um þingsköp Alþingis, og 13. gr. samþykktar ríkisstjórnar um undirbúning og frágang stjórnarfrumvarpa.

Ráðuneytið fól Margréti Einarsdóttur, prófessor við lagadeild HR, að vinna rannsóknina. Meginhluti rannsóknarinnar fól í sér ítarlega skoðun á 27 stjórnarfrumvörpum sem innleiddu tilskipanir í íslenskan rétt og átta stjórnarfrumvörpum sem innleiddu reglugerðir. Rannsóknin leiddi í ljós að gullhúðun var beitt í 11 stjórnarfrumvörpum þar sem tilskipanir voru innleiddar í landsrétt, eða 41% tilvika. Engar vísbendingar eru um að slíkum tilfellum fari fækkandi og á tímabilinu 2019–2022 var gullhúðun til að mynda beitt í fjórum af átta innleiðingarfrumvörpum. Eins og við var að búast fundust hins vegar engin dæmi um beitingu gullhúðunar í þeim átta innleiðingarfrumvörpum sem innleiddu reglugerðir.

Að því er varðar hrein innleiðingarfrumvörp leiddi rannsóknin í ljós að fram til 2018 var algengt að lögð væru fram frumvörp sem höfðu að geyma bæði innleiðingu á EES-gerðum og önnur ákvæði sem ekki áttu rætur sínar að rekja til EES-samningsins. Þannig var í þeim 24 frumvörpum sem lögð voru fram á tímabilinu 2010–2018 einungis um að ræða hrein innleiðingarfrumvörp í tæpum helmingi þeirra. Þá var í hinum eldri frumvörpum oft erfitt að greina hvort um væri að ræða hreint innleiðingarfrumvarp eður ei. Eftir breytinguna á reglum um þinglega meðferð EES-mála 13. ágúst 2018 fjölgaði hreinum innleiðingarfrumvörpum en þó voru enn í u.þ.b. þriðjungi tilfella á tímabilinu, frá breytingunni 2018 til 2022, lögð fram frumvörp sem bæði fólu í sér innleiðingu EES-gerðum og öðrum ákvæðum sem ekki áttu rætur sínar að rekja til EES-samningsins.

Sem fyrr segir er ekki óheimilt að gera meiri kröfur í innleiðingarlöggjöf en leiðir af lágmarkskröfum viðkomandi gerðar. Hins vegar, og þetta er lykilatriði, skal það tilgreint sérstaklega og skal rökstuðningurinn fylgja slíkri ákvörðun. Rannsóknin leiðir í ljós að misbrestur er á að framangreindar kröfur séu uppfylltar. Það er mjög alvarlegt. Í um helmingi þeirra innleiðingarfrumvarpa sem skoðuð voru þar sem gullhúðun var beitt er þess getið með skýrum hætti að verið sé að gera meiri kröfur en leiðir af lágmarkskröfum viðkomandi EES- gerðar. Rökstuðningur fyrir því að sú leið er valin er þó iðulega takmarkaður. Í hinum helmingnum er hins vegar erfitt að átta sig á hvort verið sé að gera ríkari kröfur en nauðsynlegt er. Jafnan er þörf á umfangsmikilli og tímafrekri greiningarvinnu til að átta sig á því hvort verið sé að beita gullhúðun og þá að hvaða leyti.

Niðurstaða skýrslunnar er sú að þörf er á að endurskoða og bæta verklag að því er varðar meðferð innleiðingarfrumvarpa. Að því er varðar gullhúðun skiptir höfuðmáli að vekja athygli alþingismanna og hagsmunaaðila á því ef ætlunin er að gera meiri kröfur í innleiðinguarlöggjöfinni en leiðir af lágmarkskröfum viðkomandi EES-gerðar. Æskilegt er að vekja athygli á því eins fljótt og unnt er í undirbúningsvinnu frumvarpsgerðar, jafnvel strax í opnu samráði, sbr. 3. gr. samþykktar ríkisstjórnarinnar.

Þá er  brýnt að í innleiðingarfrumvörpum verði greint frá því með skýrum og aðgengilegum hætti ef ætlunin er að beita gullhúðun og/eða víkja frá meginreglunni um hreint innleiðingarfrumvarp. Skýr og skilmerkileg leið væri að kveðið væri á um í samþykkt ríkisstjórnarinnar um undirbúning og frágang stjórnarfrumvarpa og handbók um undirbúning og frágang lagafrumvarpa að ávallt ætti að vera sérstakur kafli í greinargerð innleiðingarfrumvarpa þar sem greint væri frá því hvort í frumvarpinu væru gerðar meiri kröfur en nauðsynlegt er eða hvort fylgt væri lágmarkskröfum viðkomandi EES-gerðar.

Virðulegur forseti. Til að gera langa sögu stutta þá er ágætt að fara hér á bls. 28 í skýrslunni og áfram þar sem eru tilgreind raunveruleg dæmi um það hvað áhrif þessi gullhúðun hefur. Þá er vísað í dæmi þar sem innleiðingin átti að fela í sér að 10 km langar leiðslur og 50 cm í þvermál, það sem væri fyrir ofan  þyrfti að fara í mat á umhverfisáhrifum. Ég biðst velvirðingar, virðulegur forseti, það sem um er að ræða er að tilskipunin gerði ráð fyrir að leiðslur sem væru stærri en 40 km langar og 80 cm í þvermál færu í umhverfismat en hins vegar var innleiðingin með þeim hætti að það voru ekki 40 km heldur 10 km og ekki 80 cm í þvermál heldur 50 cm án þess að það væri rökstutt eða tilgreint. Það sama er upp á teningnum með ýmislegt annað sem tilgreint er í skýrslunni. Ég tek bara þetta eina dæmi.

Hér er einfaldlega um það að ræða að þing og þjóð veit ekki af því að sá texti sem menn telja að feli í sér kröfur sem við höfum ákveðið,  með því að vera í samningnum um Evrópska efnahagssvæðið, að við þurfum að taka upp — það er bara ekki rétt. Það er verið að ganga lengra. Þetta er nokkuð sem var tekið fyrir og við höfum beitt okkur fyrir lengi og ég beitti mér fyrir því sem utanríkisráðherra þegar ég fól Birni Bjarnasyni ásamt tveimur öðrum einstaklingum að gera úttekt á EES-samningnum. Þá var þetta tekið sérstaklega fyrir því að þetta væri ein af ástæðunum fyrir því að það væri verið að grafa undan EES-samningnum. Af hverju? Vegna þess að það er verið að kenna EES-samningnum um eitthvað sem hefur ekkert að gera með EES-samninginn heldur er eitthvað sem við tókum ákvörðun um sjálf. Það sem er enn þá alvarlegra er að það er verið að gera hluti sem þing og þjóð veit ekki um. Það er verið að koma með texta sem gengur lengra heldur en sá texti sem við höfum undirgengist að innleiða út af samningnum um Evrópska efnahagssvæðið og það er íþyngjandi fyrir íslenskt atvinnulíf og íslenskan almenning.

Þessi skýrsla var gerð að frumkvæði hóps þingmanna og þar fremst í flokki var hv. þm. Diljá Mist Einarsdóttir. Þessi skýrsla var ekki gerð til að geyma hana og láta hana rykfalla. Við brugðumst strax við niðurstöðunni með því að setja strax af stað vinnu við að endurskoða innleiðingu á EES-gerðum í löggjöf um mat á umhverfisáhrifum með það að markmiði að leggja fram frumvarp til að færa löggjöfina að EES-gerðum, þ.e. nær því sem gerist í nágrannalöndunum þannig að regluverkið hérlendis sé ekki meira íþyngjandi en þar. Sá aðili sem mun stýra þeirri vinnu er dr. Margrét Einarsdóttir, sami aðili og skrifaði skýrsluna eins og vel þekkt er.

Virðulegi forseti. Ég er mjög ánægður með að þessi skýrsla er komin fram og ég er afskaplega ánægður með þetta frumkvæði, sem ég er búinn að vísa í, hv. þingmanna undir forystu Diljár Mistar Einarsdóttur. En að sama skapi olli niðurstaðan mér miklum vonbrigðum. Við vísum hér í þær reglur sem voru settar 2018 en þær komu einmitt í kjölfar þeirrar vinnu sem ég vísaði í áðan. Það átti að vera skýrt, algjörlega skýrt, að þegar þingið væri að taka við þessum verkefnum þá vissi þingið hvað þyrfti að innleiða. Það gæti síðan breytt — því það er auðvitað ekkert bannað að þingið ákveði það, þingið gerir bara það sem það vill, að breyta hlutum, setja í þessu tilfelli meira íþyngjandi reglur eða setja eitthvað inn sem þingið vill setja inn um leið og það gengur frá innleiðingu. En það verður að vera uppi á borðum og það verða allir að vita af því. Þetta er grundvallaratriði. Okkur greinir á um hvaða leiðir við eigum að fara og höfum mismunandi skoðanir á hinum ýmsum málum en gullhúðun, án þess að um sé að ræða vitneskju þings og þjóðar, er aldrei réttlætanleg, aldrei. Það er afskaplega mikilvægt, ekki bara í því ráðuneyti sem ég fer fyrir, umhverfis-, orku- og loftslagsráðuneytinu, að við förum í gegnum þessi mál og hefjum þá vinnu sem við nú þegar höfum hafið. Það er mjög mikilvægt að önnur ráðuneyti geri slíkt hið sama. Það er afskaplega mikilvægt að verklagið þegar kemur að innleiðingum EES-gerða sé skýrt og að þingið og hagsmunaaðilar og þjóðin geti treyst því að í því sem er lagt fyrir þingið og kynnt í samráði sé algjörlega skýrt hvað sé innleiðing og hvað sé það sem ríkisstjórn hvers tíma eða hæstv. ráðherra hvers tíma vill gera meira.

Virðulegi forseti. Ég þakka fyrir tækifærið fyrir að kynna þetta fyrir þinginu og vonast til þess að hér verði góðar umræður um málið, en ekki bara það, ég  vonast til þess að þessi skýrsla verði til þess að við bæði breytum verklaginu og förum í það sem við erum að gera í umhverfis-, orku- og loftslagsráðuneytinu, að afhúða. Það er lykilatriði. Það er ekkert sem mælir með því að við séum að ganga fram með þeim hætti sem þessi skýrsla sýnir; að það sé verið að bæta í og setja íþyngjandi reglur án þess að þingið og þjóðin viti af því.


Ræðumaður: Guðlaugur Þór Þórðarson

Virðulegi forseti. Ég þakka hv. þm. Líneik Önnu Sævarsdóttur fyrir að hefja þessa mikilvægu umræðu og mín niðurstaða er sú að þetta er góð umræða en við þurfum að ræða þetta miklu betur, það liggur alveg fyrir. Það er bara fullt af misskilningi hér í umræðunni. Þetta er framtíðin. Já, allt það sem við erum að gera í grænum orkumálum og loftslagsmálum er framtíðarmál. Það tekur langan tíma að búa til græna orku. En það er eins og hv. þm. Líneik Anna Sævarsdóttir nefndi hér; ef ríkið ætlar að fara í þessa framleiðslu þá er það gríðarleg áhætta. Það er gríðarleg áhætta. Vilja menn fara í það? Við slepptum því t.d. í vindorkunni, af því að við erum 30 árum á eftir öðrum þar, ríkisrekstri og stuðningi þar. Við njótum góðs af því. Stærstu fyrirtæki heims eru tilbúin til að koma eða voru tilbúin til að koma hingað til þess að hefja þessa framleiðslu en það vantar hins vegar græna orku. Þau töldu og það telja margir að við eigum græna orku en það er langur vegur frá eins og staðan er í dag, þó að hlutirnir séu að hreyfast í rétta átt, og okkur liggur á ef við ætlum að ná þessum markmiðum. Og af því að hér tala menn um útflutning — þú ræður því ekki. Fyrirtæki framleiða rafeldsneyti og það er nægur markaður á Íslandi vegna þess að við erum mjög stór þegar kemur að fluginu, við erum mjög stór þegar kemur að fiskiskipunum og sömuleiðis flutningaskipunum. Núna er íslenskt félag byrjað að búa til tvö skip sem munu verða keyrð áfram á rafeldsneyti. Maersk er sömuleiðis með sex skip í framleiðslu, þetta er ekki lengra frá okkur en það. En það er mörgum spurningum ósvarað og ég myndi ætla að það væri betra að aðrir aðilar en ríkið færu í þennan áhætturekstur. En við þurfum auðvitað að styðja við hann og það hlýtur að vera markmið okkar, ekki bara til að ná árangri í loftslagsmálum heldur líka þjóðaröryggismálum, að við séum að búa til okkar eigið eldsneyti. Við njótum góðs af því. Til dæmis þegar orkukrísan kom um daginn út af Úkraínustríðinu, þá stóðum við miklu betur en aðrir af því að við eigum íslenska orku. Mér finnst ósanngjarnt og það stenst enga skoðun að stilla þessu upp þannig, að ná árangri í loftslagsmálum gegn því að við ætlum að ganga á víðerni okkar. Það bara stenst enga skoðun. Og þetta er ekki vandamál, þetta er verkefni. Það er langur vegur frá að við þurfum að fórna víðernum okkar til að ná árangri í því að búa til græna orku. Það er bara langur vegur frá.


Ræðumaður: Birgir Þórarinsson

222Herra forseti. Við Íslendingar höfum mikil tækifæri í orkumálum eins og við vitum öll. Eitt af þeim er að framleiða rafeldsneyti en hugtakið rafeldsneyti er yfirheiti eða samnefnari yfir vetni og það sem búið er til úr vetni, sem er þá metan, metanól og síðan ammoníak. Undirstaða þessarar áhugaverðu framleiðslu og nýsköpunar henni tengdri er aðgangur að raforku. Við Íslendingar erum rík þjóð á mörgum sviðum, ekki síst af náttúruauðlindum, og það eru sannarlega forréttindi að geta framleitt sitt eigið rafmagn með umhverfisvænasta hætti sem til er. Það er hægt að framleiða rafeldsneyti hvar sem er á landinu svo framarlega sem næg raforka sé til staðar. Þegar kemur að framleiðslu á metani eða metanóli þarf hins vegar koltvísýring eða COog til að framleiða hreint vetni þarf raforku og vatn. Þegar kemur að loftslagsmálum þá skiptir höfuðmáli að draga úr koltvísýringi eða CO og tækifæri felast í því að nota CO til framleiðslu á rafeldsneyti. Það getur hins vegar verið erfiðleikum bundið að taka hann frá stóriðjunni, t.d. vegna kostnaðar sem því fylgir. Sé það gert er sú orka sem til verður, rafeldsneytið, græn orka. Sé koltvísýringurinn hins vegar tekinn frá varmavirkjunum við framleiðslu á rafeldsneyti er það ekki flokkuð sem græn orka samkvæmt ETS-kerfi Evrópusambandsins. Hér þurfa stjórnvöld að stíga inn í og gæta hagsmuna okkar og fá þessu breytt. Það er okkur mjög mikilvægt. Það eru mikil tækifæri sem felast í því að geta keyrt skipaflotann og stærri bíla eins og flutningabíla á rafeldsneyti og til að nýta þessi miklu tækifæri sem við höfum verðum við að greiða fyrir orkuskiptum og taka út flöskuhálsa sem standa í vegi fyrir þessari mikilvægu nýsköpun og þróun.

Að lokum vil ég segja það, herra forseti, að við þurfum að styðja betur við einkaframtakið í nýsköpun á þessu sviði. Ríkisrekin nýsköpun veldur óvissu og hana skortir drifkraft, hugmyndaauðgi og lausnir sem liggja hins vegar í krafti einstaklinganna.


Ræðumaður: Guðlaugur Þór Þórðarson

Virðulegi forseti. Ég vil þakka hv. þm. Líneik Önnu Sævarsdóttur fyrir að hefja þessa sérstöku umræðu. Það er afskaplega mikilvægt og tímabært að dýpka umræðuna um þriðju orkuskiptin. Hv. þingmaður var hér með ýmsar spurningar sem ég ætla bara að svara strax: Það sem þarf er græn orka. Það er það sem þarf. Við þurfum að sjá til þess að  fyrirtæki í opinberri eigu framleiði græna orku sem þau hafa verið hæg við að gera, en sömuleiðis þurfum við að einfalda reglugerðarumhverfið hjá okkur, m.a. með því að klára þau frumvörp sem hér liggja fyrir og hafa komið inn í þingflokka og þing, sem snúa að sameiningu stofnana, því að okkur liggur á.

Varðandi magnið þá er fyrir löngu búið að taka það út og miðað við þær niðurstöður sem grænbókin kom með á sínum tíma  þá þurfum við  alla vega að rúmlega tvöfalda  grænorkuframleiðsluna til þess að ná markmiðum okkar um orkuskipti. Þar er langstærsti hlutinn  flugið. Við erum mjög stór í millilandaflugi. Við erum sömuleiðis stór þegar kemur að fiskiskipunum og sömuleiðis flutningsskipunum. Við erum að sjá það að íslensk fyrirtæki eru mjög stórhuga þegar kemur að þessu. Reyndar er það þannig að Samskip hafa nú hafið smíði á tveimur nýjum skipum sem þýðir með einföldum hætti að þeir eru í fremstu röð í Evrópu þegar kemur að því. Sömuleiðis hefur í það minnsta Icelandair miklar hugmyndir um það að nýta sér  rafeldsneyti. En okkur vantar orku. Það er alltaf sama svarið.

Hv. þingmaður vísaði hér til vindorkunnar. Núna eru í yfirlestri frumvörp og þingsályktunartillaga sem kemur út úr vinnu hóps  þar um. Það er afskaplega mikilvægt að þingið vinni þau hratt og vel, sömuleiðis önnur þau frumvörp sem munu koma hér fram sem snúa að því að einfalda og gera hluti skilvirkari þegar kemur að grænni orkuöflun, vegna þess að við höfum gert mjög lítið þegar kemur að grænni orkuöflun í áratugi og nú er komið að skuldadögum.

Það er nú bara þannig og núna stöndum við frammi fyrir því — vegna þess að það sem við erum að gera er bara nákvæmlega sama og foreldrar okkar og afar og ömmur gerðu í fyrstu og öðrum orkuskiptunum, þ.e. að taka  út rússneska olíu og setja íslenska endurnýjanlega orku, hvort sem það var rafmagnið eða heita vatnið, í staðinn. Þetta er ekkert flóknara. Þótt það sé flóknara að búa til rafeldsneyti, það er ekki sama — við erum ekki með sömu nýtingu  og við erum með þegar við notum  t.d. rafmagn á bílana okkar og þess vegna þurfum við meiri orku í það. Svo er það bara spurningin: Verðum við kynslóðin sem förum í orkuskiptin og flytjum við inn  norskt rafeldsneyti eða verður það íslenskt? Það er bara spurningin. Þeir sem sitja í þessum sal hafa bara mjög mikið um það að segja hvernig þeir vinna því að það er ekki nóg að koma hér upp og segja: Heyrðu, við viljum ná árangri í loftslagsmálum. Við viljum ná árangri í orkuskiptum, vegna þess að það er ekki hægt nema þau frumvörp sem hér eru fyrir þinginu séu samþykkt.

Auðvitað er gott að sjá breytingu á viðhorfi, af því að t.d. rammaáætlun, sem var samþykkt,  var bara samþykkt af þingmönnum stjórnarflokkanna. Enginn stjórnarandstæðingur greiddi atkvæði með henni og ef allir hefðu greitt atkvæði  eins og stjórnarandstaðan, ef undan er skilinn einn Miðflokksmaður, þá ættum við enga von í þessum málum. Enga.

Ég fagna sinnaskiptum Viðreisnar, Samfylkingarinnar og Flokks fólksins í þessum málum. Það er vel. En það þarf meira til. Við erum auðvitað með gríðarlega mikil tækifæri en þau verða ekki nýtt nema við  séum með græna orku. Það að framleiða  rafeldsneyti er stórmál og áhættusamt og við vitum ekki hvernig það þróast og ég vara við öllum hugmyndum um að menn noti peninga skattgreiðendanna í slíkt. Við erum með opinber fyrirtæki sem eiga að framleiða græna orku, sem þurfa að gera betur þar. En þegar kemur að þessum mikla samkeppnisrekstri sem rafeldsneytið verður þá er ekki skynsamlegt að fara í slíkan áhætturekstur með fjármuni skattgreiðenda.


Ræðumaður: Njáll Trausti Friðbertsson

Herra forseti. Á fundi hv. umhverfis- og samgöngunefndar í morgun fengum við góða gesti, fulltrúa öryggisnefndar Félags íslenskra atvinnuflugmanna, Isavia innan lands, frá Reykjavíkurborg og fulltrúa innviðaráðuneytisins, að ræða þær hugmyndir sem nú eru uppi varðandi uppbyggingu húsa við austur-vestur enda flugbrautarinnar á Reykjavíkurflugvelli í mikilli nálægð við flugbrautina. Margt fróðlegt kom þar fram. Það hefur líka komið í ljós í því samhengi að engar rannsóknir hafa farið fram á því hvaða áhrif slíkar byggingar, sem fyrirhugað er að byggja einhverja 300 m frá flugbrautarendanum, gætu haft á flugöryggi og rekstraröryggi flugvallarins. Það má öllum vera ljóst, í tengslum við stöðuna á Reykjanesskaga, að Reykjavíkurflugvöllur mun gegna mikilvægu hlutverki næstu árin og áratugina sem helsta samgöngumiðstöð innan lands og varaflugvöllur er einnig geysilega mikilvægur í tengslum við sjúkraflug í landinu. Í fyrra voru flogin rúmlega 900 sjúkraflug yfir landinu með hátt í 1.000 sjúklinga. Síðan má heldur ekki gleyma að flugvöllurinn er mikilvægur varðandi almannavarnir landsins.

Í júní 2022 samþykktum við hér í þinginu ný loftferðalög, sem eru mikill lagabálkur. Í nýjum loftferðalögum voru klár ákvæði og nokkrar greinar sem tengdust því hvernig hægt væri að verja með skilmerkilegum hætti flugvelli landsins. Ég held að það sé öllum ljóst að hér er um gríðarlega mikilvægan innvið að ræða, þjóðhagslegan innvið. Er ekki rétt að nýta líka það sem stendur í loftferðalögum í þessu máli? Það kom fram á fundinum í morgun að nú hefur ráðuneytið skipað skipulagsnefnd um Reykjavíkurflugvöll þannig að nú er reiknað með að sú vinna fari af stað, og það er ánægjulegt. En öllum er ljóst að það er mikilvægt fyrir þjóðina að hafa góða yfirsýn yfir þessi mál og við erum komin í miklar ógöngur þar sem við stöndum með þessi mál í dag.


Ræðumaður: Birgir Þórarinsson

Herra forseti. Ísland hefur staðfest nýjan fríverslunarsamning milli Indlands og EFTA-ríkjanna, þ.e. Íslands, Liechtenstein, Noregs og Sviss. Hér er um sögulegan tímamótasamning að ræða og samningurinn er fyrsti fríverslunarsamningurinn sem Indland undirritar við Evrópuríki. Asía er í stöðugum efnahagslegum vexti. Indland mun þar vaxa hraðast á komandi árum og í því felast mikil tækifæri sem við erum nú orðin þátttakendur í. Samningaviðræður Íslands og EFTA um fríverslunarsamninginn hafa staðið í 17 ár og hafa 20 lotur samningaviðræðna átt sér stað og viðskipti EFTA-ríkjanna og Indlands námu um 5,5 milljörðum evra á síðasta ári eða um 825 milljörðum íslenskra króna. Samningurinn kveður á um afnám tolla og annarra viðskiptahindrana. Til framtíðar getur Indland orðið einn af mikilvægari mörkuðum okkar fyrir útflutningsvörur. Samningurinn bætir markaðskjör á öllum helstu útflutningsvörum Íslands til Indlands og frá gildistöku hans munu sjávarafurðir og helstu iðnaðarvörur sem Ísland flytur út ýmist njóta fulls tollfrelsis eða umtalsverðrar tollalækkunar. Þrátt fyrir miklar takmarkanir á innflutningi á landbúnaðarvörum til Indlands tryggir samningurinn Íslandi tollfríðindi fyrir lambakjöt, vörur úr sjávarþara, drykkjarvatn og óáfenga drykki svo að eitthvað sé nefnt. Skuldbindingar sem Ísland tekur á sig varðandi markaðsaðgang fyrir landbúnaðarvörur eru sambærilegar við fyrri fríverslunarsamninga Íslands á vettvangi EFTA og þar er að stærstum hluta um að ræða landbúnaðarvörur sem ekki eru framleiddar á Íslandi.

Herra forseti. Ég óska okkur öllum til hamingju með þennan tímamótasamning. Ég vil nota hér tækifærið til að þakka íslensku samninganefndinni fyrir þeirra mikilvægu störf og öllum þeim sem hafa komið að þessu máli síðastliðin 17 ár.


Ræðumaður: Birgir Ármannsson

Borist hefur bréf frá félags- og vinnumarkaðsráðherra þar sem óskað er eftir fresti til þess að veita skriflegt svar við fyrirspurn á þskj. 1064, um sérfræðiteymi um aðgerðir til að draga úr beitingu nauðungar í þjónustu við fatlað fólk, frá Arndísi Önnu Kristínardóttur Gunnarsdóttur. Einnig hefur borist bréf frá dómsmálaráðherra þar sem óskað er eftir fresti til þess að veita skriflegt svar við fyrirspurn á þskj. 1065, um gæsluvarðhald, frá Njáli Trausta Friðbertssyni. 	Þá hefur borist bréf frá mennta- og barnamálaráðherra þar sem óskað er eftir fresti til þess að veita skriflegt svar við fyrirspurn á þskj. 1122, um kostnað við auglýsingagerð, kynningarmál, viðburði og ráðstefnur, frá Berglindi Ósk Guðmundsdóttur




Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir seinni fyrirspurn. Ég vil árétta það að flugfélögin eru einnig bundin af eigin persónuverndarlögum í sínu heimaríki þannig að þetta er ekki séríslensk meðferð hér sem þau viðhafa, heldur beinist þetta að þeim ríkjum sem ekki eru aðilar að PNR-tilskipun Evrópusambandsins. Ég vil árétta það að við erum að hefja tvíhliða samningaviðræður við ESB vegna þessa máls. Ég vænti þess að eftir nokkra mánuði verði þessi samningur innleiddur hér. Sömuleiðis Norðmenn, við erum nú ekki aftarlegar á merinni en það að Norðmenn eru í sömu stöðu og við og þeir eru sömuleiðis að hefja þessar viðræður við Evrópusambandið þannig að við fylgjum þeim hvað þetta varðar. Þegar þessi innleiðing er komin þá verðum við með nánast 100% upplýsingar um þá farþega sem hingað til lands koma og verður til fyrirmyndar. Hins vegar eru landamærin með þeim hætti að það verður aldrei hægt að koma fyllilega í veg fyrir það að hingað slæðist einstaklingar eins og við höfum orðið vitni að í fjölmiðlum, þar sem innan Schengen-svæðisins er frjáls för fólks.


Ræðumaður: Diljá Mist Einarsdóttir

Virðulegi forseti. Ég þakka hæstv. dómsmálaráðherra fyrir svarið. Ég veit ekki af hverju ég er svona hissa að heyra af frekjuganginum í ESB-ríkjunum. Það eru gríðarlega mikilvægar upplýsingar fyrir stjórnvöld að hafa hverjir koma hingað til lands og auðvitað ætti enginn að komast upp með það að fara ekki að lögum varðandi þá upplýsingagjöf, ekki frekar en öðrum lögum. Hæstv. ráðherra svarar því sem sagt að tækin séu til staðar, viðurlögin sömuleiðis, þeim sé bara ekki beitt. Ég hef ákveðinn skilning á því af því að þetta eru væntanlega nánar samstarfs- og vinaþjóðir okkar sem hafa gripið til þess ráðs að gera ákveðna samninga um þetta fyrirkomulag. Okkur varðar hins vegar ekkert um það hvaða ESB-reglur gilda í viðkomandi löndum. Ef til vill kemur þessi ráðgjöf of lítið og of seint, svona í slæmri þýðingu, en ég hvet hæstv. ráðherra til þess að gera skýlausa kröfu til félaga sem starfa frá ESB-ríkjum að fara hreinlega að íslenskum lögum. Ég sæi það fyrir mér að Play myndi bera það fyrir sig í Þýskalandi að þeir gætu ekki afhent einhverjar upplýsingar út af íslenskum lögum og þýsk stjórnvöld tækju þau svör góð og gild. Þetta er auðvitað ekkert annað en yfirgangur.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir fyrirspurnina. Hv. þingmaður spyr hvernig tryggt sé að erlend flugfélög sem fljúga hingað til lands framfylgi þessari skyldu sinni. Það er alveg rétt sem hv. þingmaður segir að á Íslandi gilda íslensk lög. Farþegaupplýsingadeild ríkislögreglustjóra hefur samband við flugfélög sem fljúga reglulega hingað til lands og gerir þeim grein fyrir skyldu þeirra til að afhenda upplýsingar um farþega og áhafnir. Deildin veitir flytjendum jafnframt aðgang að stafrænni gátt sem flugfélögum ber að senda upplýsingar í gegnum. Það er því skýrt verklag til staðar til að tryggja að flugfélög sem fljúga reglulega til landsins uppfylli skyldur sínar að þessu leyti.

Vanræki flugfélag aftur á móti þessar skyldur sínar samkvæmt 17. gr. laganna varðar það refsingu samkvæmt 108. gr. a tollalaga og samkvæmt því ákvæði er tollayfirvöldum heimilt að leggja stjórnvaldssektir á fyrirtæki eða einstaklinga sem brjóta gegn skyldu til að veita upplýsingar og skal við ákvörðun sekta m.a. taka tillit til alvarleika brots, hvað það hefur staðið lengi, samstarfsvilja hins brotlega aðila og hvort um ítrekað brot er að ræða. Stjórnvaldssektir sem eru lagðar á einstaklinga geta numið frá 10.000 kr. til 100.000 kr. en stjórnvaldssektir sem eru lagðar á fyrirtæki geta numið frá 400.000 kr. til 2 millj. kr. Þegar spurt er hvort íslensk stjórnvöld hafi beitt erlend flugfélög viðurlögum fyrir að afhenda ekki slíkar upplýsingar þá hafa, samkvæmt upplýsingum frá embætti ríkislögreglustjóra, engin flugfélög fram til þessa verið beitt viðurlögum af hálfu tollayfirvalda en ákvarðanir um slíkt eru teknar í samráði við ríkislögreglustjóra.

Hv. þingmaður spurði einnig hvort ráðherra hefði upplýsingar um að erlend flugfélög hafi ekki afhent lögreglu slíkar upplýsingar og hvort ekkert hafi verið aðhafst vegna þessa. Innan ESB er í gildi tilskipun 2016/681 um farþegaupplýsingar, „PNR Directive“ svokölluð. Þessi tilskipun sem öll aðildarríki hafa leitt í lög sín kveður m.a. á um að flugfélögum sé skylt að miðla upplýsingum um farþega og áhafnir til lögbærra yfirvalda í aðildarríkjum sambandsins. Tilskipun þessi kveður einnig sérstaklega á um hvernig yfirvöldum beri að meðhöndla og vinna farþegaupplýsingar auk þess sem sérstök ákvæði gilda um persónuvernd.

Ísland er ekki aðili að þessari tilskipun og hefur því efni hennar ekki verið innleitt í íslensk lög. Vegna þessa hafa ýmis evrópsk flugfélög litið svo á að þeim sé ekki heimilt að afhenda íslenskum stjórnvöldum farþegaupplýsingar samkvæmt þeirra landslögum sem byggja á tilskipuninni, einkum vegna persónuverndar. Evrópusambandið er sama sinnis hvað þetta varðar og hefur brugðist við með því að gera sérstaka tvíhliða samninga við ríki utan ESB sem heimila evrópskum flugfélögum af afhenda viðkomandi ríkjum þessar upplýsingar. Nú þegar hefur ESB gert slíka samninga m.a. við Bandaríkin og Kanada. Framkvæmdastjórn ESB hefur nú tekið ákvörðun um að gera sams konar samning við öll Schengen-ríkin sem standa utan ESB, þar á meðal Ísland. Gert er ráð fyrir að samningaviðræður hefjist á næstu vikum eða mánuðum og að samningur verði undirritaður síðar á þessu ári.

Rétt er að árétta að íslensk stjórnvöld fái í dag afhentar upplýsingar um 93% af öllum farþegum sem ferðast hingað til lands og má ætla að það hlutfall nái hátt í 100% í kjölfar þess að ofangreindur samningur við ESB tekur gildi. Eins og áður greinir hefur sektum ekki verið beitt vegna brota gegn þessari skyldu sem má m.a. væntanlega rekja til þess að fyrirséð er að fyrrgreindur samningur verði gerður við Evrópusambandið.


Ræðumaður: Diljá Mist Einarsdóttir

Virðulegi forseti. Hv. þm. Þorgerður Katrín Gunnarsdóttir fékk hér áðan svar við fyrirspurn sinni um ábyrgð á því þegar flugfélög afhenda ekki farþegalista. Ég vildi gjarnan kafa dýpra ofan í þetta mikilvæga viðfangsefni sem vanvirðing erlendra flugfélaga er við íslensk lög og fannst mér svar hæstv. ráðherra gefa enn meira tilefni til þess. Flugfélögunum er auðvitað skylt samkvæmt lögum að afhenda íslenskum stjórnvöldum upplýsingar um farþega sem þau flytja til landsins. Ef ég skildi hæstv. ráðherra rétt væru umrædd flugfélög þá flugfélög frá ESB-ríkjum sem neituðu að afhenda umræddar upplýsingar með vísun til eigin persónuverndarlöggjafar og svaraði hæstv. ráðherra því til um fyrirætlanir stjórnvalda að þær væru að bregðast við þessum reglum í viðkomandi ríkjum með því að gera um það sérstakt samkomulag.

Ég vildi gjarnan heyra meira frá hæstv. ráðherra um þetta. Ég verð að taka undir með hv. þm. Þorgerði Katrínu Gunnarsdóttur að það eru auðvitað íslensk lög sem um þetta gilda sem öllum sem hingað koma ber að fara eftir. Það er auðvitað bara lítill hluti ríkja heimsins sem er í Evrópusambandinu, skiljanlega. En ég velti því fyrir mér hvort Evrópusambandsríkin gangi virkilega svona fram gagnvart öðrum ríkjum. Hæstv. ráðherra vísaði til þess hér áðan að Evrópusambandið hefði gert einhvers konar samkomulag við önnur ríki varðandi meðferð þessara upplýsinga. Ég velti því fyrir mér hvort Evrópusambandið og ríkin þar, sem geta auðvitað verið óforskömmuð og með yfirgang við önnur ríki, gangi virkilega svona fram gagnvart öðrum ríkjum, hvort þessi meðferð sem við erum að fá hérna sé séríslensk meðferð, hvort þau neiti að fara að landslögum af því að ríki séu ekki með sömu löggjöf eða hafi ekki innleitt ESB-reglur. Það væri gott að fá frekari upplýsingar frá hæstv. ráðherra um þetta.


Ræðumaður: Guðrún Hafsteinsdóttir

Virðulegi forseti. Ég þakka aftur hv. þingmanni  fyrir að vekja máls á þessu mikilvæga máli. Eins og ég kom inn á  áðan þá hafa lögregluyfirvöld varað við uppgangi skipulagðrar brotastarfsemi hér á landi síðustu ár, hún er talin töluverð og áhættan mikil. Á sama tíma hefur reynst erfitt að ná fram sakfellingu fyrir dómi í málum sem snúa að skipulagðri brotastarfsemi og vegna þessa  kann að þurfa að skoða hvort gera þurfi breytingar á ákvæðinu sem snýr að skipulagðri brotastarfsemi þannig að það sé betur til þess fallið að ná markmiði sínu.

Hvað varðar þyngri refsiheimildir má sem dæmi nefna að í Noregi er mælt fyrir um þyngri refsingu ef refsivert brot er framið sem hluti af starfsemi skipulagðra brotahópa. Í núverandi löggjöf okkar er það almenn refsiþyngingarástæða ef brot eru framin í félagi, en að mínu mati er vert að skoða kosti og galla þess að mæla fyrir um þyngri refsingu við brotum sem eru framin sem hluti af starfsemi skipulagðra brotahópa líkt og Norðmenn hafa gert. Í almennum hegningarlögum er mælt fyrir um það á nokkrum stöðum en það geti verkað til refsiþyngingar ef brot er framið á sérstaklega sársaukafullan eða meiðandi hátt. Ef ætlunin væri að bæta við refsiheimild í íslensk lög vegna þess, og þá er ég að tala  um svokallað niðurlægingarofbeldi, þá þyrfti að byrja á því að skilgreina hvað það felur í sér, en það á sér margar birtingarmyndir. Ég veit til þess að í Danmörku hefur komið til umræðu  að setja inn almenna refsiþyngingarástæðu ef refsivert brot er framið á sérstaklega niðurlægjandi hátt. Að mínu mati er sjálfsagt að skoða og meta hvort þörf sé á slíku ákvæði til viðbótar við þau ákvæði sem eru í núverandi löggjöf og hvort slíkt ákvæði væri til þess fallið að auka réttarvernd og fælingarmátt.

Ég vil í blálokin bara fá að deila því hér með þinginu að ég er á leiðinni í næstu viku á ráðstefnu í Svíþjóð á samnorrænan ráðherrafund dómsmálaráðherra Norðurlandanna þar sem fundarefnið er með áherslu á skipulagða brotastarfsemi og þátttöku barna og unglinga í henni, enda er staðan alvarleg í nágrannalöndum okkar hvað þetta varðar.


Ræðumaður: Diljá Mist Einarsdóttir

Virðulegi forseti. Ég þakka hæstv. dómsmálaráðherra fyrir svarið. Það er gott að hlusta á hana tala um þennan málaflokk og við getum verið fullviss um að hún tekur honum mjög alvarlega. Ég tek undir orð hæstv. ráðherra um mikilvægi forvarnastarfs og virks samstarfs í afbrotavörnum, m.a. til þess að grípa jaðarsetta hópa en líka til að grípa ungmenni og börn. Og verkefnin sem  lögreglan hefur beint að ungu fólki hafa verið algerlega til fyrirmyndar.

Dómsmálaráðherra vísar hér sömuleiðis í hertar og nýsamþykktar reglur  á Alþingi um skotvopn. Hæstv. ráðherra gafst ekki tími til að fara lengra inn í svar sitt og bíð ég spennt eftir seinni hlutanum. En ég ætla samt að nýta lokasekúndurnar mínar til þess að hvetja hæstv. ráðherra til að skoða sérstaklega harðari refsingar. Ég hef fylgst með dómaframkvæmd hérlendis og umfjöllun um hana. Mér hefur þótt  refsingar hafa verið skammarlega lágar í þessum málaflokki og þar sem þróunin hérlendis er  iðulega aðeins á eftir þróuninni í nágrannalöndunum þá held ég að það sé full ástæða til að við fylgjumst vel með stöðunni í nágrannalöndum okkar, fylgjumst vel með þeim skrefum sem þau hafa verið að taka til þess að grípa inn í ástandið sem er auðvitað orðið mun verra   en  hér, eins og hv. þm. Bryndís Haraldsdóttir fór yfir áðan, þannig að ég bara bíð spennt eftir seinni hlutanum.


Ræðumaður: Bryndís Haraldsdóttir

Virðulegi forseti. Mig langar að þakka hv. þm. Diljá Mist Einarsdóttur fyrir að vekja máls á þessu hér og þakka hæstv. ráðherra fyrir svörin. Það er alveg ljóst að skipulögð brotastarfsemi er orðinn kaldur raunveruleiki hér á Íslandi og því er mikilvægt fyrir okkur hér, löggjafann, framkvæmdarvaldið, ráðherrana, að veita lögreglunni þau tæki og tól sem þau þurfa á að halda til að ráða niðurlögum skipulagðrar brotastarfsemi.

Nýverið áttum við í forsætisnefnd Norðurlandaráðs góðan fund með fulltrúa frá ríkislögreglustjóranum í Svíþjóð þar sem hann fór einmitt yfir þessa hryllilegu glæpi og þróun sem Svíar horfa fram á. Ég vil taka undir það sem kom fram í máli hæstv. ráðherra að þegar verið er að nýta börn í þessa hrikalegu glæpi þá er þetta auðvitað félagslegt vandamál. Þetta er félagslegt vandamál vegna þess að hópur fólks hefur verið settur í þá stöðu að eiga ekki sömu tækifæri í samfélaginu og aðrir. Af þessu held ég að við þurfum að læra. Við þurfum að tryggja að öll börn á Íslandi eigi sömu tækifæri í íslenska skólakerfinu óháð uppruna sínum  og við þurfum að koma í veg fyrir það að erlend glæpasamtök nái hér fótfestu  eins og þau hafa svo augljóslega gert í Svíþjóð og eru því miður merki um að þau séu að ná mikilli fótfestu hér líka.


Ræðumaður: Guðrún Hafsteinsdóttir

Virðulegi forseti. Ég vil þakka hv. þingmanni fyrir fyrirspurnina og sérstaklega fyrir að vekja máls á þessu mikilvæga máli sem skipulögð brotastarfsemi er. Umfang skipulagðrar brotastarfsemi á Íslandi hefur aukist verulega síðastliðin ár eins og víða annars staðar. Íslensk lögregluyfirvöld hafa varað við þeirri þróun undanfarin ár og bent á að áhættan vegna skipulagðrar brotastarfsemi á Íslandi teljist mjög mikil. Samhliða þessari þróun eykst hættan á því að börn og ungmenni dragist inn í þessa ólögmætu starfsemi. Ef við ætlum að koma í veg fyrir að börn og ungmenni gangi til liðs við skipulagða brotastarfsemi hér á landi líkt og gerst hefur í auknum mæli í nágrannaríkjum okkar er að mínu mati nauðsynlegt að gera löggæsluyfirvöldum kleift að bregðast við og grípa til aðgerða í baráttunni gegn skipulagðri brotastarfsemi. Lögregluyfirvöld þurfa að búa yfir nægum mannafla sem býr við viðeigandi menntun og búnaði til þess að geta tekist á við þær áskoranir sem málaflokknum fylgja.

Ég hef lagt fyrir Alþingi frumvarp er varðar breytingar á lögreglulögum en ég tel frumvarpið algjörlega nauðsynlegan lið til að efla aðgerðaheimildir lögreglu þegar kemur að baráttunni gegn skipulagðri brotastarfsemi. Eitt af markmiðum frumvarpsins er að skýra heimildir lögreglu til að grípa til aðgerða í þágu afbrotavarna og er því lögð áhersla á mikilvægi þess að lögreglan geti gripið fyrr inn í atburðarás og þannig fyrirbyggt að framin séu alvarleg brot.

Eitt af markmiðum frumvarpsins er að löggæsluyfirvöld geti framvegis unnið markvisst að aðgerðum í þágu afbrotavarna og er einkum horft til þess að efla getu lögreglu til að koma í veg fyrir skipulagða brotastarfsemi. Það er þó ekki hægt að líta fram hjá því að á meðan hættan vegna skipulagðrar brotastarfsemi er til staðar þá gegna almennar forvarnir og félagsleg úrræði mikilvægu hlutverki við að halda börnum og ungmennum frá brotastarfsemi. Sú áhætta er ávallt til staðar að jaðarsettir einstaklingar og hópar séu útsettari fyrir því að taka þátt í skipulagðri brotastarfsemi. Reynslan hefur sýnt að samvinna sveitarfélaga, lögreglu, heilbrigðis- og menntakerfis, auk annarra lykilaðila í hverju nærsamfélagi fyrir sig er forsenda fyrir því að varna ofbeldi og öðrum afbrotum. Lögreglu er falið samkvæmt lögum að vinna að afbrotavörnum og hefur dómsmálaráðuneytið lagt aukna áherslu á afbrotavarnir, þar með talið fræðslu og forvarnir og falið embætti ríkislögreglustjóra samhæfingu þess efnis meðal allra lögregluembættanna. Nýlega hefur stöðugildum hjá lögregluembættinu verið fjölgað til að sinna afbrotavörnum og samfélagslöggæslu og þá er hafin vinna við að byggja upp og samræma svæðisbundið samráð um afbrotavarnir. Þeir lögreglumenn sem sinna svokallaðri samfélagslöggæslu vinna markvisst að því að styrkja tengsl lögreglunnar við ungt fólk og færa lögregluna nærsamfélaginu.

Greiningardeild ríkislögreglustjóra hefur um árabil gefið út áhættumatsskýrslu vegna skipulagðrar brotastarfsemi. Í þeirri vinnu hefur aukin áhersla verið lögð á hlut ungmenna í afbrotum og tengingu við skipulagða brotastarfsemi. Á Norðurlöndunum hafa aukin umsvif skipulagðra glæpahópa orðið til þess að ungmenni sem eru í veikri félagslegri stöðu gangi til liðs við þá.

Þjóðaröryggisráð hefur í nýlegum skýrslum sínum fjallað um skipulagða brotastarfsemi og m.a. komið þeirri ábendingu á framfæri að herða þurfi reglur um skotvopn og endurskoða undanþágur frá banni við innflutningi sjálfvirkra og hálfsjálfvirkra skotvopna. Nýlega voru samþykktar á Alþingi breytingar á vopnalögum sem er m.a. ætlað að takmarka aðgengi að hálfsjálfvirkum og alsjálfvirkum vopnum. Þær breytingar sem samþykktar voru með lögunum eru til þess fallnar að fækka öflugum skráðum vopnum í umferð sem að sama skapi minnkar möguleika brotahópa á að komast yfir skráð vopn til notkunar í ólögmætum tilgangi. Með lögunum hafa jafnframt heimildir lögreglu til að hafa eftirlit með skotvopnum verið auknar, auk þess sem ákvæðum um afturköllun og upptöku hefur verið breytt þannig að skýrar er orðið hvenær hægt sé að afturkalla vopnaleyfi og til hvaða úrræða sé hægt að grípa til í framhaldinu. Eftir sem áður munu óskráð vopn enn vera til staðar þótt breytingarnar hafi verið gerðar á vopnalögum, en lykilatriði til að sporna við ólöglegri notkun vopna er að til staðar sé öflug löggæsla. Löggæsluyfirvöld þurfa að hafa burði og getu til að takast á við málefni sem snúa að ólöglegri notkun vopna og má þar sem dæmi nefna sérsveit lögreglu sem er sérhæfð til að takast á við mál þar sem vopn koma við sögu. — Ég held að ég þurfi að koma meiru að í seinna svari mínu.


Ræðumaður: Diljá Mist Einarsdóttir

Virðulegi forseti. Það er viðeigandi að við fáum að ræða betur skipulagða brotastarfsemi, vopnanotkun og refsiheimildir hér beint á eftir umræðunni um aukið landamæraeftirlit. Við höfum fylgst með alveg hryllilegri þróun í nágrannalöndum okkar, ekki síst í Svíþjóð. Þar hefur ofbeldisalda gengið yfir sem hefur verið rakin til glæpagengja sem hafa hreiðrað um sig í landinu. Tugir hafa látið lífið í tengslum við ofbeldisátök, m.a. í skotbardögum. Morðtilraunir og sprengjuárásir eru daglegt brauð og yfirvöld virðast nánast ráðþrota. Sífellt fleiri saklausir borgarar sem engin tengsl hafa við gengin verða fyrir barðinu á ofbeldinu. Lögreglan í Svíþjóð hefur þurft að auka viðbúnað sinn og hefur jafnvel verið rætt um aðstoð hersins vegna ástandsins. Í Svíþjóð eins og annars staðar herja glæpagengin sérstaklega á börn og ungmenni, eins skelfilega og það hljómar. Það er því full ástæða til að spyrja hæstv. ráðherra út í það hvort íslensk stjórnvöld hafi leitt hugann að forvörnum í þessum efnum hér á landi. Þá hefur hæstv. ráðherra lýst yfir áhyggjum af aukinni vopnavæðingu og væri því gott að heyra af fyrirætlunum hæstv. ráðherra til að sporna við ólöglegri vopnanotkun.

Að lokum beini ég sjónum að refsingum fyrir glæpi sem tengjast skipulagðri brotastarfsemi. Dönsk og sænsk stjórnvöld hafa beitt sér fyrir því að herða refsingar fyrir gengjaglæpi. Í því skyni hafa þau ráðist í margvíslegar aðgerðir, m.a. hertar refsingar og fyrirbyggjandi aðgerðir. Því spyr ég hæstv. ráðherra að því hvort hún hyggist beita sér fyrir aðgerðum í þessa veru, m.a. með fleiri og/eða þyngri refsiheimildum í tengslum við skipulagða brotastarfsemi.


Ræðumaður: Guðrún Hafsteinsdóttir

Virðulegi forseti. Ég vil ítreka það sem kom fram í máli mínu, að ef við ætlum að taka upp landamæraeftirlit þá verði það ekki gert nema að fengnu áhættumati frá ríkislögreglustjóra. Þau eru gerð með reglubundnum hætti. Síðasta áhættumat gaf ekki til kynna að ástæða þætti til að taka upp þetta eftirlit. En þessir áhættuþættir eru í sífelldri endurskoðun og eru vaktaðir mjög vel af ríkislögreglustjóra. Ég vil líka árétta það að þetta fyrirkomulag myndi krefjast mjög aukins mannafla hjá lögreglu og auk þess myndi þetta landmæraeftirlit taka mun lengri tíma  en landamæraeftirlitið sem er í dag. Ávinningurinn af því, eins og kom fram í máli mínu hér fyrr í dag, er sá að við erum að ná um 93% farþega sem koma í gegnum Keflavíkurflugvöll, við erum að ná því eins og staðan er í dag með núverandi framkvæmd. Ef við ætlum að taka upp þetta eftirlit þurfum við að ráða gríðarlegan fjölda lögreglumanna til að sinna því og það er ekki hægt að sjá að ávinningurinn af því yrði í samræmi við þá fyrirhöfn sem það myndi krefjast. Ég ætla samt sem áður að ítreka í máli mínu að ég er með augun á landamærunum og sagði það hér fyrr í dag í óundirbúnum fyrirspurnatíma að ég tel einnig að landamærin séu ekki okkar stærsta áhyggjuefni. Það er útlendingalöggjöfin sem við verðum að aðlaga betur að nágrannalöndum okkar.


Ræðumaður: Diljá Mist Einarsdóttir

Virðulegi forseti. Ég þakka hæstv. dómsmálaráðherra fyrir svarið. Ef ég hef skilið hæstv. ráðherra rétt þá vísar hún í  að  aðstæðurnar séu þannig að mati lögregluyfirvalda að ekki séu uppfyllt skilyrði laga til þess að grípa til hertra ráðstafana. Mér finnst þetta svar ekki vera í fullu samræmi við þau skilaboð sem hæstv. ráðherra hefur gefið og  verið þá endurómað frá lögregluyfirvöldum, m.a. í tengslum við umræðu um  mikla þörf á auknum heimildum lögreglu. Mér finnst því ekki alveg fara saman hljóð og mynd í þessum svörum hæstv. ráðherra. Og af því að við erum að ræða hér um öryggi ríkisins  og borganna, sem er auðvitað frumskylda íslenskra stjórnvalda að vernda, þá vil ég hvetja hæstv. ráðherra, af því að ég veit að hún er iðulega með allt sitt á hreinu og tekur þennan málaflokk mjög alvarlega og við treystum henni vel í því embætti sem hún sinnir, til að skoða þetta nánar og hafa augun á boltanum, ekki síst  í samvinnu við okkar nánustu samstarfsþjóðir sem hafa þurft að grípa til hertra ráðstafana, þannig að við verðum þá ekki of sein til hér.




Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir fyrirspurnina. Schengen-samstarfið felst í grundvallaratriðum í tvennu, annars vegar í afnámi persónubundins eftirlits á innri landamærum Schengen-ríkja og hins vegar mótvægisaðgerðum sem felast einkum í samræmdum reglum um eftirlit á ytri landamærum Schengen-svæðisins og samvinnu lögregluliða meðal þátttökuríkjanna til að tryggja öryggi borgara innan svæðisins. Samkvæmt 1. mgr. 13. gr. laga nr. 136/2022, um landamæri, er ráðherra heimilt að taka upp tímabundið eftirlit á innri landamærum vegna alvarlegrar ógnar við allsherjarreglu og þjóðaröryggi. Ákvörðun um að taka upp slíkt eftirlit verður aðeins tekin á grundvelli áhættumats frá ríkislögreglustjóra. Þá skal umfang og tímalengd innra eftirlits ekki vera meira en nauðsynlegt er til að bregðast við ógninni. Nánar er kveðið á um tilhögun og lengd tímabundins eftirlits í reglugerð nr. 866/2017 um för yfir landamæri. Með því að taka upp slíkt eftirlit yrði ferðamönnum sem ferðast hingað til lands frá öðrum Schengen-löndum skylt að framvísa vegabréfi eða öðrum gildum ferðaskilríkjum á landamærastöð við komuna til landsins. Ekki er heimilt að taka upp tímabundið eftirlit á innri landamærum Schengen-svæðisins á öðrum lagagrundvelli eða forsendum en að framan greinir.

Embætti ríkislögreglustjóra hefur það hlutverk að meta hættu á landamærum og framkvæma áhættumat sem getur orðið grundvöllur ákvörðunar ráðherra um að taka upp tímabundið landamæraeftirlit. Slíkt áhættumat er framkvæmt ársfjórðungslega og þegar tilefni þykir til. Aðstæður á innri landamærum Íslands hafa ekki gefið til kynna að alvarleg ógn sé til staðar er varði allsherjarreglu eða þjóðaröryggi í skilningi laga um landamæri. Á meðan svo er og án þess að fyrir liggi áhættumat ríkislögreglustjóra um slíka alvarlega ógn hefur ráðherrann ekki heimild að lögum til að taka upp tímabundið eftirlit á innri landamærum og vegabréfaskyldu.

Í þessu samhengi er einnig vert að benda á að þau ríki sem hafa tekið upp eftirlit á innri landamærum beita því ekki gagnvart allri umferð um landamæri heldur aðeins að takmörkuðu leyti og þá í samræmi við áhættugreiningu, t.d. beita Finnar því á landamærum sínum við Rússland og Svíar beita því einkum á landamærum sínum við Danmörku á Eyrarsundsbrúnni. Kæmi til þess að tekið yrði upp eftirlit á innri landamærum hér má ætla að því yrði beitt með sambærilegum hætti, þ.e. með takmörkuðum hætti á grundvelli áhættugreiningar.

Hv. þingmaður spyr hvort ráðherra hafi skoðað það að gefa fyrirmæli til flugfélaga að gæta að slíkri tímabundinni vegabréfaskyldu til Íslands við byrðingu ef af yrði. Samkvæmt 17. gr. laga um landamæri er lögð sú skylda á flugfélög að ganga úr skugga um að farþegar hafi meðferðis gild ferðaskilríki og vegabréfsáritun þegar flogið er hingað til lands frá ríkjum utan Schengen-svæðisins. Brot gegn þessari skyldu varðar refsingu samkvæmt 21. gr. laganna. Sé tímabundið eftirlit tekið upp á innri landamærum getur komið til þess að flugfélögum sé einnig skylt að gæta að vegabréfa- og vegabréfsáritunarskyldur farþega þegar flogið er hingað til lands frá ríkjum innan Schengen-svæðisins samkvæmt því sem um getur í 2. mgr. 13. gr. laga um landamæri.

Á næstunni tekur gildi ný reglugerð um fyrirkomulag og fjárhæðir sekta vegna brota flugfélaga sem flytja hingað til lands einstaklinga sem hafa ekki gild ferðaskilríki eða vegabréfsáritun. Samkvæmt reglugerðinni verður ráðherra heimilt að virkja þessa skyldu flugfélaga þegar tímabundið eftirlit er tekið upp á innri landamærum og verður þar af leiðandi einnig hægt að beita flugfélög sektum sem flytja til landsins einstaklinga sem ekki hafa gild ferðaskilríki frá ríkjum innan Schengen-svæðisins.

Samkvæmt lögum yfir landamæri og reglugerð um för yfir landamæri skal landamæraeftirlit fara fram á viðurkenndri landamærastöð. Á meðal viðurkenndra landamærastöðva er Keflavíkurflugvöllur og hefur þar verið komið upp sérstökum landamærahliðum sem allir farþegar sem koma hingað til lands frá ríkjum utan Schengen-svæðisins þurfa að fara í gegnum og framvísa gildum ferðaskilríkjum. Ekki er talið að nokkur ávinningur sé af því að færa landamæraeftirlit frá þessum skilgreindu hliðum og framkvæma það þess í stað um borð í flugvélum á Keflavíkurflugvelli. Það myndi ekki hafa nein áhrif á rétt einstaklinga til að koma hingað til lands eða beitingu valdheimilda stjórnvalda til að vísa frá einstaklingum sem ekki uppfylla skilyrði við komu hingað til lands.


Ræðumaður: Diljá Mist Einarsdóttir

Virðulegi forseti. Hæstv. dómsmálaráðherra hefur margoft tekið undir viðvaranir lögregluyfirvalda hér um stóraukna ógn vegna skipulagðrar brotastarfsemi sem fer þvert á landamæri. Þau hafa gengið svo langt að segja umfangið og stöðuna vera grafalvarlega. Við hæstv. ráðherra höfum reyndar áður rætt þessi mál hér á Alþingi og keppst við að viðra áhyggjur okkar. Stóraukin umsvif alþjóðlegra glæpahópa eru greinileg hér á landi, m.a. á sviði fíkniefnasölu og mansals. Nýleg mál hér á landi eru skýrt merki um þetta. Skipulögð brotastarfsemi mun bara halda áfram að aukast, verði ekkert að gert. Slíkt ástand er ógn við öryggi íslensks samfélags, ekki síst fólks í viðkvæmri stöðu. Veikleikar á landamærum eru helsta áhyggjuefnið og við ættum að leita allra leiða til að stoppa í götin.

En við erum ekki ein um það að glíma við þennan vanda enda fer hann þvert á landamæri. Því hafa nágranna- og vinaþjóðir gripið til ýmissa aðgerða í tilraun til að sporna við ógnum sem steðja að þeirra samfélögum. Ég má því til með að spyrja hæstv. ráðherra að því hvort hún hyggist grípa til einhverra slíkra ráðstafana hér, en það væri í takt við þung orð hennar og viðvaranir lögreglunnar. Slíkar ráðstafanir eru m.a. tímabundin vegabréfaskylda. Þá væri fróðlegt að heyra frá hæstv. ráðherra hvort hún hafi þegar gripið til aðgerða og þá hverra til að auka eftirlit á landamærum Íslands.


Ræðumaður: Guðrún Hafsteinsdóttir

Virðulegi forseti. Hér var talað um aðstoð almannavarna í Evrópusambandinu og það er vel. Ég hef nefnt það hér fyrr í dag að við gætum ekki bara lent í þeirri stöðu að þurfa að þiggja aðstoð heldur höfum við líka margsinnis verið í þeirri stöðu að veita aðstoð. Ég sat á fimmtudaginn í síðustu viku iðnþing Samtaka iðnaðarins og þar sagði Reynir Sævarsson, verkfræðingur hjá Eflu, sögu sem mér þótti áhugaverð. Fyrir 30 árum urðu miklar náttúruhamfarir í Frakklandi þar sem innviðir fóru í algjöra klessu, ef ég má nota það orð, og þá áttu þeir mjög erfitt með að ráða við þá innviðauppbyggingu eða ná tökum á því ástandi sem þar var. Þá var leitað til Íslendinga og það voru íslenskir verkfræðingar og íslenskt hugvit sem fór fyrir 30 árum til Frakklands, verkfræðingar frá Eflu. Það var grunnurinn að því að Efla opnaði skrifstofu í Frakklandi sem er enn að störfum. Það stórveldi sem Frakkland er á þeim tíma leitaði til Íslendinga til að byggja upp sína innviði.

Það er ekki tímabært að tala hér um fyrra fyrirkomulag þar sem það gekk ekki upp. Við þurfum að láta reyna á þær heimildir sem komu inn í lögin árið 2022 og það er líka vert að minna á að það er eðlilegt að viðbragðsaðilar þurfi að rýna sjálfa sig rétt eins og læknar þurfa að rýna störf sín. Það er ekki eftirlit heldur er fólk að læra af reynslunni. En síðan erum við með ytra eftirlit.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir fyrirspurnina. Í samræmi við stefnu stjórnvalda í almannavarna- og öryggismálum er nú unnið í dómsmálaráðuneytinu að heildarendurskoðun almannavarnalaga í mjög breiðu samráði. Markmiðið er að efla almannavarnakerfið, styrkja það sem vel gengur og bæta það sem betur má fara. Með frumvarpinu verður m.a. lögð áhersla á að skýra skipulag, ábyrgð og hlutverk lykilaðila en með því fæst sameiginleg sýn á hvernig almannavarnakerfið á Íslandi verði best skipulagt þannig að það verði sem best í stakk búið til að takast á við hvers konar vá.

Almannavarnalögin voru sett árið 2008 og hafa sætt takmörkuðum efnislegum breytingum síðan, fyrir utan breytingafrumvarp sem var samþykkt á Alþingi 2022. Með því frumvarpi voru gerðar ákveðnar breytingar á lögunum sem vörðuðu m.a. rýni aðgerða. Meðal þeirra var að rannsóknarnefnd almannavarna var lögð niður og í hennar stað komið á þrepaskiptri rýni. Í greinargerð með frumvarpinu kemur fram að rannsóknarnefndin sem sett var á fót með lagasetningunni árið 2008 hafi einungis einu sinni hafið rannsókn samkvæmt hlutverki sínu. Nefndin hafi ekki verið á fjárlögum og aldrei skilað skýrslu á grundvelli laganna.

Í 28. og 29. gr. almannavarnalaga er nú mælt fyrir um þrepaskipta rýni á aðgerðum viðbragðsaðila. Með því móti tekur eðli og umfang rýninnar mið af alvarleika þess ástands sem rýna skal. Í fyrsta lagi er ávallt tryggt að fram fari innri rýni á viðbrögðum í almannavarnaástandi. Í öðru lagi fer ytri rýni fram þegar stjórn samhæfingar- og stjórnstöðvar telur það nauðsynlegt og í þriðja lagi getur ráðherra einnig óskað eftir skýrslugjöf eða ytri rýni. Eðli málsins samkvæmt er ekki mikil reynsla komin á beitingu nýrra ákvæða um rýni á aðgerðum viðbragðsaðila, þ.m.t. ákvæði 29. gr. laganna, en vonir standa til þess að þessi nýlega breyting skili mun meiri árangri en fyrra fyrirkomulag sem hafði reynst þungt í vöfum.

Rétt er að geta þess að ég hef tilkynnt að ég hafi til skoðunar að óska eftir ytri rýni á grundvelli 29. gr. almannavarnalaga vegna almannavarnaviðbragða tengdum jarðhræringum á Reykjanesi. Rýnina er almennt ætlað að framkvæma eftir að almannavarnastigi hefur verið aflétt en í sumum tilvikum er ljóst að ástæða er til að gera það á fyrra tímamarki. Ég tel eðlilegt í ljósi eðlis þeirra langvarandi atburðarásar sem á sér nú stað á Reykjanesi að meta hvort framkvæma eigi umrædda rýni áður en almannavarnastigi hefur verið aflétt. Gera má ráð fyrir að afstaða mín í þeim efnum liggi fyrir á næstu vikum.


Ræðumaður: Guðrún Hafsteinsdóttir

… endursendingu?Virðulegi forseti. Nú er það svo að ábyrgð íslenskra stjórnvalda er að veita þeim sem sækja hér um vernd efnislega meðferð. Allir þeir sem hafa komið frá Venesúela og hafa óskað verndar hafa fengið hér efnislega meðferð á tveimur stjórnsýslustigum. Á síðasta ári hóf Útlendingastofnun að hafna umsóknum um vernd í miklum meiri hluta þeirra ríkisborgara sem hingað sóttu frá Venesúela. Sú niðurstaða var staðfest af kærunefnd útlendingamála og síðan hafa hjá kærunefnd ítrekað fallið úrskurðir sem staðfesta þessa nálgun eða ítreka þessa nálgun. Ég ítreka að hér eru allir að fá, að ég tel, eins góða málsmeðferð og hægt er að veita á tveimur stjórnsýslustigum og síðan, ef það er enn þá ágreiningur, er hægt að sækja um endurupptöku máls. Ég vil ítreka það að það fór hópur með flugi fyrir áramót, stór hópur ríkisborgara Venesúela, og eftir því sem ég kemst næst þá voru starfsmenn Útlendingastofnunar í samtali við meiri hluta þeirra sem fóru til baka. Þeir einstaklingar hafa ítrekað að jú, fólkið þurfti að bíða í landinu í sólarhring en allir hafa staðfest að þeir fengu vegabréfin sín og þeir héldu sínum verðmætum þannig að allt tal um annað kemur mér verulega á óvart.


Ræðumaður: Guðrún Hafsteinsdóttir

Handbook and guidelines on procedures and criteria for determining refugee status.Beyond Proof. Credibility Assessment in EU Asylum Systems.Virðulegi forseti. Ég þakka hv. þingmanni fyrir fyrirspurnina. Í málsmeðferð umsókna um alþjóðlega vernd skoða stjórnvöld, þ.e. Útlendingastofnun í þessu tilfelli og eftir atvikum kærunefnd útlendingamála, með einstaklingsbundnum hætti aðstæður umsækjanda í heima- eða viðtökuríki. Í því felst m.a. að tekin er afstaða til þess hvort umsækjendur eigi á hættu á að verða fyrir ofsóknum við heimkomu. Við mat á umsóknum hafa Útlendingastofnun og eftir atvikum kærunefnd útlendingamála til hliðsjónar handbók Flóttamannastofnunar Sameinuðu þjóðanna um málsmeðferð og viðmið við mat á umsókn um alþjóðlega vernd, sem heitir á enskri tungu, með leyfi forseta, Þá tekur aðferðafræði trúverðugleikamats þeirra mið af skýrslu Flóttamannastofnunar og flóttamannasjóðs Evrópusambandsins um trúverðugleikamat, með leyfi forseta, Mat á trúverðugleika frásagnar er byggt á endurritum af viðtölum hjá Útlendingastofnun, öðrum gögnum málsins og upplýsingum um heimaríki, þar á meðal frá alþjóðastofnunum, frjálsum félagasamtökum og öðrum ríkjum. Úrskurðir kærunefndarinnar eru birtir á úrskurðarvef Stjórnarráðsins eins fljótt og auðið er. Í þeim úrskurðum er varða kærendur frá Venesúela má sjá frekari umfjöllun um mat á mögulegri hættu á ofsóknum í Venesúela og rökstuðning fyrir niðurstöðu nefndarinnar.


Ræðumaður: Guðrún Hafsteinsdóttir

Virðulegi forseti. Ég vil ítreka þakkir mínar til hv. þingmanns varðandi þessa fyrirspurn. Sömuleiðis vil ég ítreka að það er mikið samstarf, eins og hv. þingmaður nefndi hér í máli sínu, bæði samstarf á sviði Norðurlandanna sem og ríkja Evrópu. Við tökum þátt í margvíslegum ESB-verkefnum hvað þetta varðar en það er ekki einhliða, það er ekki í aðra áttina eða einstefna vegna þess að það gleymist stundum, eins og hv. þingmaður þekkir á eigin skinni, að við höfum heilmikið fram að færa hvað þetta varðar. Hér eigum við heilan her viðbragðsaðila, björgunarsveitanna. Ég held að þeir séu hátt í 5.000, sjálfboðaliðarnir, sem eru tilbúnir til þess að hlaupa frá sínum verkum hvenær sem er sólarhringsins þegar neyðin kallar. Sömuleiðis eru stórir hópar fólks sem eru tilbúnir til að fara héðan með stuttum fyrirvara þegar kallað er eftir aðstoð annarra ríkja og það þekkjum við vel eins og t.d. að rústabjörgunarsveit sem fór til Haítí, ef ég fer rétt með, sem skipti mjög miklu máli.

Ég vil fá að hrósa almannavörnum og öllum þeim viðbragðsaðilum sem starfa hér í landinu og eru, eins og ég sagði, tilbúnir dag og nótt alla daga ársins til að fara í hvaða vá sem er, í hvaða veðri sem er, til að aðstoða okkur hin.


Ræðumaður: Bryndís Haraldsdóttir

Virðulegur forseti. Ég þakka fyrir þessa umræðu hér. Mig langar að minnast á frumvarp sem liggur fyrir Alþingi um að endurvekja rannsóknarnefnd almannavarna og vil hvetja hæstv. ráðherra til að horfa til þess við heildarendurskoðun almannavarnalaganna. Ég held að það hafi verið ákveðin mistök hjá okkur þegar við tókum það út úr lögum um almannavarnir hér fyrir nokkrum árum síðan, þar sem við gerðum þó mikilvægar og góðar breytingar á þeim lagabálki.

Mig langar líka að nefna það hér í þessu samtali, því eins og ráðherra kom inn á þá erum við búnir að glíma við almannavarnaástand í ofboðslega langan tíma, að ég er algerlega sannfærð um það að í löndunum í kringum okkur, ef þau væru að glíma við ástand eins og við erum að glíma við á Reykjanesinu þá væri herinn komi til taks. Herinn hefði væntanlega byggt upp varnargarða og herinn myndi nýta sína þekkingu og afl til að bregðast við. Ég held að það sé mikilvægt að við horfum á aukið samstarf við Norðurlöndin á sviði almannaöryggis, samfélagsöryggis. Þá er ég bæði að vísa í auðvitað herinn og hvernig norrænir herir  geta komið okkur til aðstoðar en ekki síður hvernig Norðurlöndin geti sameinast um bæði kunnáttu, tæki og tól til að takast á við almannavarnaástand.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir fyrirspurnina. Lög um almannavarnir voru sett árið 2008 og hafa sætt takmörkuðum breytingum síðan utan breytingafrumvarps sem var samþykkt á Alþingi sumarið 2022. Mikið hefur hins vegar reynt á lögin og það skipulag sem mælt er fyrir um í þeim. Vart þarf að fjölyrða um þær áskoranir sem íslenska almannavarnakerfið hefur staðið frammi fyrir undanfarin ár. Allt frá óveðrinu í desember 2019 hefur íslenska almannavarnakerfið verið virkjað ótal sinnum vegna margra en eðlisólíkra ógna. Hér má sem dæmi nefna snjóflóð, landris, eldgos, Covid-19 heimsfaraldur, tölvuárásir, flugslys og fjölda alvarlegra slysa. Þessar áskoranir hafa reynt mjög á viðbragðskerfi landsins. Í dag stendur almannavarnakerfið frammi fyrir stærstu og umfangsmestu áskorun síðari tíma vegna jarðhræringa á Reykjanesskaganum. Á sama tíma sýna aðrar eldstöðvar landsins merki um undanfara umbrota.

Stefna stjórnvalda í almannavarna- og öryggismálum gerir ráð fyrir því að lög um almannavarnir verði endurskoðuð. Í stefnunni segir að komið hafi í ljós veikleikar, bæði hvað varði viðbrögð en þó enn frekar er varðar þann þátt sem snýr að viðbúnaði samfélagsins við áföllum og undirbúningi fyrir þau. Mikilvægt sé að skoða alla þætti skipulagsins og meta hvaða lagabreytingar séu nauðsynlegar til að markmiðum almannavarna verði betur náð. Dómsmálaráðuneytið hefur í samstarfi við ráðgjafa farið í umfangsmikla greiningarvinnu sem fólst m.a. í spurningakönnun sem send var til helstu stjórnvalda og hagaðila og heimsóknum til lögreglustjóra, viðbragðsaðila, almannavarnanefnda og viðeigandi stjórnvalda þar sem farið var yfir skipulag, ábyrgð og hlutverk lykilaðila í almannavarnakerfinu. Í greiningarvinnunni hefur verið lögð rík áhersla á að leita til þeirra sem hafa reynslu af störfum innan viðbragðskerfisins. Farið hefur verið yfir veigamikil atriði í grunnskipulagi almannavarnakerfisins, svo sem skyldur og ábyrgð helstu stjórnvalda og viðbragðsaðila.

Samráðið stendur enn yfir og samhliða er hafin samning frumvarps til endurskoðaðra laga um almannavarnir. Með frumvarpinu verður lögð áhersla á að skýra hlutverk og ábyrgð þeirra sem bera ábyrgð á almannavarnaviðbrögðum en eins og fram kemur í núgildandi lögum taka lögin til samhæfðra almannavarnaviðbragða til þess að takast á við afleiðingar neyðarástands sem kann að ógna lífi og heilsu almennings, umhverfi og/eða eignum. Í þessu sambandi verður jafnframt lögð áhersla á það við gerð frumvarpsins að skýra og lögfestar reglur um sviðsábyrgð sem fela m.a. í sér að sá aðili sem fer venjulega með stjórn tiltekins sviðs samfélagsins eða svæðis skuli skipuleggja viðbrögð og koma að stjórn aðgerða þegar hættu ber að garði. Einnig verður farið yfir ákvæði laganna um valdheimildir stjórnvalda á hættustundu og þau rýnd.

Við gerð frumvarpsins verður haft áframhaldandi samráð við lykilaðila og gert er ráð fyrir að drög frumvarpsins verði birt í samráðsgátt stjórnvalda í sumar. Þá er ráðgert að frumvarpið verði lagt fram á haustþingi 2024 og hljóti þar þinglega meðferð.


Ræðumaður: Guðrún Hafsteinsdóttir

Virðulegi forseti. Það er  einfaldlega gott að draga þetta fram. Þetta er í lögum. Á lögum og reglum ber dómsmálaráðuneytið og ráðherra ábyrgð, að þeim sé framfylgt. Það er einfalt í mínum huga. Við erum ekki aðili að þessari tilskipun en það er verið að vinna að þessu. Ég tel  mjög mikilvægt að það verði gert. En það breytir ekki því að það er ráðuneytið og ráðherra sem ber ábyrgð á því að þessum lögum sé fylgt eftir.

Á morgun ræðum við blýhúðun frá Evrópusambandinu eða EES hér í þingsal. Þetta er ekki hluti af því, en ég hefði haldið að þarna væri ákveðin frumkvæðisskylda af okkar hálfu sem hefði átt að kvikna fyrir margt löngu en ekki að koma okkur á óvart í dag þegar þessi mál eru mjög til umræðu. Þetta er bara enn frekari angi af því og maður spyr sig: Hvað hefur gerst í þessu ráðuneyti  síðastliðin ár, misseri og ár, ef fólk hefur svona miklar áhyggjur einmitt af þessum farþegalistum?

Um leið og ég fagna því að það er verið að ná tvíhliða samkomulagi við Evrópuríkin þá breytir það ekki því að á meðan við erum ekki aðilar að tilskipunum og ákveðnu regluverki Evrópusambandsins, og það er ekki hluti af okkar EES-reglum, þá gilda náttúrlega okkar lög og reglur. Þeim ber að fylgja og meta þá eftir fremsta megni hversu mikinn þrýsting við eigum að setja á Evrópusambandið að klára þetta sem allra fyrst. Ég held að það sé mikið fengið með því að  klára þennan samning við Evrópusambandið. En þetta sýnir líka að þegar við horfum á 97% af þeim listum sem við fáum, þá eru einhver 3% eftir, þá er þetta  líka  að einhverju leyti hluti af ákveðinni upplýsingaóreiðu sem er í tengslum við öll þessi mál. Að  mínu mati eigum við að geta haft mun meiri og betri stjórn á okkar landamærum. Tólin og tækifærin hafa ráðuneytin, m.a. dómsmálaráðuneytið, og þau ber að nýta hverju sinni.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir fyrirspurnina. Hv. þingmaður spyr: Hver ber ábyrgð á því að sum flugfélög afhenda ekki farþegalista? Samkvæmt 2. mgr. 17. gr. laga nr. 136/2022, um landamæri, er fyrirtækjum sem annast flutninga farþega til og frá landinu skylt að afhenda lögreglu upplýsingar um farþega og áhöfn. Þessi skylda nær  til allra flugfélaga sem fljúga hingað til lands. Brot gegn skyldu þessari varðar refsingu samkvæmt tollalögum, en þar er einnig að finna sams konar ákvæði um skyldu flugfélaga um afhendingu upplýsinga. Samkvæmt 108. gr. a geta tollayfirvöld lagt stjórnvaldssektir á fyrirtæki eða einstaklinga sem brjóta gegn þessari skyldu og geta stjórnvaldssektir sem eru lagðar á einstaklinga numið frá 10.000 til 100.000 kr. Stjórnvaldssektir sem eru lagðar á fyrirtæki geta numið frá 400.000 kr. til 2 millj. kr. Hins vegar er í gildi innan ESB-tilskipunar nr. 2016/681, um farþegaupplýsingar, svokallað, með leyfi forseta, PNR Directive. Þessi tilskipun sem öll aðildarríki hafa leitt í lög sín kveður m.a. á um að flugfélögum sé skylt að miðla upplýsingum um farþega og áhöfn til lögbærra yfirvalda í aðildarríkjum sambandsins. Tilskipun þessi kveður einnig sérstaklega á um hvernig yfirvöldum beri að meðhöndla og vinna farþegaupplýsingar auk þess sem sérstök ákvæði gilda um persónuvernd. Ísland er ekki aðili að tilskipuninni og hefur því efni hennar ekki verið innleitt í íslensk lög. Vegna þessa hafa tiltekin evrópsk flugfélög litið svo á að þeim sé ekki heimilt að afhenda íslenskum stjórnvöldum farþegaupplýsingar samkvæmt þeirra landslögum sem byggja á tilskipuninni, einkum með hliðsjón af lögum um persónuvernd.

Evrópusambandið er sama sinnis hvað þetta varðar og hefur brugðist við með því að gera sérstaka tvíhliða samninga við ríki utan ESB sem heimila evrópskum flugfélögum að afhenda viðkomandi ríkjum þessar upplýsingar. Nú þegar hefur ESB gert slíka samninga við m.a. Bandaríkin og Kanada. Framkvæmdastjórn ESB hefur nú tekið ákvörðun um að gera sams konar samninga við öll Schengen-ríkin sem standa utan ESB, þar á meðal Ísland. Gert er ráð fyrir að samningaviðræður hefjist á næstu vikum eða mánuðum og að samningur verði undirritaður á þessu ári.

Rétt er að árétta að íslensk stjórnvöld fá í dag afhentar upplýsingar um 93% af öllum farþegum sem ferðast hingað til lands og má ætla að það hlutfall nái hátt í 100% í kjölfar þess að ofangreindur samningur við ESB tekur gildi.


Ræðumaður: Bryndís Haraldsdóttir

Heyr, heyr.Virðulegur forseti. Þetta er án efa mjög áhugavert mál sem er mikilvægt að vinna með. En ég hjó eftir þeim orðum hæstv. heilbrigðisráðherra þegar hann talaði um að landlæknir hefði ákveðinn tíma varðandi þróun á tölvukerfi eða öðru þess háttar. Mig langaði bara að nota tækifærið og ítreka það að landlæknisembættið á auðvitað ekki að vera í slíkri þróun heldur á það að kaupa þjónustu annars staðar frá, sjá til þess að það séu örugglega einhver gæðakerfi í því og að það uppfylli öll skilyrði varðandi persónuvernd og annað. En opinber stofnun eins og landlæknir á að fókusa á eitthvað annað heldur en að byggja upp tölvukerfi.


Ræðumaður: Hildur Sverrisdóttir

Frú forseti. Ég þakka hv. þingmanni fyrir sína fyrirspurn til ráðherra ef horft er fram hjá ja, því miður augljósum undirliggjandi tón sem ber með sér ákveðna tortryggni í garð einkaaðila í ýmiss konar heilbrigðisþjónustu, sem er auðvitað stef sem við þekkjum því miður af hálfu Samfylkingarinnar. En það er kannski óþarfi að dvelja sérstaklega við það hér.

Það er auðvitað synd að þegar einkaaðilar koma og stíga inn í heilbrigðisþjónustuna okkar með því að  sinna mikilvægum þáttum sem er alger óþarfi að hið opinbera haldi úti, og geta gert það vel, að því fylgi einhver tortryggni. Það er hins vegar  sjálfsagt að spyrja spurninga og vera gagnrýnin á það kerfi sem hér er undir. En ég myndi halda að það væri nær lagi að breyta reglugerðinni, sem við erum nú að gera smám saman, og beina hvatningu til hæstv. ráðherra   um að gera skurk í að auka niðurgreiðslu sjúkratrygginga í þessar aðgerðir.   Fyrir liggur frumvarp af minni hendi sem gerir nákvæmlega það. Þannig hjálpum við fólki sem best sem er í þessum vanda  í stað þess  að gera lítið úr þeim aðilum sem eru að bjóða upp á þessa þjónustu.

Forseti vill minna hv. þingmenn á að stuttar athugasemdir mega taka 1 mínútu.




Ræðumaður: Diljá Mist Einarsdóttir

MorgunblaðsinsVirðulegi forseti. Ég fagna framtaki málshefjanda, hv. þm. Ingu Sæland, um þetta gríðarlega mikilvæga mál. Nálgunin er til fyrirmyndar enda ættu forvarnir annars vegar og heilbrigðisþjónustu hins vegar að vera í algjörum forgrunni í þessum málaflokki. Við erum sem betur fer langsamlega flest sammála um að fíkniefnavandinn sé heilbrigðisvandamál, sjúkdómur, og að viðbrögðin og umgjörðin ættu að vera eftir því. Þrátt fyrir fjölmörg jákvæð skref hæstv. heilbrigðisráðherra, sem virðist hafa góðan skilning á viðfangsefninu, er staðan hreint ekki góð. Fíknisjúkdómar eru lífshættulegir og allt of margir fá ekki lífsnauðsynlega þjónustu í heilbrigðiskerfinu. Það er með þessa sérstöðu fólks sem glímir við vímuefnavanda, eins og hv. þm. Bjarkey Olsen Gunnarsdóttir kom stuttlega inn á áðan, að það er bara þessi ákveðni gluggi sem getur opnast fyrir þetta fólk til að sækja sér þjónustu og þá verður hreinlega að vera til staðar og opið fyrir heilbrigðisþjónustu fyrir þennan hóp. Ég hef nefnt þetta áður og geri það aftur að það þarf ekki annað en að fletta minningarsíðum til að sjá hversu grafalvarleg staðan er. Fíknisjúkdómar herja á ungt fólk og þessar síður bera þess merki. En af hverju eru ekki meiri viðbrögð við þessari grafalvarlegu stöðu, eins og hv. þm. Sigmar Guðmundsson kom hérna inn á áðan? Af hverju er ekki þjóðarátak, landssöfnun og allt þar á milli? Ég vil meina að það sé vegna fordóma sem enn grassera í samfélaginu, neikvæðra viðhorfa.

Heyr, heyr.Virðulegi forseti. Þessi staða sem við ræðum hér, áhyggjurnar sem hv. málshefjandi hefur af stöðunni, er í algjörri mótsögn við þá mikilvægu viðhorfsbreytingu sem hefur orðið í samfélaginu í þá átt að fíknisjúkdómar eigi að vera meðhöndlaðir sem slíkir innan heilbrigðiskerfisins. Ég kalla því eftir því að hæstv. ráðherra haldi áfram á þeirri vegferð sem hann hefur verið á og boðað en gefi hraustlega í og forgangsraði fólki sem glímir við vímuefnavanda. Það er hreinlega lífsnauðsynlegt.


Ræðumaður: Bryndís Haraldsdóttir

Virðulegur forseti. Fíknisjúkdómar eru algjört helvíti. Fíknisjúkdómur er ekki bara helvíti fyrir sjúklinginn sjálfan sem þjáist af honum heldur fyrir aðstandendur og fjölskylduna alla. En þetta er flókinn sjúkdómur og þetta er ekkert séríslenskt fyrirbrigði. Það glíma auðvitað allar þjóðir við fíknisjúkdóma og því miður virðumst við sjá aukningu hvað það varðar. Þess vegna held ég að sé mikilvægt að við nálgumst þetta með heildstæðri stefnu og nálgun og ég fagna því sem hæstv. ráðherra kom inn á hérna áðan því að ég vil meina það að allt of oft í þessum sal höfum við talið að það væri hægt að leysa það vandamál sem fíknisjúkdómar vissulega eru með því að setja nokkur hundruð milljónir í viðbót í SÁÁ. Með fullri virðingu fyrir þeirri góðu stofnun og því starfi sem þar er unnið þá getum við ekki nálgast jafn stóran og alvarlegan sjúkdóm með slíkri nálgun. Það verður að vera heildstæð nálgun á það hvernig við glímum við þennan sjúkdóm og að sjálfsögðu verða bæði Landspítalinn svo og SÁÁ og fleiri aðilar að aðstoða okkur við það. Það þarf að sjálfsögðu að nýta gagnreyndar aðferðir og horfa til þeirra vísinda og þekkingar sem til er um sjúkdóminn. En ég vil líka beina því til ráðherra hvort ekki væri eðlilegt að við opnum á það að Sjúkratryggingar greiði líka fyrir meðferð við fíknisjúkdómum erlendis. Með því myndi aukast ákveðin samkeppni og mögulega ýta undir nýsköpun og aukna þjónustu hér á landi. En það er þannig fyrir suma að það hentar ekki að sækja meðferð á Íslandi með félögunum sem hafa verið í sömu neyslunni og vandamálin koma aftur þegar þú kemur út.

Ég beini því til ráðherra að skoða þann möguleika og svo þurfum við að sjálfsögðu að horfa á samspilið við endurhæfinguna og langtímanálgunina og þar eins og í hinu verðum við að hafa heildstæða nálgun. Við eigum að nýta okkur þau góðu félagasamtök sem eru að vinna vel í þeim efnum en við getum ekki treyst þeim einhliða fyrir þessu risastóra verkefni.


Ræðumaður: Njáll Trausti Friðbertsson

Herra forseti. Já, ég vænti þess bara að fá gott andsvar varðandi þessar byggingar sem er verið að fara að byggja í mikilli nálægð við flugvöllinn. Það er búið að byggja mjög mikið á undanförnum árum og væntingar um að það verði miklu meira byggt í mikilli nálægð við flugvöllinn. Þess vegna hugsar maður um samkomulagið sem var gert 2019 og 5. gr. þar um rekstrarhæfni vallarins, að verja hana í þessu samhengi.

Svo vil ég rétt koma í lokin inn á loftferðalögin sem við samþykktum hér í þinginu fyrir tveimur árum þar sem voru klár ákvæði og nokkrar greinar sem tengdust því hvernig væri hægt að verja með skilmerkilegri hætti flugvelli landsins sem hefur kannski verið notað að einhverju leyti varðandi aðra innviði. En ég held að það sé öllum ljóst að hér er um gríðarlega mikilvæga innviði að ræða. Er ekki rétt að nýta líka það sem stendur í loftferðalögunum í þessu samhengi?


Ræðumaður: Njáll Trausti Friðbertsson

Herra forseti. Ég ætla að ræða hér aðeins um Hvassahraunsskýrsluna. Í tengslum við samkomulag sem var gert á milli ríkisins og Reykjavíkurborgar, sem undirritað var í lok nóvember 2019, átti að gera skýrslu um Hvassahraunsflugvöll. Það var reiknað með að hún kæmi út innan tveggja ára. Nú eru árin orðin rúmlega fjögur þannig að spurningin er hvenær sé von á skýrslunni og efni hennar til að fara í frekari vinnu í tengslum við þetta. Ég held reyndar að nú séu flestir komnir á þá skoðun að það sé ekki raunhæft að fara í framkvæmdir í Hvassahrauni vegna þeirra eldsumbrota og jarðhræringa sem hafa átt sér stað á Reykjanesi síðustu ár. Gosin eru orðin sex á þremur árum og flestir held ég komnir á þá skoðun að þetta sé óraunhæft, að hugmyndin sé ekki raunhæf. Það má öllum vera ljóst að Reykjavíkurflugvöllur mun gegna mikilvægu hlutverki næstu árin og áratugina í tengslum við þessa stöðu sem upp er komin sem helsta samgöngumiðstöðin innan lands og varaflugvöllur. Hann er geysilega mikilvægur í tengslum við sjúkraflug í landinu, rúmlega 900 sjúkraflug á síðasta ári með hátt í 1.000 sjúklingum, og er einnig mikilvægur fyrir almannavarnir landsins. Fyrir stuttu voru kynntar hugmyndir um að hefja byggingu við austurenda austur/vestur-brautarinnar á Reykjavíkurflugvelli, í mikilli nálægð við flugbrautina. Það hefur líka komið í ljós í því samhengi að engar rannsóknir hafa farið fram á því hvaða áhrif slíkar byggingar, kannski einhverja 200 metra frá flugbrautarendanum, gætu haft á rekstur og rekstrarhæfni flugvallarins. Er þá ekki rétt að það verði líka skoðað áður en lengra er haldið, að verja flugvöllinn?


Ræðumaður: Guðrún Hafsteinsdóttir

… samkomulag.Virðulegi forseti. Ég þakka hv. þingmanni fyrir. Ég vil bara minna á að í vinnu þingsins við búvörulög þá komu sjö fyrirvarar frá þingflokki Vinstri grænna, tveir almennir, tveir frá einstaka þingmönnum og svo 20, þar af fimm almennir frá Sjálfstæðisflokknum og einn frá Framsóknarflokknum. Þannig að það hefur áður gerst að fyrirvarar hafi verið settir í þinglegri meðferð mála.

Hv. þingmaður spyr hér um hvaða fyrirvarar, ef ég skildi hann rétt, hefðu verið settir vegna heimflutnings fólks frá Gaza. Það mál var á hendi utanríkisráðuneytisins og á forræði utanríkisráðuneytisins og þar hefur komið fram … Þar hefur komið fram að listar voru sendir til egypskra og ísraelskra stjórnvalda og þessi hópur sem kom til Íslands kom eftir samþykki frá þeim stjórnvöldum.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrirspurnina. Mér þykir áhugavert að heyra að formaður Miðflokksins, sem hefur verið ötull við að benda okkur á að málefni útlendinga séu í ólestri og ekki í góðum farvegi, skuli, þegar ríkisstjórnin stígur fram sameinuð og búin að sameinast um heildarnálgun í útlendingamálum, finna því allt til foráttu þegar á að fara að taka á málaflokknum með heildstæðum hætti af ábyrgð, festu og mannúð. Ég finn ekki annað en að allir þeir sem hafa komið að þeirri vinnu, sem eru fjölmargir, hafi komið algjörlega heiðarlega að því borði og einhuga í því að bæta þetta kerfi. Við erum sammála um að það hefur verið mikil áraun á kerfið. Kostnaður er orðinn gífurlegur og við höfum sömuleiðis áhyggjur af því að þeir sem hingað koma samlagist ekki íslensku samfélagi. Það er oft og iðulega sem gerðir eru fyrirvarar við stjórnarfrumvörp í þinglegri meðferð. Ég hef ekki áhyggjur af því að félagar mínir í Vinstri grænum muni ekki standa við þá vinnu sem þeir hafa lagt heilmikla vinnu í, ásamt Framsóknarflokknum og Sjálfstæðisflokknum, að þessari heildarsýn sem kynnt var hér fyrir nokkrum vikum síðan.


Ræðumaður: Guðrún Hafsteinsdóttir

Virðulegi forseti. Ég vil ítreka að það er stanslaust unnið að því að tryggja landamærin inn í landið. Ég vil líka árétta það að 93% allra þeirra farþega sem koma til landsins koma eftir fyrirframgefnum farþegaupplýsingum, 93%. Það er gríðarlega umfangsmikið og mannaflafrekt að ætla að taka upp tímabundið eftirlit á innri landamærunum og það er ekki talið að upptaka slíks eftirlits sé skilvirkt úrræði sem líklegt sé að dragi úr óreglulegum komum til landsins. Við verðum því að horfa á það hvernig við nýtum mannaflann best, hvernig nýtum við fjármagnið sem best. Ég tel að staðan á landamærum sé í nokkuð góðu horfi. Hana má alltaf bæta. Það eru aftur á móti útlendingalögin sem þarf verulega að bæta hér á Íslandi.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir fyrirspurnina. Hv. þingmaður spyr ráðherra hvað hann sé að gera í þessum málum til að halda uppi lögum í landinu, hvort það sé engin löggæsla í landinu. Jú, svo sannarlega er löggæsla í landinu og lögreglumenn þessa lands standa sig vel alla daga, allan sólarhringinn til að tryggja öryggi borgaranna og halda uppi allsherjarreglu og lögum. Nú er það svo að ég vil ekki tjá mig hér um einstök mál. Hins vegar þá er það eins og hv. þingmaður nefnir með öllu óásættanlegt að hingað geti fólk komið og komist hér ítrekað í kast við lögin og framið glæpi eða haft í hótunum. Við urðum sömuleiðis, eins og hv. þingmaður nefndi hér, vitni að í síðustu viku mikilli umræðu um mikla skipulagða brotastarfsemi sem er svo sannarlega raunin og lögreglan er að vinna dag og nótt við að uppræta það. Hún hefur fengið aukið fjármagn frá þinginu til að sinna þeim rannsóknum en eins og allir vita þá taka rannsóknir á skipulagðri brotastarfsemi langan tíma og það er mikil þolinmæðisvinna. Ég vil nota tækifærið og þakka lögreglunni fyrir vel unnin störf sem við sáum í síðustu viku. Við urðum sömuleiðis vitni að því í fréttum að hér voru einstaklingar sem höfðu uppi hegðun sem er með öllu óásættanleg. Ég tek undir það með hv. þingmanni og mun gera allt sem ég get og sem í mínu valdi stendur til þess, eins og ég sagði í upphafi, að halda uppi allsherjarreglu og lögum í landinu.




Ræðumaður: Þórdís Kolbrún R. Gylfadóttir

Herra forseti. Fyrst vil ég að það komi skýrt fram að við erum ekki að tala um hluti sem eru glænýir af nálinni eða eitthvað sem ríkisstjórnin sem hefur setið öll þessi ár kannast ekki við og allt í einu setur á dagskrá nú. Við höfum verið að efla barnabótakerfið undanfarin ár. Við höfum verið að efla leigustuðning. Við höfum verið að efla framboðshliðina, þannig að það er ekki þannig. Mig langar að vita hvort hv. þingmaður sér engin tækifæri til að spara hjá hinu opinbera vegna þess að ég geri það. Ég sé mikil tækifæri til að fara betur með almannafé. Ég spyr líka: Þær aðhaldsaðgerðir sem farið var í og hv. þingmaður talar um að því hafi fylgt mikill sársauki — ég get ekki tekið undir að því hafi fylgt mikill sársauki. Mér þykir eðlileg krafa af hálfu fjárveitingavaldsins og stjórnvalda að skoða það á hverjum degi  hvort farið er eins vel með annarra manna peninga og kostur er. Svar við því núna er að það eru tækifæri og þess vegna segi ég: Það er sú leið sem við förum og hún þarf ekki að vera sársaukafull.


Ræðumaður: Þórdís Kolbrún R. Gylfadóttir

Herra forseti. Hv. þingmanni er alveg óhætt að óska mér til hamingju með að búið sé að ná langtímakjarasamningum við aðila vinnumarkaðarins á Íslandi til fjögurra ára, sem er mjög sjaldgæft. Ég vona að þetta sé nýr grunnur og nýtt upphaf að því hvernig aðilar vinnumarkaðarins ná saman. Hins vegar er það alveg skýrt og var frá upphafi að til þess að þeir aðilar gætu gert það var gerð rík krafa á stjórnvöld um að koma með stórar aðgerðir og mikla fjármuni til þess að hægt væri að ná saman. Það er það sem við gerðum. Við erum núna að vinna fjármálaáætlun. Sú vinna er flókin en gengur ágætlega. Við erum með uppfærðar áætlanir sem hjálpa okkur að átta okkur á stöðunni eins og hún er núna, sem hefur breyst frá því fyrir jól. Svo þarf að taka ákvarðanir sem svara því hvernig þessari forgangsröðun er mætt. Er það gert með því að auka á hallann eingöngu? Nei. Er það gert með því að hækka alls konar skatta á sömu hópa og voru að ná saman í kjaraviðræðum til næstu fjögurra ára? Nei. Er hægt að fara í aðgerðir til að spara í kerfinu? Já, ég lít svo á að við séum með þessari forgangsröðun í þágu fjölskyldna, í þágu fjögurra ára friðar á vinnumarkaði, að taka ákvörðun um að setja það í forgang á kostnað kerfis. Ég hef sagt skýrt að ég er ekki að tala fyrir sársaukafullum niðurskurði, enda þarf hann ekki að vera sársaukafullur vegna þess að það eru gríðarlega mikil tækifæri til að fara betur með almannafé. Það er verkefnið. Ég hef verið algerlega skýr með það að ég er ekki að fara að leggja til að hækka skatta á millitekjuhópa. Þetta er verkefnið og ég treysti mér í það.


Ræðumaður: Birgir Ármannsson

Til svara eru: Forsætisráðherra, innviðaráðherra, umhverfis-, orku- og loftslagsráðherra, fjármála- og efnahagsráðherra, menningar- og viðskiptaráðherra, heilbrigðisráðherra og dómsmálaráðherra.


Ræðumaður: Birgir Ármannsson

Forseti vill gera grein fyrir því að við lok umræðu um skýrslu utanríkisráðherra um framkvæmd EES-samningsins sl. fimmtudag láðist að vísa skýrslunni til nefndar, en hún á að ganga til utanríkismálanefndar og leiðréttist það hér með.


Ræðumaður: Birgir Ármannsson

Borist hefur bréf frá matvælaráðherra þar sem óskað er eftir fresti til þess að veita skriflegt svar við fyrirspurn á þskj. 834, um endurnýtingu örmerkja, frá Njáli Trausta Friðbertssyni. 	Þá hafa borist bréf frá félags- og vinnumarkaðsráðherra þar sem óskað er eftir fresti til þess að veita skrifleg svör við fyrirspurnum á þskj. 918, um lífeyri almannatrygginga, frá Birni Leví Gunnarssyni, og á þskj. 928, um kostnað vegna skemmda á húsnæði fyrir umsækjendur um alþjóðlega vernd, frá Birgi Þórarinssyni.


Ræðumaður: Birgir Ármannsson

Hákon Hermannsson hefur undirskrifað drengskaparheit að stjórnarskránni og er boðinn velkominn til starfa á Alþingi.


Ræðumaður: Birgir Ármannsson

Hákon Hermannsson hefur ekki áður tekið sæti á Alþingi og ber því að undirskrifa drengskaparheit að stjórnarskránni.

[Hákon Hermannsson, 8. þm. Norðvest., undirritaði drengskaparheit að stjórnarskránni.]


Ræðumaður: Birgir Ármannsson

Stjórnskipunar- og eftirlitsnefnd mælir einróma með staðfestingu kosningar Hákonar Hermannssonar og telst það samþykkt án atkvæðagreiðslu ef enginn hreyfir andmælum.


Ræðumaður: Birgir Ármannsson

Landskjörstjórn hefur gefið út tilkynningu á grundvelli 1. mgr. 113. gr. kosningalaga til Hákonar Hermannssonar. Jafnframt hefur stjórnskipunar- og eftirlitsnefnd fundað til þess að fjalla um kosningu og kjörgengi hans.


Ræðumaður: Birgir Ármannsson

Borist hefur bréf frá formanni þingflokks Vinstrihreyfingarinnar – græns framboðs um að Jódís Skúladóttir verði fjarverandi á næstunni. Einnig hefur borist bréf frá formanni Miðflokksins um að Bergþór Ólason geti ekki sinnt þingstörfum á næstunni. Þá hefur borist bréf frá Ásmundi Einari Daðasyni um að hann verði fjarverandi á næstunni.

Í dag taka því sæti á Alþingi 2. varamaður á lista Vinstrihreyfingarinnar – græns framboðs í Norðausturkjördæmi, Kári Gautason, en 1. varamaður hefur boðað forföll, 5. varamaður á lista Miðflokksins í Norðvesturkjördæmi, Hákon Hermannsson, en varamenn ofar á lista hafa boðað forföll, og 1. varamaður á lista Framsóknarflokksins í Reykjavíkurkjördæmi norður, Brynja Dan Gunnarsdóttir.

Kári Gautason og Brynja Dan Gunnarsdóttir hafa áður tekið sæti á Alþingi og eru boðin velkomin til starfa að nýju.


Ræðumaður: Þórdís Kolbrún R. Gylfadóttir

Virðulegi forseti. Ég mæli hér fyrir frumvarpi til nýrra laga um slit ógjaldfærra opinberra aðila. Með frumvarpinu er lagt til að sett verði almenn löggjöf sem stýri því hvernig unnt er að setja tiltekna opinbera aðila, þ.e. stofnanir og fyrirtæki hvers skuldbindingum ríkið eða sveitarfélag ber einfalda ábyrgð á, í slitameðferð sökum ógjaldfærni. Verði frumvarpið að lögum felur það um leið í sér mikilvægan áfanga í því að vinna úr uppsöfnuðum fjárhagsvanda ÍL-sjóðs. Ég mun hér í ræðu minni fyrst gera almenna grein fyrir efni frumvarpsins og síðan fjalla um tengsl þess við málefni ÍL-sjóðs.

Frumvarpið mælir annars vegar fyrir um skyldu þess sem hefur á hendi fyrirsvar opinbers aðila, eins og hann er skilgreindur í frumvarpinu, til að leggja fyrir ráðherra eða sveitarstjórn rökstutt erindi, ef aðilinn er talinn ógjaldfær, með tillögum um hvernig bregðast megi við stöðunni. Ef ráðherra eða sveitarstjórn telur rétt að aðilinn verði tekinn til slita ber að leggja kröfu um það fyrir dómstóla. Nánar er svo kveðið á um slitameðferðina og uppgjör skulda. Sú sérstaða er uppi í samanburði við hefðbundin gjaldþrotaskipti að kröfur lánardrottna beinast ekki einungis að opinberum aðilum, heldur um leið að ríkinu eða viðkomandi sveitarfélagi á grundvelli einfaldrar ábyrgðar þess á kröfunum. Talsvert hagræði er fólgið í því að ljúka í einu lagi fjárhagsuppgjöri vegna opinbera aðilans, bæði kröfuhafa og ábyrgðaraðila.

Hins vegar er í frumvarpinu gert ráð fyrir hlutlægri ábyrgð ríkisins eða sveitarfélags á tjóni kröfuhafa, hafi slíkt tjón sannanlega orðið vegna niðurfellingar á samningssambandi við opinbera aðilann sökum slitanna. Gengið er út frá því að slíkt tjón myndi felast í mismun á ávöxtun sem fengist hefur á fjárhæð sem greidd er við slitin til uppgjörs á kröfu og því sem fallið hefði kröfuhafanum í hlut á grundvelli kröfu sinnar ef ekki hefði komið til slita. Miðað er við að krafa um slíkar bætur verði fyrst höfð uppi eftir að sá tími sem réttarsamband kröfuhafans og opinbera aðilans hefði staðið er liðinn, enda ætti hugsanlegt tjón þá að liggja ljóst fyrir.

Málefni ÍL-sjóðs hafa verið til skoðunar hjá stjórnvöldum í nokkurn tíma. Líkt og kunnugt er tók ÍL-sjóður við eignum og skuldbindingum Íbúðalánasjóðs með lögum nr. 151, sem samþykkt voru á Alþingi árið 2019. Almennri lánastarfsemi Íbúðalánasjóðs hafði verið hætt nokkru áður. Skuldbindingar ÍL-sjóðs samanstanda að megninu til af kröfum samkvæmt skuldabréfum með afborgunum allt til ársins 2044, svonefndum íbúðabréfum. Skilmálar bréfanna kveða á um að þau séu óuppgreiðanleg á sama tíma og útlán voru það ekki, en vaxtastig hefur almennt lækkað frá því að skuldabréfin voru gefin út. Af þeim sökum hefur verulegt tap verið á rekstri sjóðsins og fyrir liggur að eignir hrökkva ekki fyrir skuldum. Eignir munu að óbreyttu þrjóta á næstu tíu árum sem væri tíu árum áður en lengsti skuldabréfaflokkur íbúðabréfa kemur á gjalddaga.

Til að skilja umfang vandans hefur verið reiknað út hver kostnaður ríkissjóðs gæti verið ef ÍL-sjóður er rekinn út líftíma skulda. Niðurstaðan er að það mun kosta ríkissjóð 478 milljarða króna, miðað við áætlaða stöðu um síðustu áramót, eða núvirt um 200 milljarða króna. Til að setja þá fjárhæð í eitthvert samhengi þá dugar hún til að reka alla sjúkrahúsþjónustu í rúmt ár eða fjármagna öll útgjöld til samgöngumála í fjögur ár. Það er því mikið í húfi að málið fái farsæla lausn í náinni framtíð og sá kostnaður leggist ekki að fullu á komandi kynslóðir.

Ríkissjóður ber einfalda ábyrgð á ÍL-sjóði og mun áframhaldandi rekstur sjóðsins auka skuldbindingu ríkissjóðs vegna ábyrgðarinnar um allt að 18 milljarða króna á hverju ári. Þess vegna hefur verið skoðað með hvaða hætti unnt sé að slíta sjóðnum og gera upp skuldbindingar við kröfuhafa. Slíku uppgjöri myndi ætíð fylgja greiðsla vegna uppgjörs ríkisábyrgðar að því marki sem eignir sjóðsins nægja ekki fyrir skuldum hans. Sjóðurinn verður ekki tekinn til gjaldþrotaskipta að óbreyttum lögum og þess vegna þarf að koma til lagabreytinga svo unnt sé að setja sjóðinn í hefðbundinn farveg gjaldþrotaskipta.

Alþingi hefur í reynd fleiri kosti í þeirri stöðu sem upp er komin. Þeir helstu eru í fyrsta lagi að bíða þess að eignir ÍL-sjóðs verði uppurnar og slíta sjóðnum þá. Í öðru lagi að leggja sjóðnum til fjármuni til að gera honum kleift að greiða af skuldum sínum út líftíma þeirra 2044, en það er talið ganga lengra en ábyrgð ríkisins tekur til. Í þriðja og síðasta lagi að samþykkja löggjöf sem skipulögð slit sjóðsins geta byggt á. En taka þarf afstöðu til þess hver þessara kosta þjónar best hagsmunum almennings og komandi kynslóða.

Nokkur mikilvæg atriði eru skýr í þessu máli og ég leyfi mér að nefna þau stuttlega:

Kröfuréttindi teljast til eignarréttinda og njóta sem slík verndar stjórnarskrárinnar.

Íslenska ríkið ber einfalda ábyrgð á skuldbindingum ÍL-sjóðs sem felast í skuldabréfum sjóðsins. Þá ábyrgð ber ríkinu að virða.

Með slitum sjóðsins áður en lokagjalddagi skuldabréfanna er runninn upp er efndatíma krafnanna breytt.

Vegna þeirra upplýsinga sem liggja fyrir um gjaldfærni ÍL-sjóðs og um fyrirsjáanlegt greiðsluþrot hans, sem leiðir af sér verulegt tjón fyrir almenning, felst í handhöfn ríkisvalds skylda til að grípa til ráðstafana. Leitast þarf eftir eins hagfelldri niðurstöðu og kostur er fyrir helstu hagsmunaðila, sem eru skuldabréfaeigendur, ríkissjóður og almenningur.

Sá kostur sem ekki er í boði fyrir mig sem fjármála- og efnahagsráðherra er að aðhafast ekki neitt. Vegna þessa hefur verið leitast eftir því að koma á viðræðum við handhafa skuldabréfanna um ásættanlega lausn. Það samtal er nú hafið þar sem 18 lífeyrissjóðir, sem eiga meiri hlutann af skuldum sjóðsins, hafa ákveðið að hefja viðræður við stjórnvöld um uppgjör á skuldabréfum sjóðsins. Markmið viðræðnanna er að ná samkomulagi sem felur í sér að skuldabréfin verði gerð upp að fullu og skilyrði sköpuð fyrir slitum ÍL-sjóðs.

Það er jafnframt í því ljósi sem boðað var til skiptiútboða þar sem eigendum íbúðabréfa bauðst að skipta þeim út fyrir seljanlegri bréf. Útboðin tókust vel og var skipt á bréfum fyrir um 46,7 milljarða kr.

Vegna framangreinds hef ég nú lagt fram frumvarp, að undangengnu vönduðu samráðsferli, sem getur orðið grundvöllur skipulegra slita á sjóðnum.

Frú forseti. Fyrirhuguð lagasetning er þannig hugsuð að með slitum geti eigendur skuldabréfa orðið eins eða mögulega betur settir eins og ef málefni ÍL-sjóðs yrðu látin óafskipt. Samt sem áður er sérstök skaðabótaregla í frumvarpinu sem mun setja hvers kyns kröfur um bætur vegna mögulegs tjóns í skipulegan farveg.

Umsagnir hafa borist í samráðsgátt stjórnvalda vegna þessa frumvarps. Í einhverjum þeirra er því borið við að ríkisábyrgð vegna sjóðsins sé í reynd umfram þá ábyrgð sem tilgreind var í úboðsskilmálum á sínum tíma. Á það er bent í umsögnum að aðilar hafi fjárfest í þeirri trú að ekki gæti komið til greiðslufalls af neinu tagi vegna skuldabréfanna. Þótt ég hafi sannarlega samúð með því að slík hafi verið trú þeirra sem fjárfest hafa í skuldabréfunum, þá get ég sem fjármála- og efnahagsráðherra ekki án skýrs samþykkis fjárveitingarvaldsins byggt niðurstöðu þessa máls á væntingum eigenda skuldabréfanna einum saman.

Besta leiðin til þess að lenda málefnum ÍL-sjóðs farsællega er að ná samkomulagi við eigendur skuldabréfa um uppgjör og sú afstaða mín hefur ekki breyst með framlagningu þessa frumvarps. Það er því mjög ánægjulegt til þess að vita að slíkt samtal sé hafið.

Uppgjör á skuldum ÍL-sjóðs er jafnframt til þess fallið að lækka skuldir hins opinbera samkvæmt framsetningu Hagstofunnar en það er það skuldaviðmið sem lánshæfismatsfyrirtæki horfa jafnframt til. Að öðru óbreyttu má gera ráð fyrir að uppgjörið geti falið í sér jákvæð áhrif á lánshæfi og fjármögnunarkjör ríkissjóðs.

Ég vek athygli á því að með afgreiðslu þessa frumvarps yrði aðkomu þingsins að fyrirhuguðum slitum ÍL-sjóðs að líkindum ekki lokið. Enn eru lög í gildi um sjóðinn frá 2019 og þá er ekki loku fyrir það skotið að sérstakar lagalegar ráðstafanir þurfi að viðhafa til þess að gæta að fjármálastöðugleika, vegna fjárhagslegs umfangs sjóðsins.

Að lokum hvet ég til þess að við hugsum aðeins út í það hvernig við komumst í þessa stöðu og lærum af mistökum fortíðarinnar. Þá sögu rek ég ekki hér en við sem erum lýðræðislega kjörin til þess að axla þá miklu ábyrgð sem það er að fara með fjármuni almennings eða annarra manna fé verðum í hvívetna að vanda vel til verka og það er ég hér að gera.

Virðulegi forseti. Að þessu sögðu legg ég til að frumvarpi þessu verði vísað til hv. efnahags- og viðskiptanefndar og til 2. umræðu að lokinni þessari.


Ræðumaður: Diljá Mist Einarsdóttir

Virðulegi forseti Ég þakka hæstv. utanríkisráðherra fyrir góða framsögu í þessari mikilvægu umræðu. Þessari umræðuhefð var auðvitað komið á af ráðherra Sjálfstæðisflokksins. Ég þreytist ekki á því að rifja upp gjörbreyttar áherslur sem komu til með Sjálfstæðisflokknum varðandi hagsmunagæsluna og umgjörð EES-samningsins. Það verður sérstakt ánægjuefni að fagna 30 ára afmæli samningsins og full ástæða til að gera mikið úr þeim tímamótum.

Ég tek undir með hæstv. ráðherra varðandi þetta mikilvægasta skref Íslands á síðari tímum til samstarfs við aðrar þjóðir. Ávinningur þessa samstarfs er ótvíræður þótt honum fylgi auðvitað áskoranir eins og öllum góðum hjónaböndum. Áskoranirnar koma ekki síst til á miklum umbrotatímum, en þá hefur EES-samningurinn margsannað gildi sitt.

Hæstv. ráðherra undirstrikaði mikilvægi öflugrar hagsmunagæslu í samstarfinu. Þótt skoðun okkar sé almennt sú að hagsmunir Íslands fari saman með samstarfsþjóðunum í EES koma auðvitað reglulega upp aðstæður þar sem sérstaða Íslands gerir það að verkum að svo er ekki, eins og hv. þm. Bjarni Jónsson kom inn á í ræðu sinni hérna áðan. Það verður ekki nógu oft sagt að ef við gætum ekki hagsmuna okkar þá gerir það enginn. Undir forystu Sjálfstæðisflokksins hefur hagsmunagæslan í Brussel verið stórefld og það er virkilega jákvætt að atvinnulífið sýni þessu aukinn áhuga.

Einn af jákvæðum öngum EES-samstarfsins eru samstarfsáætlanirnar. Þátttaka Íslands hefur verið góð, sem endurspeglast m.a. í því að styrkveitingar til okkar eru meiri en framlög Íslands vegna þátttökunnar í þeim. Á þessum vettvangi hafa myndast ómetanleg tengsl og þekking og maður hefur heyrt ófáar góðar sögurnar af þessu samstarfi. Ég hvet hæstv. ráðherra sérstaklega til dáða varðandi nýjar áætlanir þar sem það tekur alltaf smá tíma til að koma slíkum verkefnum af stað, inn í stofnanaminnið.

Það er ekki ofsögum sagt hjá hæstv. ráðherra að ólögmæt innrás Rússlands í Úkraínu liti mjög EES samstarfið. Mjög hefur reynt á innviði og ákvarðanatöku ESB í þessu samhengi og margt staðist áskorunina. Um leið hafa aðrar brotalamir komið í ljós og því miður sjáum við sömuleiðis aukin dæmi um núning og um að samstaðan hafi veikst, en við upphaf árásarinnar kom samstaða Evrópu og annarra lýðræðisríkja skemmtilega á óvart, ef svo má komast að orði í þessu samhengi.

Veiklyndi ESB kom ekki síst í ljós varðandi orkumál og öryggis- og varnarmál, en þessi svið eru auðvitað nátengd. Sem betur fer vöknuðu forystumenn ESB upp við vondan draum og hafa gert stórátak á þessum sviðum samhliða breyttu hugarfari. Viðbrögðin hafa samt verið allt of sein og vinum okkar í Úkraínu mikil vonbrigði.

Í kafla skýrslunnar um rekstur EES samningsins er m.a. farið yfir innleiðingu EES-gerða og eftirfylgni ESA. Þar er farið yfir sveiflur milli tímabila þegar kemur að innleiðingarhallanum, en annað sem vakti athygli mína er orðsending framkvæmdastjórnar ESB um aukna eftirfylgni með framkvæmd reglna innri markaðarins sem þegar væru til staðar. Ég tek heils hugar undir þennan hugsunarhátt, enda vitum við að við Íslendingar erum að alla jafnan fyrirmyndar EES-borgarar, sérstaklega þegar kemur að því að framkvæma reglurnar sem við innleiðum. Við berum okkur helst saman við Norðurlöndin eins og í öðru, og þar er mikil samviskusemi varðandi framkvæmd innri markaðarins. Sömu sögu er ekki að segja um öll svæði innan EES þótt athyglin sé kannski ekki endilega þar. Það er því jákvætt að ESB hyggist beina spjótum sínum að þeim kimum.

Virðulegi forseti. Þó nokkuð margir hv. þingmenn hafa nefnt hnökra á EES samstarfinu sem varða svokallaða bókun 35. Hæstv. ráðherra kom nýlega með fína skýrslu inn í þingið til þess að hjálpa umræðunni hér og hún hefur þegar komið til umfjöllunar utanríkismálanefndar. Ég tek undir orð hv. þm. Þorgerðar Katrínar Gunnarsdóttur  um að umfjöllunin hafi verið góð, en eins og farið hefur verið hér yfir hefur æðsti dómstóll landsins kveðið mjög skýrt á um að brotalöm sé á lagaumgjörðinni sem snýr að EES-samningnum. Þótt ég sé því ekki endilega sammála, andspænis lögunum og skýrum vilja þingsins sem birtist í lögskýringargögnum, er í kjölfarið ljóst að við þingmenn þurfum að leggjast yfir þetta verkefni og finna flöt á því. Við förum jú með löggjafarvaldið og hér er mikill meirihlutastuðningur við EES samstarfið og vilji til þess að það gangi vel fyrir sig, Íslendingum til heilla og hagsbóta. Þannig höfum við nefnilega kosið að nýta fullveldi okkar með samstarfi við aðrar þjóðir. Þetta segi ég, þingmaðurinn sem dreymir svo sannarlega ekki um aðild að Evrópusambandinu, síður en svo.

Við vitum að það hafa verið vandkvæði með framkvæmd uppbyggingarsjóðsins. Ég ætla ekki að rekja það nánar hér, en það er jákvætt að íslensk fyrirtæki og félög hafa séð tækifæri í að taka þátt í verkefnum á vegum sjóðsins. Sjálfstæðisflokkurinn hefur einmitt lagt áherslu á kynningu á sjóðnum og tækifærum honum tengdum í sinni ráðherratíð undanfarin ár.

Ég verð þó að segja að niðurstaða viðræðna um aukinn markaðsaðgang fyrir fisk og aðrar sjávarafurðir eru ákveðin vonbrigði. Þótt ákveðin jákvæð skref hafi verið stigin í viðræðunum er það ekkert annað en hneyksli að þjóðir sem standa utan EES samningsins hafi greiðari aðgang að mörkuðum ESB með sínar sjávarafurðir en við sem erum hluti af innri markaðnum. Hneyksli. Þetta viðhorf hef ég margsinnis tekið upp við vini okkar í ESB og hvet hæstv. ráðherra til að halda áfram að þrýsta á um þetta, en sá áfangi náðist þó að ráðist verður í heildstæða endurskoðun á þessum málum milli Íslands og ESB.

Ég hef áður minnst á hagsmunagæslu okkar í EES samstarfinu. Þar skiptir forgangslisti stjórnvalda, tónninn sem er sleginn, miklu máli. Mig langar sérstaklega að nefna eitt forgangsmál, fráveitumálin, sem eru á þessum lista. Fyrirhugaðar hertar reglur ESB munu hafa mikil áhrif á sveitarfélög og þeim mun fylgja ævintýralegur kostnaður fyrir Íslendinga. Það er jákvætt hversu vel íslensk stjórnvöld hafa fylgst með áformum ESB og ég vil nýta tækifærið til að hvetja hæstv. ráðherra til dáða og til að gefa hvergi eftir. Ef fer sem horfir munum við ekki getað samþykkt upptöku þessara ESB-reglna án efnislegra aðlagana.

Virðulegi forseti. Ég get ekki lokið umfjöllun minni um EES-samninginn án þess að minnast á gullhúðun, eða blýhúðun, eins og hæstv. ráðherra vill frekar að við köllum hana og get ég verið honum sammála. Skýrsla hæstv. umhverfisráðherra um blýhúðun, sem kom fram vegna beiðni minnar og fleiri sjálfstæðismanna, er sláandi. Það er ljóst að við þurfum að vera vakandi fyrir þessari íslensku tilhneigingu til að þyngja regluverk frá ESB. Um það hef ég lagt fram sérstaka þingsályktunartillögu til að skerpa á þessu í störfum þingsins. En við þurfum líka að hefjast handa við að afhúða. Ég hef þegar lagt fram eitt smávægilegt en risastórt frumvarp ásamt hópi sjálfstæðismanna, til afhúðunar á ársreikningalögum og vonast til að það fái framgang í þinginu.

Virðulegi forseti. Það er mikilvægt að við ræðum EES-samninginn sem oftast og hvaða þýðingu hann hefur haft fyrir íslenskt samfélag og að við miðlum upplýsingum um hann til almennings. Umræðan í dag hefur verið góð og gagnleg og það er gott að heyra heilt yfir jákvæð viðhorf hv. þingmanna í garð samningsins. Ég tek undir með þeim og segi það og skrifa að við sjálfstæðismenn stöndum eftir sem áður vörð um EES-samninginn, mikilvægasta viðskiptasamning okkar Íslendinga. Það höfum við margsýnt með okkar verkum og munum halda áfram á sömu braut.


Ræðumaður: Bjarni Benediktsson

Virðulegur forseti. Það er mér ánægja að mæla fyrir skýrslu um framkvæmd EES-samningsins á liðnu ári sem lögð er fram í samræmi við reglur Alþingis um þinglega meðferð EES-mála. Þetta er í fjórða sinn sem skýrslu af þessu tagi er lögð fram. Árleg skýrslugjöf í þessum efnum var jákvætt og mikilvægt skref, ekki síst þar sem hún veitir tækifæri til að ræða þetta mikilvæga samstarf sem er grundvallarmál þegar kemur að hagsæld á Íslandi. EES-samstarfið tekur stöðugum breytingum í takt við þróun innri markaðarins. Þess vegna þurfum við stöðugt að vera á varðbergi fyrir tengslum þess við hagsmuni okkar á hverjum tíma. Það á ekki síst við um okkur sem sitjum á Alþingi og þar gegna utanríkismálanefnd og þingmannanefnd EFTA lykilhlutverkum. Ég vil nota þetta tækifæri og þakka þinginu fyrir ötult starf við framkvæmd EES-samningsins. Þó að ekki sé hægt að fullyrða að við séum öll á einu máli um Evrópumálin er ég nokkuð viss um að við erum ágætlega einhuga um okkar sameiginlega verkefni, þ.e. að verja og sækja fram með hagsmuni Íslands í EES-samstarfinu að leiðarljósi til hagsbóta fyrir land og þjóð.

Skýrslan sem við ræðum hér fjallar um helstu mál á vettvangi EES frá miðju ári 2022 fram á mitt ár 2023. Meginniðurstaða hennar er að framkvæmd EES-samningsins hafi almennt miðað vel. Tekist hefur að auka skilvirkni í hagsmunagæslu á fyrri stigum. Þá hefur þeim EES-gerðum fækkað sem beðið hafa upptöku í samninginn. Hins vegar er visst áhyggjuefni að meira er um tafir á innleiðingu gerða í landsrétt. Það er grundvallaratriði að stjórnvöld leggi tímanlega fram frumvörp svo þau geti fengið eðlilega og fullnægjandi afgreiðslu hér í þinginu. Það má aldrei líta á hina þinglegu meðferð þó eingöngu sem einhvers konar stimplun. Það er viðvarandi verkefni að tryggja skipulega og skilvirka framkvæmd samningsins og hér í skýrslunni er rakið hvernig Stjórnarráðið er sífellt að leita leiða til þess með bættu skipulagi, betra samráði og meira samstarfi.

Virðulegi forseti. Í umræðu um EES-málin í þinginu fyrir ári síðan gerði þáverandi utanríkisráðherra grein fyrir tveimur málum í deiglunni sem bæði hafa verið leidd til lykta. Samkomulag náðist í maí síðastliðinn í flugmálinu svokallaða, sem varðar breytingar á viðskiptakerfi Evrópusambandsins með losunarheimildir í flugi, hinu svokallaða ETS-kerfi sem bæði Ísland og Noregur eiga aðild að. Eins og áður hefur verið gert grein fyrir tókst þar að tryggja viðunandi sérlausn sem byggist á sérstöðu Íslands sem tryggir að samkeppnisskilyrði í tengiflugi um Ísland verða óröskuð. Niðurstaðan í flugmálinu er þannig gott dæmi um hvernig vönduð, markviss og samhent hagsmunagæsla getur skilað þeim árangri sem að er stefnt. Um leið vil ég taka skýrt fram að við þurfum áfram að vera á tánum í flugmálunum, því eigi síðar en á árinu 2026 verða áhrif breytinganna metin. Þar mun skipta sköpum að í samkomulagi sem náðist í maí síðastliðinn er sérstaða Íslands viðurkennd með skýrum hætti.

Áður hafa komið upp snúin mál við upptöku löggjafar ESB í EES-samninginn og fleiri eiga eflaust eftir að koma fram. Þá er verkefnið eftir sem áður að koma auga á vandræðin í tæka tíð, greina áhrif þeirra, móta afstöðu Íslands, koma henni skilmerkilega á framfæri og leita leiða til að leysa vandann. Virk hagsmunagæsla er á okkar eigin ábyrgð og engra annarra. En ríkur skilningur samstarfsþjóða okkar í þessum efnum er sömuleiðis afar mikilvægur og í þessu sambandi vil ég lýsa ánægju minni með að atvinnulífið íhugi að styrkja hagsmunagæslu sína í Brussel og að Alþingi hafi til skoðunar að hafa þar starfsmann til að byggja upp þekkingu og tengsl, þar með talið við Evrópuþingið. Þörfin á brúarsmíði er viðvarandi og því skiptir máli að vera vel mönnuð í Brussel og þar verði áfram fulltrúar frá öllum ráðuneytum og við sendiráðið.

Samningar um næsta starfstímabil uppbyggingarsjóðs EES tókust einnig í lok nóvember síðastliðinn. Það er tímanna tákn að hluti framlags okkar á næsta tímabili skuli renna til verkefna í samstarfsríkjunum sem tengjast Úkraínu. Það er einnig afar jákvætt að áætlanir og verkefni á vegum sjóðsins stuðli nú í auknum mæli að tvíhliða samstarfi við íslenskar stofnanir og fyrirtæki og efli samstarf við viðtökuríkin á ýmsum sérsviðum okkar Íslendinga. Það er mikilvægt að haldið verði áfram á þeirri braut.

Í tengslum við viðræðurnar um uppbyggingarsjóðinn náðist einnig hagfelld niðurstaða um tollfrjálsa innflutningskvóta fyrir sjávarafurðir frá Íslandi inn á markaði Evrópusambandsins. Samið var um 15.000 tonna árlega tollfrjálsa innflutningskvóta og breiðari samsetningu afurða í tollkvótum eða átta mismunandi tollkvóta fyrir samtals 52 afurðir, sem er margfalt meira en áður. Þetta er afar jákvætt og gefur mun betri möguleika á nýtingu tollkvótanna. Ég er sannfærður um að þessi niðurstaða muni skapa íslenskum fiskútflytjendum mun meiri sveigjanleika en áður var.

Þessi bætti markaðsaðgangur breytir þó ekki heildarmyndinni og enn er lag að bæta aðgang okkar að mörkuðum Evrópusambandsríkja. Því var mikilvægt skref að nú hafi verið ákveðið að ráðast í heildstæða endurskoðun á viðskiptakjörum Íslands og Evrópusambandsins en stefnt er að því að þeim viðræðum verði lokið á samningstímabilinu þannig að við höfum núna nokkur ár fyrir framan okkur. Þetta er í fyrsta skipti frá upphafi EES-samstarfsins sem ESB fellst á slíka heildarendurskoðun. Með þessu verður til formlegur vettvangur til að ræða við Evrópusambandið um viðskiptakjör, þar með talið um greiðari aðgang fyrir íslenskar sjávarafurðir. Í þessu felast ótvíræð sóknarfæri sem við skulum nýta okkur. Við höfum lengi bent á að það veki spurningar, svo ekki sé fastar að orði kveðið, að ríki utan EES hafi betri viðskiptakjör fyrir sjávarafurðir inn á innri markaðinn heldur en við Íslendingar sem erum hluti af EES. Í þessari endurskoðunarvinnu sem getur farið fram á næstu árum munum við geta rætt það milliliðalaust við framkvæmdastjórn ESB og stefnum við á að það samtal verði hafið síðar á árinu.

Virðulegi forseti. Í ár eru 30 ár liðin frá því að EES-samningurinn tók gildi og ég vil nýta þetta tækifæri til að segja nokkur orð um þýðingu hans fyrir þróun íslensks samfélags á þessum tíma. EES-samningurinn er ótvírætt mikilvægasti viðskiptasamningur okkar Íslendinga því að hann tryggir íslenskum fyrirtækjum aðgang að og jöfn samkeppnisskilyrði á okkar stærstu og mikilvægustu mörkuðum. Það er óumdeilt að fjórfrelsið svokallaða, með tilheyrandi tækifærum til búsetu, viðskipta, fjárfestinga og frjálsrar farar, hefur verið meðal helstu drifkrafta framúrskarandi lífskjara okkar Íslendinga á síðustu þremur áratugum. Ávinningurinn af EES hefur þannig verið ótvíræður. Hann birtist okkur á hverjum degi í því að íslensk fyrirtæki geta greiðlega flutt vörur sínar og þjónustu til Evrópu og sparað sér fjármuni og tíma með því að á öllum innri markaðnum gilda sömu viðmið. Slíkur aðgangur að innri markaði Evrópu, heimamarkaði með rúmlega 450 milljónir íbúa og 23 milljónir fyrirtækja í 30 ríkjum, hefur skilað miklum efnahagslegum ávinningi fyrir Ísland.

Fyrir nokkrum vikum kom út skýrsla sem norska alþjóðamálastofnunin NUPI vann fyrir samtök atvinnulífsins í Noregi en í henni er lagt mat á efnahagslegan ávinning EES. Það kemur fram að m.a. megi rekja í kringum 2–6% af kaupmætti í Noregi til innri markaðarins. Það er sannarlega mikil búbót og það má leiða líkur að því að hér sé ávinningurinn síst minni. Margt er líkt með skyldum, segir máltækið, og ég held að það færi ágætlega á því ef við myndum ráðast í sams konar skýrslugerð hér á Íslandi þar sem reiknaði yrði með sambærilegum hætti hver efnahagslegur ávinningur EES-samstarfsins er.

EES hefur líka fært almennum borgurum margvísleg tækifæri og réttindi allt frá sjúkratryggingum á ferðalögum, lækkun reikigjalda og þar með símakostnaðar erlendis að ógleymdum fjölda tækifæra til náms og starfs erlendis. Þetta þekkjum við öll og göngum að sem gefnu, þar með taldar þær kynslóðir Íslendinga sem fæddar eru eftir 1994 eða rétt um 160.000 manns samkvæmt tölum Hagstofunnar sem þekkja ekki annað en Ísland innan EES.

Síðast en ekki síst nýtur Ísland góðs af virkri þátttöku í evrópskum samstarfsáætlunum. Við tökum nú þátt í 12 samstarfsáætlunum og í gegnum þær hefur íslenskt vísindasamfélag, fyrirtæki, menntastofnanir og menningarlíf fengið töluvert meira úthlutað úr áætlunum heldur en við leggjum til þeirra að ónefndri þeirri þekkingu og tengslum sem verða til í gegnum samstarfið sem erfitt er að meta til fjár. Það hvað okkur farnast vel í þessu umhverfi samkeppnissjóða segir líka sögu um samkeppnishæfni samfélags okkar í heild sinni vegna þess að þetta eru sannkallaðir samkeppnissjóðir og það er ekki úthlutað eftir höfðatölu eða stærð hagkerfis. Það er úthlutað eftir því hversu góð verkefnin eru sem sótt er um styrk vegna. Við getum því slegið okkur á brjóst fyrir það að hafa átt öfluga vísindamenn, svo dæmi sé tekið, í háskólasamfélagi okkar sem hafa fengið úthlutað styrkjum.

Um þetta má lesa í þeirri skýrslu sem ég er með hér til umræðu og í því samhengi sem ég var hér síðast að rekja vil ég sérstaklega vekja athygli á mynd á bls. 5. Ég vil nota þetta tækifæri og hrósa þeirri elju og útsjónarsemi sem starfsfólk Rannís og fjölmargt fólk um allt land sem kemur að þessu hefur sýnt í gegnum árin. Þessi vinna er gríðarlega mikilvæg fyrir samfélagið okkar allt.

Nýverið bættist við aðildin að InvestEU-áætluninni sem háskóla, iðnaðar- og nýsköpunarráðherra kynnti í byrjun árs. Áætlunin veitir íslenskum fyrirtækjum aðgang að 26 milljarða evra ábyrgðasjóði með sérstakri áherslu á stuðning við fyrirtæki í nýsköpun og nýrri tækni, sjálfbærri uppbyggingu innviða og verkefnum í þágu loftslagsmála. Ég er ekki í nokkrum vafa um að stofnanir, fyrirtæki og frumkvöðlar geti nýtt sér þessi tækifæri rétt eins og Ísland hefur til þessa notið mjög góðs af Horizon Europe, Erasmus+ eins og það heitir, sem 40.000 manns hafa nýtt sér frá því samningurinn tók gildi og Creative Europe-samstarfinu, svo dæmi séu nefnd. Ég nota hér ensku hugtökin, með leyfi forseta.

Virðulegi forseti. Ég vil nú víkja nokkrum orðum að þeim viðsjám sem uppi eru á alþjóðavettvangi. Sem opið og útflutningsdrifið hagkerfi er Ísland síður en svo eyland í efnahagsmálum, ekki frekar en í öryggis- og varnarmálum. Við erum háð því hvernig vindar blása í löndunum í kringum okkur og um víða veröld og því miður blæs ekki byrlega. Líkt og aðrir þurfum við að huga að efnahagslegu öryggi okkar. Innrásarstríðið í Úkraínu og átök fyrir botni Miðjarðarhafs með tilheyrandi hörmungum fyrir almenna borgara hafa aukið mjög á spennu í alþjóðaöryggismálum með margvíslegum neikvæðum áhrifum á hið samofna efnahagslíf heims. Þetta hefur m.a. birst í orkuskorti og verðbólguþrýstingi. Tekist er á um grundvallarþætti alþjóðakerfisins, virðingu fyrir alþjóðalögum og mannréttindum sem um þessar mundir virðast eiga í vök að verjast. Þessu tengist vaxandi einangrunar- og verndarhyggja í alþjóðaviðskiptum samhliða því sem við höfum séð gerast víða, sem er skautun stjórnmálanna. Ríki eru nú þegar byrjuð að gæta að hagvörnum sínum, svo sem með því að huga að öryggi aðfangakeðja og þau eru í auknum mæli meðvituð um hættuna af því að frjáls milliríkjaviðskipti umbreytist í pólitískt vogarafl. Þar eru samstarfsþjóðir okkar í EES engin undantekning.

Við aðstæður sem þessar er mikilvægt að vera með trausta fótfestu. Það höfum við Íslendingar sem betur fer í gegnum þátttöku okkar í innri markaði Evrópu, bæði hvað varðar aðföng og útflutning. Þátttaka í innri markaðnum og styrk staða á honum er þannig mikilvægur liður í hagvörnum okkar Íslendinga. Það fundum við best meðan faraldurinn geisaði og þátttaka í innri markaðnum tryggði okkur, svo dæmi sé nefnt, aðgang að bóluefni á sama tíma og í sama umfangi og annars staðar í Evrópu. Stjórnvöld vinna nú einmitt að því að tryggja aðgang að heilbrigðissamstarfi ESB á breiðari grunni til að styrkja stöðu okkar gegn heilsuvá framtíðarinnar. Þá er einnig unnið að því að tryggja þátttöku Íslands í samstarfsáætlun um að koma á öruggum fjarskiptum um gervihnött. Hvoru tveggja eru þættir sem munu stuðla að almannaöryggi.

Með því að rækta samstarfið við önnur EES-ríki er ég ekki að segja að íslensk fyrirtæki geti ekki átt viðskipti um víða veröld því það eiga þau svo sannarlega að gera. Viðskiptalífið sjálft er vitaskuld best til þess fallið að finna út úr því hvar tækifærin liggja og hvernig best sé að nýta þau. En það skiptir máli að hafa trausta kjölfestu í utanríkisviðskiptum við önnur lýðræðisríki sem deila með okkur grundvallargildum. Það að hafa slíka trausta fótfestu eykur fyrirsjáanleika og treystir stöðugleika. Það skiptir máli á óvissutímum en það skiptir líka máli á friðartímum að geta gert langtímaáætlanir en kannski enn frekar þegar ákveðnir óvissutímar eru uppi, eins og ég hef hér verið að rekja. Þetta er ein ástæða þess að EES-samningurinn er þýðingarmikill.

Virðulegi forseti. Í máli mínu hefur mér verið tíðrætt um hagsmunagæslu en í EES-samstarfinu er mikilvægt að halda uppi öflugri hagsmunagæslu fyrir Ísland. Þar skiptir máli að spila bæði vörn og sókn. Stundum felast hagsmunir okkar í því að verjast því sem óhentugt kann að vera íslenskum aðstæðum eins og rakið er í skýrslunni. Þá þarf að greina það sem mestu skiptir snemma og mæta því af krafti og ákveðni. Hér hefur forgangslisti stjórnvalda vegna hagsmunagæslu í EES-samstarfinu reynst gott tæki og um leið mikilvægt leiðarljós stjórnvalda, ekki síst útvörðum okkar í Brussel. Ég lýsi jafnframt sérstakri ánægju með að öll ráðuneytin eiga nú fulltrúa þar sem taka virkan þátt í að gæta hagsmuna okkar af þrautseigju.

Á sama tíma eigum við óhikað að sækja fram á þeim sviðum þar sem Ísland sér tækifæri. Sagan sýnir að Ísland hefur mikið fram að færa í Evrópusamstarfinu og það endurspeglast m.a. í góðum árangri íslenskra umsókna í evrópskum samkeppnissjóðum eins og ég minntist á áðan. Þannig að þegar ný tækifæri opnast eigum við að vera vakandi og sjá til þess að þau séu gripin og við séum tilbúin. Þetta höfum við gert með ágætum árangri í 30 ár, líka í gegnum aðild okkar að EFTA og þá fríverslunarsamninga sem þar eru gerðir.

Vegna þess að í ár minnumst við 30 ára afmælis EES vil ég að lokum segja að ég tel fulla ástæðu til að nýta afmælisárið til þess að efla málefnalega umræðu um EES-málin. Við erum oft upptekin af einstökum málum sem upp koma í EES-samstarfinu og hnökrarnir eiga það til að fá mjög mikla athygli, jafnvel þannig að vegna vandamála sem tengjast einstökum innleiðingum þá falla orð sem gefa til kynna að menn vilji bara losna við samstarfið í heild sinni. Þetta er allt saman hluti af eðlilegum og heilbrigðum skoðanaskiptum og ef við getum með málefnalegum hætti skipst á skoðunum þá er ég alveg viss um að við munum færa okkur áfram veginn með jákvæðum hætti. Það verður að gæta þess að í heild sinni sé umræðan um kosti og galla EES-samningsins tekin af einhverri yfirvegun, jafnvel þótt við ætlum að sýna festu og ákveðni við einstök innleiðingarmál. Það þarf til að mynda að vanda vel til verka við innleiðingu EES-reglna svo að þær leggi ekki meiri byrðar á herðar almennings og fyrirtækja en gerist annars staðar og þá er kannski ekki síst verið að vísað til umræðna sem hefur verið lifandi í vetur um gagnsæi, hversu mikilvægt gagnsæi er gagnvart þinginu. Það þarf að vera skýrt hvað leiðir af aðild okkar að EES og hvað er í raun og veru heimasmíðað þegar svo ber undir.

Í þessu samhengi skipaði ég nýlega starfshóp gegn því sem kallað hefur verið gullhúðun EES-reglna þó að mér þyki öllu réttara að nota annað hugtak sem skotið var að mér um fyrirbærið. Það er eiginlega réttara að tala um blýhúðun vegna þess að þetta eru tilraunir eða tilhneiging stjórnkerfisins til að gera regluverkið þyngra heldur en efni standa til. En alvarlegast er, eins og ég sagði áðan, þegar um það ríkir ekki fullt gagnsæi. Við getum með opin augun metið hagsmuni okkar þannig að það sé ástæða til að ganga lengra í einstaka tilvikum og þá þurfum við bara að hafa það alveg á hreinu að þetta leiðir ekki beint af innleiðingunni. Þessi hópur sem ég kom á fót hefur skýrt erindi, er vel mannaður og ég hef væntingar til þeirrar vinnu og vonandi sjáum við það innan fárra mánaða.

Hér allra síðast vil ég segja að við eigum ávallt að hafa í huga þessa heildarmynd. Hún er sú að í Evrópu er eftir sem áður að finna trausta kjölfestumarkaði Íslands. EES-samningurinn myndar góðan grunn fyrir íslenskan útflutning og samstarf við bandalags- og vinaþjóðir er hreinlega ómetanlegt á óróatímum. Ég veit að hér mun fara fram góð og málefnaleg umræða eins og undanfarin ár.


Ræðumaður: Bryndís Haraldsdóttir

Virðulegur forseti. Eitt af grunnstefjum sjálfstæðisstefnunnar er að lagaumhverfi skuli vera einfalt og skýrt. Það er ofboðslega mikilvægt fyrir fyrirtækin í landinu að þau viti nákvæmlega hver sá rammi er sem þau starfa innan en það er líka mikilvægt að hafa eftirlit með því að fyrirtæki starfi innan þess ramma. Þar af leiðandi þarf stofnanaramminn okkar að vera einfaldur og skýr. Við getum ekki verið að dreifa kröftum okkar víða. Þess vegna var það einmitt skrifað í stjórnarsáttmálann að stefnt skuli að sameiningu Samkeppniseftirlitsins og Neytendastofu og möguleikar kannaðir á frekari sameiningum, vegna þess að það eykur samlegðaráhrif og skilvirkni í opinberu eftirliti. Markmiðið er að styrkja samkeppni innan lands, tryggja stöðu neytenda betur í nýju umhverfi netviðskipta og efla alþjóðlega samkeppnishæfni íslensks atvinnulífs. Ég fagna því og heyri að ráðherra er hér á fullu að vinna þá vinnu.

Maður heyrir það svo skýrt þegar maður heimsækir fyrirtæki út um landið allt hversu mikilvægt það er að við séum ekki með íþyngjandi regluverk. Öll fyrirtæki sem eru samfélagslega ábyrg vilja regluverk. Þau vilja bara hafa það skýrt. Þau vilja ekki þurfa að leita til margra stofnana til að uppfylla einhver skilyrði heldur að þetta sé einfalt og skýrt. Það er það sem við eigum fyrst og fremst að vinna að.

Mig langar líka að nefna hér það sem fram kemur — þetta er svo viðamikil umræða — varðandi fjölmiðlana en hv. þm. Oddný G. Harðardóttir kemur líka inn á það í máli sínu. Ég ætla að segja að ég lít ekki á fjölmiðla eins og hvert annað fyrirtæki. Fjölmiðlaumhverfið er mun flóknara en það. Það er grunnstoð lýðræðisins. Við sjáum það svo skýrt núna í því sem heimsbyggðin glímir við, í hryllilegu innrásarstríði Rússa í Úkraínu, hvernig Rússar beita fjölþáttaógnum þar sem þeir ráðast gegn lýðræðislegum samfélögum, m.a. í gegnum fjölmiðla,  með falsfréttum og áróðursstríði. Þannig að það er líka ofboðslega mikilvægt að umhverfið í kringum fjölmiðla sé skýrt en það þarf að horfa til enn fleiri þátta.


Ræðumaður: Berglind Ósk Guðmundsdóttir

Virðulegi forseti. Ég ætla að byrja á því að þakka málshefjanda fyrir þessa góðu umræðu hér í dag. Viðskiptafrelsi og virk samkeppni eru grunnforsendur fyrir kröftugu efnahagsumhverfi. Virk og heilbrigð samkeppni skilar mestum ávinningi til neytenda og mikilvægt er að stjórnvöld stuðli að heilbrigðri samkeppni en því miður er samkeppnisrekstur hjá hinu opinbera enn umfangsmikill. Atvinnugreinar á Íslandi þurfa að búa við sambærilegt regluverk, sömu samkeppnisreglur og sömu skilyrði og atvinnugreinar í þeim löndum sem við eigum í viðskiptum við. Regluverk má ekki vera þannig úr garði gert að það íþyngi frekar íslensku atvinnulífi umfram það sem gerist á alþjóðlegum mörkuðum. Allar atvinnugreinar þurfa skýra umgjörð og stöðugleika til langs tíma en kannanir hafa leitt í ljós að stjórnendur fyrirtækja finna fyrir samkeppnishindrunum á sínum markaði. Stjórnvöld verða að meta samkeppnisleg áhrif laga og reglna og ryðja úr vegi hindrunum. Fyrir liggur t.d. samkeppnismat OECD á ferðaþjónustu og byggingariðnaði og það er mjög brýnt að við hættum að draga lappirnar og förum eftir þeim ábendingum sem þar eru. Þá er ekki einungis mikilvægt að samkeppni sé virk á innanlandsmarkaði heldur er afar brýnt að styðja við alþjóðlega samkeppnishæfni fyrirtækja, sérstaklega í þeim atvinnugreinum sem eru í alþjóðlegri samkeppni, og nefni ég t.d. íslenska sjávarútveginn sem er í daglegri samkeppni við erlendan ríkisstyrktan sjávarútveg.

Samkeppniseftirlitið gegnir mjög veigamiklu hlutverki og fer með mjög víðtækar eftirlits- og valdheimildir sem mikilvægt er að fara vel með. Í því samhengi er mikilvægt að stofnunin fari ekki á svig við lög sem grefur undan trausti til stofnunarinnar líkt og gerðist þegar áfrýjunarnefnd samkeppnismála úrskurðaði að verktakasamningur þess við matvælaráðuneytið hefði verið lögbrot. Það traust sem glatast hefur á stofnuninni sem hefur þetta mikilvæga hlutverk í íslensku atvinnulífi, m.a. vegna þessa lögbrots, ber að líta alvarlegum augum.


Ræðumaður: Þórdís Kolbrún R. Gylfadóttir

Herra forseti. Aðgerð sem þessi, sem snýr að tekjulægstu foreldrum og börnum þeirra, ég held að það sé og fullyrði að það er alger þverpólitískur stuðningur um að því sé mætt. Reyndar er það þannig að sveitarfélög gera það hvert með sínum hætti. Þessi börn eru gripin úti um allt land inni í skólakerfinu. Við erum með um 4% barna sem eru við fátæktarmörk þannig að það þýðir að 96% þeirra eru það ekki. Það er hægt að ná þessu markmiði alveg skýrt og ég held að það sé alger samstaða um það.

Það sem hefur verið rætt varðandi þessar skólamáltíðir er tilraunaverkefni út þennan samningstíma þar sem meta ætti árangurinn þegar við erum komin hálfa leið en sjálfstjórnarvaldið er hjá sveitarfélögunum og allt hangir þetta saman. Þegar spurt er hvaða áhrif það hefur að auka útgjöld ríkisins um gríðarlega mikla fjármuni þá held ég að það liggi í augum uppi að þegar við erum með ríkisfjármálin eins og þau eru, skuldir, halla,  þá hlýtur að vera augljóst að það þarf að grípa til annarra ráðstafana til að mæta þessum útgjöldum.


Ræðumaður: Þórdís Kolbrún R. Gylfadóttir

Herra forseti. Fyrst skiptir máli að halda því til haga að það er auðvitað til gríðarlega mikils að vinna að ná fram fjögurra ára samningum og það yrði erfitt að setja verðmiða á það ef það ekki tækist. Hins vegar erum við að vinna þessar aðgerðir og verðmiða á þær. Þær eru mjög stórar, þær eru mjög dýrar og þær hafa raunveruleg áhrif á ríkisfjármálin í ár og út samningstímann. Þær aðgerðir eru nánast að öllu leyti bótamiðaðar, sem þýðir líka að þær eru þá út samningstímann viðvarandi útgjöld ríkisins. Það hefur allan tímann legið fyrir að aðkoma okkar yrði að þessum samningum og hún er mikil.

Ég er sammála hv. þingmanni þegar hann bendir á þá staðreynd að sveitarstjórnarfulltrúar eru einmitt líka lýðræðislega kjörin rétt eins og við og sjálfstjórnarvald þeirra á sveitarstjórnarstiginu er skýrt. Hins vegar hefur líka legið fyrir að það er eftirspurn og það er ekkert nema sanngjarnt og eðlilegt að sveitarstjórnarstigið komi að kjarasamningum með einhverjum hætti fyrst við erum á þeim stað að semja — það er ekki hægt að semja á Íslandi nema með meiri háttar aðkomu stjórnvalda. En þá hafa auðvitað hvort sem það eru gjaldskrárhækkanir eða sú þjónusta sem sveitarfélögin veita  bein áhrif á fjölskyldur í landinu. Ég er sammála hv. þingmanni þegar hann bendir á að með mjög skýrri aðkomu sveitarfélaganna gagnvart því að halda aftur af gjaldskrárhækkunum, sem þegar hafa verið kynntar og við sjáum í verðbólgumælingum,  ef þær færu strax niður í 3,5%, bæði á þessu ári og næsta ári — það er raunverulegt framlag sveitarstjórnarstigsins inn í kjaraviðræður. Það er þá líka skýrt merki til þeirra sem eiga eftir að semja að þetta fer einmitt saman; þegar þú stórhækkar laun þá hefur það eðli máls samkvæmt  áhrif á þær gjaldskrárhækkanir sem eru til að mæta kostnaði sem er að langmestu leyti launakostnaður einmitt þeirra starfsmanna sem sveitarfélögin greiða laun.


Ræðumaður: Þórdís Kolbrún R. Gylfadóttir

Herra forseti. Ég er að benda á það að þær upplýsingar sem liggja inni á tekjusagan.is eru gögn sem sótt eru í rauntíma upp úr gagnagrunnum sem eru staðreyndir og það er ekkert annað á heimasíðunni heldur en staðreyndir. Sú könnun sem gerð er er með öðrum hætti. Ef hv. þingmaður vill að ég haldi því fram sem hún var að gefa í skyn, að ég teldi að tekjulægsta fólk á Íslandi hefði það alveg svakalega gott, þá er það ekki það sem ég sagði. Hv. þingmaður gefur það í skyn og segir með beinum hætti að ég sé ekki í tengslum við raunveruleikann eða venjulegt vinnandi fólk. Ég get ekki annað sagt en að það er að sjálfsögðu alrangt. Kaupmáttur launa hefur aldrei verið meiri. Við erum með skuldir heimilanna sem eru í sögulegu lágmarki og gögnin sem við höfum sýna að það eru fáir í raunverulegum greiðsluvanda. Lækkun á leikskólagjöldum hefur verið þannig að bótakerfið og leikskólagjöldin gera það að verkum að stuðningur til foreldra er meiri  en á hinum Norðurlöndunum. Gögnin sýna að fjöldi fólks sem á erfitt með að ná endum saman hefur sífellt minnkað einmitt á tíma þessarar ríkisstjórnar. Þannig að þetta eru gögnin og ég geri ráð fyrir því að hv. þingmaður trúi því að þau gögn séu rétt.


Ræðumaður: Þórdís Kolbrún R. Gylfadóttir

Herra forseti. Ég verð að byrja á því að hvetja öll til að fara inn á vefslóðina tekjusagan.is þar sem er eingöngu staðreyndir að finna, það er ekkert huglægt þar, til að fara yfir það hvernig okkur gengur. Hver er árangur þessarar ríkisstjórnar undanfarin ár við að bæta stöðu fólks í þessu landi? Staðreyndin er sú að allar tekjutíundir á Íslandi eru í betri stöðu nú en voru þá. Allir hópar hafa það betra nú en þeir höfðu þá. Og hvert hafa þeir tæplega 100 milljarðar farið sem við í dag skiljum eftir hjá fólki sem við áður tókum af þeim? Að langstærstum hluta sitja þeir nú eftir hjá tekjulægstu hópum landsins og rétt upp í millitekjur. Hvert hefur hagvöxturinn farið? Hvert hefur hin aukna verðmætasköpun sem við höfum horft upp á undanfarin ár farið? Hún hefur að langmestu leyti farið til þessara hópa. Staðreyndin er sú að árangurinn er þarna, okkur hefur gengið vel og þeir hópar sem hafa hlutfallslega bætt stöðu sína mest eru m.a. þessir hópar og svo má reyndar líka horfa á réttindi og stöðu eldri borgara sem hafa bætt stöðu sína líka. Við höfum bætt í barnabótakerfið, við höfum bætt í húsnæðisstuðning. Við erum núna í vinnu við aðkomu stjórnvalda að kjarasamningum. Þar er öll áherslan á þessi kerfi, öll áhersla. Það væri gott ef við fjölluðum meira um það hvernig okkur gengur að auka framleiðni á Íslandi og auka verðmætasköpun þannig að meira sé til skiptanna. Það sem er til skiptanna fer meira og meira í þessi bótakerfi, tilfærslukerfi, og síðan í skattalækkanir sem að langmestu leyti sitja nú þar sem þær eiga heima; hjá tekjulægri einstaklingum í landinu.


Ræðumaður: Þórdís Kolbrún R. Gylfadóttir

Herra forseti. Það er auðvitað hlutverk okkar hér að mynda og skapa þann lagaramma og útfæra þau verkfæri sem Seðlabankinn hefur í sínu verkefni þar sem það er hann sem ber ábyrgð á því verðbólgumarkmiði sem sett er, sem er 2,5%. Hann er sjálfstæður í sínum störfum, skipaður af forsætisráðherra og er þar í skjóli þess skipunartíma sem hann hefur innan þess lagaramma sem hann hefur.  Ég er ekki talsmaður þess og lít reyndar svo á og það hefur hvergi í veröldinni gengið sérstaklega vel þegar vegið er að sjálfstæði Seðlabankans með einhverjum hætti, en það er okkar að skapa þennan ramma. Við sjáum hins vegar að verðbólgan er að fara niður þótt við myndum vilja sjá hana fara hraðar niður. Hún er að fara úr tæplega 10% og er komin niður í 6,6%. Við höfum  til að mynda ekki horft á aukið atvinnuleysi    í gegnum þá breytingu  og það skiptir máli. Síðan má einnig benda á það  að það eru líka uppi sjónarmið um að verðbólgan   gæti þvert á móti verið vegna þess hve lengi vextir voru lágir og að þeir hækkuðu hægt fyrst, þannig að það er engin ein skoðun í þessu.

Forseti minnir á að ræðutími í óundirbúnum fyrirspurnum er takmarkaður við tvær mínútur í fyrri ræðu og eina mínútu í seinni ræðu.


Ræðumaður: Þórdís Kolbrún R. Gylfadóttir

Herra forseti. Umræddur hagfræðingur er gríðarlega áhugaverður maður með mikla reynslu og það er nú fegurðin í því að vera með bæði akademískt frelsi og málfrelsi að geta komið hingað og haldið málþing og átt samtöl um þessi mál sem eru auðvitað gríðarlega flókin og marglaga. Það er algerlega þannig að peningastefna er ekki verkfræðilegt verkefni heldur mjög sálrænt líka og marglaga. Hins vegar finnst mér mikilvægt að við höldum því til haga að verðbólga á Íslandi er frábrugðin þeirri sem er í Evrópu sem var drifin áfram einmitt af orkukrísu sem var ekki hér. Hún á meira skylt við verðbólgu í Bandaríkjunum þar sem eftirspurn hefur drifið verðbólguna áfram. Vextir eru rétt tæki til þess og þeir eru sannarlega að virka og það hefur í för með sér að þeir líka kæla hagkerfið og þar með þann hluta sem snýr að uppbyggingu fasteigna. Hins vegar er vaxtastigið líka þannig að það hefur greinilega verið mikill hvati hjá þeim sem voru næstum því búnir að klára íbúðir að klára þær vegna þess hversu háir vextir eru. Það hefur leitt til þess að mikill aukinn fjöldi íbúða hefur komið á markað núna sem Húsnæðis- og mannvirkjastofnun hafði ekki áttað sig á áður en hefur gert nú. En það er sannarlega rétt að það kælir hagkerfið. Það sem umræddur hagfræðingur segir er alveg í andstöðu við meginþorra hagfræðikenninga en aftur, þetta er ekki verkfræðilegt verkefni. Það sem er verið að gera á Íslandi er leið allra vestrænna ríkja til að bregðast við verðbólgu. Ég er alltaf til í samtal um það hvaða aðrar leiðir eru færar en ég er þó ekki til í að vega að sjálfstæði Seðlabankans.


Ræðumaður: Bjarni Benediktsson

Virðulegi forseti. Mér finnst skipta máli að halda því í umræðunni að svokölluð kjarnaframlög til þessarar stofnunar, UNRWA, voru aðeins lítill hluti heildarframlaga okkar á árinu 2023, eða um 50 millj. kr. af tæplega 300. Allt sem var umfram kjarnaframlagið voru sérstakar ákvarðanir sem við tókum á grundvelli fjárheimilda sem eru ætlaðar vegna neyðarástands. Kjarnaframlagið á þessu ári var hækkað upp í 110 milljónir sem er þá enn þá ekki nema innan við helmingur af því sem við greiddum á árinu 2023. Stóra spurningin á þessu ári finnst mér miklu síður snúa að því hvort við stöndum við kjarnagreiðslurnar, sem yrðu þá núna í marsmánuði, heldur snýst spurningin miklu frekar um það hvernig við viljum haga okkar heildarstuðningi vegna mannúðarmála á Gaza og hvaða aðrar stofnanir geta þar komið að liði eins og á við bæði um Rauða krossinn og aðrar stofnanir innan Sameinuðu þjóðanna.


Ræðumaður: Bjarni Benediktsson

Virðulegi forseti. Ég tel nú að annað hafi ekki verið ábyrgt og ekkert nema eðlilegt að krefjast skýringa og svara og stilla saman strengi með nágranna- og samstarfsþjóðum okkar þegar upp kemur að í gang fara tvær rannsóknir á stofnuninni. Ég lít þannig á að þegar þingið hefur veitt fjárheimildir til þess að styðja við stofnanir af þessu tagi þá sé út frá því gengið að öll framlög gangi til þess málstaðar sem um hefur verið rætt og allur vafi um að það sé þannig verður að vera tekinn alvarlega. Það þarf að hafa í huga hér að þessi svokallaða kjarnagreiðsla sem íslensk stjórnvöld höfðu gert samning við UNRWA um að inna af hendi átti að eiga sér stað fyrir 1. apríl og þess vegna erum við enn vel innan þess ramma sem um hafði verið rætt um framlag okkar Íslendinga. Við höfum, síðan ég kom á fund utanríkismálanefndar, séð ými 	slegt gerast. Í fyrsta lagi hafa Norðmenn og að ég hygg Írar aukið við stuðning sinn sem hefur fleytt stofnuninni betur áfram í gegnum febrúarmánuð. Öll vitum við að sjálfsögðu að framlag okkar Íslendinga er myndarlegt svona í samhengi stærðarinnar en er ekki að fara að ráða neinum úrslitum. En ég hef sömuleiðis átt í samskiptum við kollega mína á Norðurlöndunum og hef setið tvo slíka fundi og eins hafa embættismenn verið í samtali þar sem við höfum látið á það reyna hvort við gætum sammælst um þau atriði sem mestu máli skipta og snúa að stofnuninni um að færa þurfi til betri vegar. Ég er bara mjög vongóður um  að við Íslendingar getum staðið við þessa kjarnagreiðslu í ljósi þeirrar vinnu sem hefur verið unnin í ráðuneytinu. Hitt er síðan annað mál að hversu miklu leyti við styðjumst við aðrar stofnanir á svæðinu það sem eftir lifir ársins.


Ræðumaður: Bjarni Benediktsson

Virðulegi forseti. Það hlýtur að vera verkefni ríkislögreglustjóra og eftir atvikum þeirrar stofnunar sem leggur mat á beiðnir um dvalarleyfi eða fjölskyldusameiningar að kanna þætti sem snúa að öryggismálum. Það er af þeirri ástæðu sem utanríkisráðuneytið hefur deilt upplýsingum með ríkislögreglustjóra í þessu ferli.

Varðandi framhaldið þá vil ég taka það fram að frumvarpið sem liggur hér fyrir þinginu er mikilvægt í tvennum tilgangi, annars vegar til þess að koma í veg fyrir að þessar séríslensku reglur sem hafa verið í gildi hér á grundvelli laganna haldi áfram að vera eins og sérstakur hvati til að láta reyna hér á umsókn um hæli þrátt fyrir að viðkomandi sé með hæli í öðru landi en eins er líka í frumvarpinu að finna lagagrein sem gengur út á það að fjölskyldusameining komi ekki til greina fyrr en að liðnum tveimur árum, auk þess sem dvalarleyfistíminn er styttur. Þetta eru allt atriði sem hafa beina tengingu við þann veruleika sem við erum að fást við í hælisleitendamálum í dag og þess vegna er algjört grundvallaratriði að þetta frumvarp verði samþykkt á þessu þingi.


Ræðumaður: Bjarni Benediktsson

Forseti. Fyrst vil ég halda því til haga hér að málefni hælisleitenda eru hjá dómsmálaráðherra og það er Útlendingastofnun sem tók ákvörðun um að veita dvalarleyfi á grundvelli fjölskyldusameiningar. Í kjölfarið á því barst utanríkisráðuneytinu erindi í desember um að veita aðstoð þeim sem hefðu fengið dvalarleyfi á Íslandi á grundvelli fjölskyldusameiningar,  við að komast út af Gaza. Það liggur fyrir að án aðkomu utanríkisráðuneytisins hefði þetta fólk allt getað komið til Íslands ef landamærin væru ekki lokuð. Þau hafa ýmist verið lokuð eða opin í gegnum tíðina en í augnablikinu eru þau lokuð. Þetta erindi könnuðum við mjög vandlega og undirbjuggum okkar mögulegu aðgerðir sem hafa núna skilað þeim árangri að rúmlega 70 manns hafa komist fyrir tilstilli diplómatískra og pólitískra samskipta út af svæðinu.

Það er í raun og veru Útlendingastofnunar að gæta að þessum öryggismálum sem hv. þingmaður spyr hér um og ég tek undir að eru mikilvægur þáttur í heildarferli svona mála. Það sem við höfum gert í utanríkisráðuneytinu  er að halda ríkislögreglustjóra upplýstum. Við göngum sömuleiðis út frá því að sú könnun sem fer fram af bæði ísraelskum og egypskum stjórnvöldum á landamærunum feli, eins og hér er spurt um, í sér einhvers konar úttekt á því hverjir eiga í hlut. En fyrir liggur að  að mestu leyti er hér um að ræða börn og konur.

Varðandi framhaldið skal ég koma inn á það í mínu síðara svari, en ég hef litið á þetta sem aðgerð sem tengist erindi frá félagsmálaráðuneytinu síðan í desember, sem er á vissan hátt einstök. En þó er það ekki rétt hjá hv. þingmanni að önnur Norðurlönd eða aðrar þjóðir hafi ekki hjálpað til við að dvalarleyfishafar komist út. Það sem einkennir Ísland í þessu er fjöldinn. Hann er óvenjumikill.


Ræðumaður: Birgir Ármannsson

Til svara eru: Utanríkisráðherra, fjármála- og efnahagsráðherra, menningar- og viðskiptaráðherra og heilbrigðisráðherra.


Ræðumaður: Berglind Ósk Guðmundsdóttir

Virðulegi forseti. Í áhugaverðum þáttum, Viltu finna milljón, sem sýndir eru á Stöð 2 er fylgst með pörum og fjölskyldum reyna að leysa úr flækjum heimilisbókhaldsins. Þessir þættir hafa vakið mikla athygli enda erum við kannski svolítið raunveruleikaþáttaþyrst þjóð og höfum gaman af því að sjá hvernig öðrum gengur í lífinu. Í þáttunum sjáum við þá þröngu fjárhagslegu stöðu sem fólk finnur sig gjarnan í og hefur jafnvel enga yfirsýn yfir eigin fjármál. Umfjöllun um þættina vakti mig til umhugsunar um fjármálalæsi þjóðarinnar og það þrætuepli sem fjármálalæsi og kennsla í fjármálalæsi getur verið. Með góðu fjármálalæsi gerum við einstaklingum kleift að taka upplýstar ákvarðanir um fjárhag sinn í samhengi við efnahagsumhverfið, auka lífsgæði og bæta afkomu sína og efla fjárhagslegan stöðugleika. Þetta eigum við öll að vita. Fjármálalæsi er nú kennt í grunn- og framhaldsskólum með misjöfnum aðferðum en þar sem námsmat í fjármálalæsi er ekki samræmt og verulegur skortur á námsefni í faginu má spyrja hvort kennsla í fjármálalæsi sé markviss. Útgáfa námsgagna á Íslandi er eitt af stærstu vandamálum skólakerfisins. Það gengur ekki lengur að ríkið setji almenna markaðinum stólinn fyrir dyrnar um að gefa út nýtt, fjölbreytt og vandað námsefni á grunnskólastigi til að efla gæði náms. Fyrir þessum breytingum á kerfi mun ég halda áfram að berjast. Öflugt fjármálalæsi er líka stór liður í að efla okkar lýðræðislega samfélag þar sem stjórnvöldum er veitt kröftugt aðhald. Það er ekki síst mikilvægt þegar sterkt ákall er eftir því að við berum meiri virðingu fyrir almannafé og nú þegar styttist í umræðu um fjármálaáætlun þurfum við að hafa það efst í huga að aukin skattheimta eða aukin skuldasöfnun ríkissjóðs bitnar fyrst og fremst á venjulegu fólki og lífskjörum íbúa þessa lands til framtíðar.


Ræðumaður: Teitur Björn Einarsson

Herra forseti. Bændur hafa um aldir verið vörslumenn lands og lagt sig fram um að nýta land með skynsemi og af ábyrgð og það er engin ástæða til að ætla að breyting verði á því. Fyrir nokkrum vikum voru drög að reglugerð um sjálfbæra landnýtingu kynnt í samráðsgátt stjórnvalda og er samráðsferlinu þar lokið. 82 umsagnir bárust og voru þær allar verulegar neikvæðar. Margir umsagnaraðilar bentu á að líklega skorti ráðherra lagastoð fyrir því að skrifa undir reglugerðina óbreytta, að hún gangi á eignarrétt og atvinnufrelsi bænda sem varið er í stjórnarskrá. Þá er því haldið fram í mörgum umsögnum að taki reglugerðin gildi óbreytt muni hún kollvarpa sauðfjárbúskap í núverandi mynd á öllu landinu. Í reglugerðinni, eða drögunum, hefur kostnaður ekki verið metinn. Reglugerðin byggir á hugtakinu vistgeta sem í besta falli er óljóst og í versta falli rangt þar sem skilgreining með mælanlegum og vísindalegum mælikvörðum er ekki sett fram í reglugerðinni. Ekki er minnst á neina mælikvarða fyrir beitingu eða landnýtingu; hvað gæti talist vera ofbeit, hæfileg beit eða lítil beit. Þá er í viðauka við reglugerðina vísað til ýmissa alþjóðlegra viðmiðana sem hafa ekki lagalegt gildi á Íslandi þar sem Ísland er ekki aðili að slíkum samþykktum.

Herra forseti. Að öllu þessu virtu verður ekki séð hvernig ráðherra getur undirritað reglugerðina óbreytta. Að mínu mati er hér um að ræða alvarlega aðför að eignarrétti, landbúnaði og byggðafestu í landinu. Það sem snýr að Alþingi, herra forseti, er að augljóslega verður að endurskoða reglugerðarheimildina og önnur ákvæði í lögum um landgræðslu og það verður að afmarka skýrt í lögunum orðskýringar og viðmiðanir sem leggja á til grundvallar. Við verðum að hafa þetta skýrt í lögunum þannig að ramminn sem ráðherra getur starfað eftir sé skýr og reglugerðin sé ekki aðför að bændum í landinu.


Ræðumaður: Diljá Mist Einarsdóttir

Virðulegi forseti. Ég hef verið á ferð og flugi og þakka saknaðarkveðjur sem mér hafa borist frá kollegum mínum hér. Og þið sem heyrðuð ekki í mér, ég veit að þið báruð harm ykkar í hljóði. En ég hef verið í samfloti við kollega mína aðallega frá Evrópu. Við fórum m.a. í áhrifamikla ferð til Kænugarðs í Úkraínu þar sem við sýndum samstöðu með baráttu Úkraínumanna gegn ofríki og ofbeldi Rússa. Og þar sem ég hef ekki haft tækifæri í millitíðinni til að deila þessu með ykkur hér þótt ég hafi gert það á öðrum vettvangi  langar mig til að ítreka hversu alvarleg staðan er í Úkraínu. Þar berst þessi vinaþjóð okkar fyrir okkar gildum, okkar heimsmynd, okkar framtíð. Hjálpin og stuðningurinn frá vinum hefur borist seint og illa. Það er því jákvætt að hæstv. utanríkisráðherra hefur greint frá áformum um aukinn og fastmótaðan stuðning við Úkraínu í þessari sameiginlegu baráttu okkar. Ég hef satt best að segja áhyggjur af sinnuleysi og værukærð okkar varðandi stöðuna í álfunni okkar. Ég hef sömuleiðis sótt fundi með evrópskum vinum okkar um EES-samstarfið og um utanríkis- og öryggismál og alls staðar er þetta meginþunginn, meginumræðan: Þung staða í Úkraínu, framferði Rússa, samheldni og samstarf illra afla í heiminum og barátta þeirra fyrir gjörbreyttri heimsmynd öxulvelda hins illa. Það er ekki heimsmynd sem okkur mun hugnast. Þessi umræða og þessar áhyggjur sem vinir okkar alls staðar í Evrópu og reyndar víðar í lýðræðisríkjum halda svo mjög á lofti endurspeglast einhvern veginn ekki alveg hér. Maður finnur það gjarnan í alþjóðasamstarfi hvað áherslur okkar og þras frá degi til dags er frábrugðið því sem á sér stað annars staðar hjá nágranna- og vinaþjóðum, og þar horfi ég ekki síst til fjölmiðla, en það getur nú hver maður staðreynt með netvafri. En hvað um það. Það er gott að vera komin aftur.


Ræðumaður: Teitur Björn Einarsson

Herra forseti. Ég vildi vekja athygli hv. þingmanns á því að þó að ég þekki ekki til þess að það sé einhver hæstaréttardómur um eyjar, hólma og sker þá er til hæstaréttardómur frá byrjun þessarar aldar, fyrsta áratug hennar, um réttindi eigenda sjávarjarða út í netlög og hvernig löggjöf ríkisins um fiskveiðistjórn kemur og nær inn fyrir netlög. Þannig er að eiganda sjávarjarða er auðvitað heimilt að veiða fisk innan sinna netlaga en um leið og hann ætlar að hagnýta hann og selja hann þá kemur ríkið og setur hann í fangelsi. Þetta var auðvitað mjög sérstök takmörkun á eignarrétti en þessi dómur sýnir fram á að ríkisvaldið gat sett löggjöf um ráðstöfun og nýtingu auðlinda sjávar sem væri almenningur og þurfti ekki að slá eign sinni á hafsvæðið með beinum hætti. Það er með þessar valdheimildir.

Það verður líka að koma inn á eitt atriði, af því að spurt er um það, varðandi eyjar, hólmar og sker og hversu sérstakt það er að ríkið fari ekki og skoði afsöl eða vandi sig ekki í kröfugerðinni. Það má hafa áhyggjur af því sem mér var bent á eitt sinn af dómara í héraðsdómi, sem varaði við því að ríkið gæti snúið við sönnunarbyrðinni með þessum hætti, að ef það væri eitthvað óljóst í eignarskjölunum þá ætlaði ríkið að stinga sér inn í það og segja: Þú getur ekki sannað að þú eigir þetta og þess vegna ætla ég að eiga þetta. Áður fyrr var pappír dýr og blek var dýrt og menn voru ekki að skrá niður það sem var augljóst, menn spöruðu það við sig. Það kann að vera að einhver eignaskjöl á eyjum, hólmum og skerjum séu óljós af því að það var algjörlega augljóst hvernig eignamörkin voru. Menn þurftu ekki að skrá það niður, það var algjörlega augljóst. Þess vegna, enn og aftur, erum við að vara við þessari málsmeðferð, leggjum til þessa breytingartillögu og að þessari málsmeðferð verði hætt.


Ræðumaður: Teitur Björn Einarsson

Herra forseti. Ég þakka hv. þingmanni andsvarið og stutta svarið er nei, mér er ekki í fljótu bragði kunnugt um að það hafi verið slík álitaefni uppi hjá dómstólum fyrir setningu þjóðlendulaga, nú eða eftir hana, að það kalli á þá málsmeðferð þar sem er undantekningarregla að eyða óvissu og segja að ríkið setji á fót stjórnsýslunefnd, lýsi kröfum og fjalli um málið. Mér er ekki kunnugt um slíkt. Þess vegna er ég að koma inn á það að ég sé ekki rökin fyrir því að óbyggðanefnd eigi að taka núna fyrir landssvæði 17 — eða 12, ég veit ekki alveg hvernig þessu er skipt — af því að þær forsendur sem lágu til grundvallar við setningu þjóðlendulaga, um mikilvægi þess að eyða óvissu og skera úr um ágreining, eru hreinlega ekki til staðar. Þær eru hreinlega ekki til staðar. Og það kemur eitthvað fram hér og það er meingallað eins og sést á kröfugerð ríkisins í þetta svæði. Ríkið telur að það geti bara gert kröfu um að allar eyjar, hólmar og sker á Breiðafirði séu þjóðlendur. Þá er ég viss um að forfeðrum mínum sem bjuggu í Svefneyjum og Skáleyjum væri nú heldur brugðið ef það kæmi í ljós að þeir ættu ekki eyjuna sem þeir áttu og bjuggu á og ættin mín í margar aldir. Það er auðvitað mjög sérstakt að ríkið skuli með þessari kröfugerð gera að engu nýtingu þessara eyja og hlunninda og búsetu árhundruðum saman.


Ræðumaður: Teitur Björn Einarsson

Herra forseti. „Í upphafi skal endinn skoða,“  er gjarnan haft á orði og nú þegar þetta frumvarp liggur fyrir er ágætt að við endalok starfa óbyggðanefndar sé aðeins vikið að upphafinu. Hæstv. forsætisráðherra fór í ræðu sinni mjög vel yfir málið í heild sinni og gerði grein fyrir því á sínum tíma. Það sem ég vil koma inn á er að þegar málið var lagt fram 1998 og varð að lögum var megintilgangur laganna og meginvilji löggjafans að eyða óvissu, eyða óvissu um mörk eignarlanda og svo afrétta og almennings, enda er heiti laganna lög um þjóðlendur og ákvörðun marka eignarlanda, þjóðlendna og afrétta.

Það var ekkert endilega nauðsynlegt að búa til nýtt eignarréttarlegt form, þjóðlendur, yfir það sem var áður almenningur. Það var í rauninni ekki aðalatriðið. Aðalatriðið var að skera úr um óvissuna um hver mörkin væru. Það er rétt að það hafði komið til máls að m.a. landeigendur töldu sig eiga meira land inni á almenningi en þeir áttu eða að sveitarfélög töldu að þau hefðu ákveðið skipulagsvald yfir almenningum. Af þessum dómum Hæstaréttar leiðir að þetta var þörfin og þess vegna féllst þingheimur á þetta á sínum tíma og samþykkti lögin. Það var til að eyða óvissunni.

Svo er það bara þannig að við framkvæmd og beitingu þessara laga reyndist það ekki alveg vera í samræmi við uppleggið. Þá voru það ekki hagsmunir ríkisvaldsins í kröfugerð sinni að eyða óvissu heldur má eiginlega segja að það hafi miklu frekar orðið að hagsmunamáli fyrir ríkisvaldið að þjóðlendur yrðu sem stærstar og ef það skorti eitthvað upp á eignarheimildarskjöl landeiganda þá gekk ríkið inn í þá óvissu og hreinlega sneri sönnunarbyrðinni við, eða vildi líta svo á að hægt væri að snúa sönnunarbyrðinni við. Ef eitthvað vantaði upp á að gerð væri grein fyrir því  frá hvaða hóli eða snös eða barði eignarlönd voru þá stakk ríkið sér inn í og sagði: Heyrðu, ef það er ekki nógu skýrt í eignarheimildaskjölum aftur til alda að þú eigir þetta þá ætlar ríkið að taka það. Þetta var niðurstaðan og þetta er sú óheillasaga þessa máls í 26 ár sem við höfum búið við. Í stað þess að skera einfaldlega úr um það með skjótvirkum hætti með stjórnsýslunefnd hvar eignamörkin væru þá var, eins og hv. þm. Birgir Þórarinsson kom réttilega inn á, verið að draga fólk og það var krafið um að sanna að það ætti það sem það átti. Þetta var ekki tilgangur laganna.

Ég vil gera eitt efnisatriði í frumvarpinu að umtalsefni. Það er 2. gr. sem fjallar um að ríkið verði, verði frumvarpið að lögum, eigandi almenninga í stöðuvötnum að því leytinu sem réttindi í þeim leiða af lögum nema að því leytinu til að aðrir geti sýnt fram á annað. Ef þetta væri svona einfalt, herra forseti, þá hefði ríkið einfaldlega getað sett slík lög 1998: Það sem enginn á, það á ríkið. Það sem er í þessu atriði og ég staldra við er: Er einhver ágreiningur um mörk almenninga í stöðuvötnum? Hefur reynt eitthvað sérstaklega á það? Ég held að svo sé ekki.

Það kann að vera að ríkisvaldið vilji eiga almenninga í stöðuvötnum og telji að þannig þurfi það að ráðstafa heimildum til þeirra auðlinda sem er að finna á botni stöðuvatna. En það er einfaldlega ekki þannig. Hv. þm. Eyjólfur Ármannsson hefur bent á að með dómi Hæstaréttar um Mývatn hefur ríkisvaldið í krafti valdheimilda sinna allar leiðir til að setja reglur um ráðstöfun eða nýtingu auðlinda sem er að finna í almenningum stöðuvatna. Og af hverju ætli það sé að við höfum hérna fiskveiðistjórnarlöggjöf? Það er til sönnunar á þessu máli. Það eru þrír almenningar í landinu, eða voru það fyrir setningu þjóðlendulaga; almenningur á hálendi þar sem voru afréttir eða beitarlönd, almenningur í hafi og almenningur í stöðuvötnum. Þetta eru þessi þrjú atriði þar sem almenningur er til. Almenningur í hafi er enn þá til en það hafa verið settar mjög ítarlegar reglur, fiskveiðistjórnarkerfið, um hvað má hagnýta eða ráðstafa og hvað má ekki á því svæði. Það sama gildir auðvitað um almenninga í stöðuvötnum, myndi ég telja, herra forseti.

Hitt atriðið sem ég vil koma inn á snýr að máli sem er tengt þessu frumvarpi um það hvernig óbyggðanefnd á að ljúka störfum. Þess er nefnilega sérstaklega getið í greinargerðinni að ástæðan fyrir því að lagt er til að ríkið slái eign sinni á almenninga í stöðuvötnum sé í rauninni til að sleppa þeirri málsmeðferð, hætta þessu. Það hefur í rauninni engan tilgang, það er enginn ágreiningur og því er bara leyst úr því með þessum hætti, að óbyggðanefnd fari ekki að fjalla um þetta.

Þá kem ég að seinna atriðinu sem ég vildi gera hér að umtalsefni og það varðar breytingartillögu um þetta frumvarp sem ég og fleiri höfum lagt fram, nánar tiltekið, ásamt mér, hv. þingmenn Jón Gunnarsson, Vilhjálmur Árnason, Birgir Þórarinsson og Óli Björn Kárason, þar sem við gerum þá tillögu að á eftir 4. gr. komi ný grein, svohljóðandi:

„Við 7. gr. laganna bætist ný málsgrein, svohljóðandi: Ákvæði 1. mgr. taka ekki til landsvæða utan strandlengju meginlandsins.“

Og svo leiðir af öðrum breytingum því samfara að 10. gr. a laganna falli niður. Hér er einfaldlega verið að leggja það til að óbyggðanefnd hætti allri málsmeðferð um landsvæði utan meginlandsins. Þetta helgast m.a. af þeirri umræðu sem hefur sprottið af kröfugerð ríkisins í eyjar, hólma og sker landið um kring, kröfugerð sem augljóslega er stórkostlega gölluð, bæði að efni og formi, og ágætir þingmenn hafa komið inn á í sínum ræðum. Þetta leggjum við til af því að það er í sjálfu sér engin óvissa sem fyrir liggur um hver eru mörk eyja, hólma og skerja. Hver er óvissan sem er ríkjandi, óvissa sem er þannig að það varði almannahagsmuni, að það þurfi að fá úr því skorið með málsmeðferð fyrir óbyggðanefnd? Slíkt er hreinlega ekki uppi. Það sést á kröfugerð ríkisins í þessu máli að ríkið er ekki með neinar upplýsingar um það hvernig eignarhaldi eyja, hólma og skerja er háttað eða hefur a.m.k. ekki haft fyrir því að afla sér þessara upplýsinga. Það kemur þá í ljós að ríkið hefur ekki einu sinni rýnt í kort af þessu hafsvæði, segjum Breiðafirði, til að átta sig á því hversu langt netlög sjávarjarða ná út og yfir í hólma, sker og eyjar. Það er ekki með upplýsingar um dýpið. Það hreinlega veit ekki hvað það er að gera, herra forseti.

Og hvað gerir þá ríkisvaldið í sinni kröfugerð? Það gerir kröfu um að eignast allar eyjar, hólma og sker, bara til að vera alveg visst um að það geti sölsað undir sig allt þetta svæði. En eins og ég kom að í upphafi máls míns var forsendan fyrir þjóðlendulögum að eyða óvissu og skera úr um ágreining um eignamörk. Varðandi svæði 17 sem snýr að eyjum, hólmum og skerjum þá tel ég, og flutningsmenn þessarar breytingartillögu með mér, að þessi frumforsenda fyrir því að ráðast í þessa málsmeðferð sé ekki til staðar. Þess vegna er langbest að löggjafinn taki af skarið með þessum hætti og einfaldlega kveði á um að þessari málsmeðferð skuli hætt.

Ef það kemur hugsanlega upp í framtíðinni einhver ágreiningur eða að það sé einhver óvissa einhvers staðar um mörk, á einhverri eyju eða einhverjum hólma eða einhverju skeri, þá þarf ekki þessa sérstöku málsmeðferð sem er í lögum um þjóðlendur. Þá eiga reyndar að gilda bara almennar reglur, almennar réttarfarsreglur í landinu. Sá sem telur sig eiga hagsmuna að gæta að fá úr því skorið, hann getur einfaldlega höfðað mál, hann getur höfðað viðurkenningarmál fyrir dómstólum til að fá úr einhverri óvissu eða ágreiningi skorið. Ef ríkisvaldið telur að það þurfi að stinga sér inn í eignarhald yfir eyjum, hólmum og skerjum á landinu þá getur ríkisvaldið einfaldlega höfðað slíkt viðurkenningarmál í því sérstaka tilviki en án þess að draga þessa málsmeðferð alla og alla landeigendur, alla hagsmunaaðila sem eiga eignarrétt á eyjum, hólmum og skerjum landið um kring. Við getum bara sleppt þessu, hætt að draga þá inn í óþarfa málsmeðferð, málsmeðferð sem er ekki til þess fallin að leysa nein vandamál, þvert á móti, hún er til þess fallin að búa til vandamál, búa til áralangar deilur fyrir bæði óbyggðanefnd og fyrir dómstólum.

Það er sérstakt, herra forseti, fyrst við erum að ræða þetta mál, að þegar lögum á Alþingi var breytt 2020 þá var það með sérstöku sérákvæði sem kvað á um að óbyggðanefnd væri heimilt að ákveða aðra málsmeðferð við eyjar, hólma og sker en hefði gilt á meginlandinu. Það kemur alveg skýrt fram í greinargerð með frumvarpinu, sem varð að lögum nr. 34/2020, hvaða verkefni menn stóðu frammi fyrir. Þá leyfi ég mér að vitna í greinargerðina, um 5. gr. frumvarpsins, sem varð þá að lögum. Þar stendur, með leyfi forseta:

„Ekki liggja fyrir nákvæmar upplýsingar um fjölda þeirra landfræðilegu eininga sem eru ofan sjávarmáls á stórstraumsfjöru.“

Þær liggja sem sagt ekki fyrir. Svo segir síðar:

„Ætla má að það kynni að reynast afar tímafrekt að viðhafa sams konar málsmeðferð vegna þeirra og tíðkast hefur vegna meginlandsins.“

Það er sem sagt eðlismunur á þeirri stöðu sem uppi er annars vegar varðandi meginlandið og svo hafsvæði landsins. Svo eru önnur atriði sem komu fram í þessari ágætu greinargerð og þá segir, með leyfi herra forseta:

„Í mörgum tilvikum getur verið um að ræða að eignarréttindi á eyjum og skerjum fylgi jörðum á meginlandinu, einkum sjávarjörðum.“

Þetta var alveg ljóst í huga löggjafans á þessum tíma. Það segir svo líka annars staðar í greinargerðinni, með leyfi herra forseta:

„Til dæmis kann mögulega að þykja óþarft að láta hana eiga við um eyjar í byggð eða einstaka hluta þeirra …“

Allt sem lagt var til grundvallar við lagabreytinguna 2020, þar sem fela átti óbyggðanefnd heimild til að viðhafa vægari málsmeðferð, byggði á því að þetta myndi reynast gríðarlega kostnaðarsamt, gríðarlega umfangsmikið og flókið og það væru fáar eignarheimildir mögulega sem hægt væri að styðja við. Einhverra hluta vegna, þrátt fyrir að þáverandi fjármálaráðherra og núverandi fjármálaráðherra hafi farið þess á leit við óbyggðanefnd að viðhafa einmitt þá málsmeðferð sem löggjafinn var að stinga upp á, er þetta mál komið í slíkt óefni að það er að mínu mati og flutningsmanna þessarar breytingartillögu þörf á að taka hana til vandlegrar meðferðar og kanna: Er virkilega þörf á að fara í þessa málsmeðferð? Fyrir mitt leyti held ég að svarið sé augljóst. Að mínu viti er svarið nei.


Ræðumaður: Birgir Þórarinsson

Herra forseti. Ég þakka hv. þingmanni. Hæstv. fjármálaráðherra hefur komið því skýrt á framfæri að henni hugnist það ekki að fara að sölsa undir sig eyjar og sker og nefndi sérstaklega Vestmannaeyjar í þeim efnum. Ég veit að fjármálaráðherra er að fara yfir þetta samviskusamlega og með hvaða hætti hún getur komið að þessu máli. Það er ekki alveg einfalt en sú vinna er sannarlega í gangi. Það er rétt að halda því til haga. Ég segi bara enn og aftur að ég vona svo sannarlega að menn hafi lært af þessu ferli og það er ánægjulegt að nú hillir undir að þessum málum sé að ljúka. Ég var persónulega á móti því að fara í þessa vegferð gagnvart sjávarjörðunum, eyjum og skerjum og greiddi atkvæði gegn þessari auknu lagaheimild sem nefndinni var færð fyrir ekki svo löngu síðan. En þetta er veruleiki sem blasir við og auðvitað er maður hugsi yfir því á hvaða vegferð ríkisvaldið er almennt þegar kemur að jörðum. Eins og ég nefndi með þetta dæmi úr Meðallandinu, að ríkisvaldið skuli vera valda bændum sem hafa búið á sínum jörðum í áraraðir hugarangri og svefnleysi og öðru slíku með því að setja fram kröfur og það sé í raun og veru verið að vefengja þinglýst gögn, þinglýstar eignarheimildir fyrir sínu landi. Það er ekki bara óbyggðanefnd. Ég nefndi Landgræðsluna áðan. Þetta er bara staðreynd sem er alveg hægt að skoða og ætti einmitt að fara yfir það mál sérstaklega, hvers vegna Landgræðslan gengur fram með þessum hætti og hver tilgangurinn er í þeim efnum.


Ræðumaður: Birgir Þórarinsson

Herra forseti. Ég þakka hv. þingmanni. Ja, bændur voru hvattir til þess, eins og ég rakti í minni ræðu hér, að leita réttar síns fyrir Mannréttindadómstólnum. Ég veit nú ekki til þess að það hafi verið gert. En það er alveg rétt sem hv. þingmaður segir að það er búið að halda hér víðs vegar um landið fundi meðal landeigenda og bænda sem allir hafa verið á sama veg, menn hafa verið mjög óánægðir með þessa framgöngu, þetta hafi verið með þeim hætti að beygt var af leið og þetta er ekki það sem menn áttu von á. Eins og ég sagði hér áðan í minni ræðu, landeigendur samþykktu þetta í upphafi og vildu eyða þessari óvissu og bændur vilja almennt eyða óvissu þegar kemur að landamerkjum. Það var einungis talað um að þessi lög ættu að vera í gildi í örfá ár. Síðan þekkjum við söguna og hvernig hún hefur þróast. En auðvitað kostar það fjármuni fyrir fólk að leita réttar síns og það gæti verið hluti af því að menn hafi ekki viljað fara lengra. En ég minni bara á að það var þannig í upphafi, að bændur og þeir sem voru að verja sig þurftu sjálfir að standa straum af málskostnaði. Það var það fyrstu árin en síðan var því breytt. Við höfum bara því miður séð fjölmörg dæmi þess að hér hafi verið farið offari og ríkisvaldið á bara að viðurkenna það. Nú hillir undir það að þessu verði loksins lokið. En svona eftir á að hyggja held ég að það hafi verið gerð fjölmörg mistök í þessu ferli af hálfu ríkisins.


Ræðumaður: Birgir Þórarinsson

Herra forseti. Ég vil byrja á því að þakka hæstv. forsætisráðherra fyrir þessa yfirferð í þessu máli sem hefur fylgt þjóðinni í 26 ár og hillir nú loksins undir að því ljúki á næsta ári, eins og lagt er til í þessu frumvarpi. Í aðdraganda þjóðlendumálsins á níunda áratugnum var rætt um að eðlilegt væri að skýra mörk svokallaðs einskismannslands á hálendinu sem og í einhverjum tilvikum einnig eignamörk afrétta. Ég tek undir það með  hæstv. forsætisráðherra að það er rétt að það var alveg skýr langtímasýn þegar þessi lög voru sett á sínum tíma en hins vegar beygðu menn mjög fljótlega af leið í þeim efnum að mínu mati og því miður þá hafa kröfugerðir ríkisins verið, að ég vil meina og hafa margir tekið undir það, í andstöðu við upphaflegan tilgang þessarar vegferðar sem hófst fyrir 26 árum, eins og ég nefndi hér.

Málsmeðferðin  sem hefur verið viðhöfð í mörgum tilvikum verið óásættanleg. Það er bara staðreynd sem við þurfum að horfast í augu við og mjög margir sem hafa komið að þessum málum hafa talað í sömu veru. Kröfugerðirnar voru því miður oft á tíðum úr hófi og þar eru nýjustu dæmin skýr; krafa ríkisins um að allar Vestmannaeyjar og Heimaey að hluta, m.a. allt landsvæði sem myndaðist í Eyjagosinu árinu 1973, þetta eru kröfur sem ríkið gerir um að það eigi. Þar að auki er t.d. krafa um að Stórhöfði og Skansinn og aðrir hlutar Heimaeyjar verði að þjóðlendu. Það má nefna að  gerð er krafa til allra eyja og skerja í Vestmannaeyjum, eins og t.d. Elliðaey, Bjarnarey og Surtsey. Svo er gerð krafa um að eyjajarðir í Breiðafirði og víðar verði í eigu ríkisins og ekki má  gleyma kröfu ríkisins í 11 hektara tún í Norðurárdal. Þetta eru síðustu kröfur sem eru settar fram í þessari vegferð og lýsa, held ég bara, því sem hefur átt sér stað í þessu ferli, að menn eru komnir algjörlega fram úr sér, ég held að það sé alveg ljóst. Menn eiga að horfast í augu við það. Við getum einnig nefnt nokkur dæmi frá Norðausturlandi. Þar var sums staðar gerð sú krafa að land væri skilgreint sem þjóðlenda allt niður í sjó. T.d. var gerð var  krafa um að 75% af landi Grýtubakkahrepps yrði skilgreint sem þjóðlenda í eigu ríkisins og dæmi um sams konar kröfur í allt að 90% jarða.

Ég verð því að segja, herra forseti, að framganga ríkisins hefur þannig ekki verið í anda þess samstarfs sem bændur og ríkisvaldið áttu í aðdraganda málsins. Ekki má gleyma því að bændur voru ekkert ósáttir við það að farið var af stað í þessum efnum. Þeir vildu að sjálfsögðu eyða óvissu og voru því ekki mótfallnir þessum lögum í upphafi. Ég verð að segja að þessi aðdragandi málsins er ekki í samræmi við tilgang laganna sjálfra sem fyrst og fremst var að tryggja eignamörk bújarða þannig að  hvergi leiki vafi á um hann, þ.e. eignarrétt jarðeigenda. Það átti enginn von á því að ríkið myndi gera kröfur í þinglýstar jarðir. En það varð hins vegar raunin, herra forseti. Það er náttúrlega mjög sérstakt að sönnunarbyrðin skuli í sumum tilfellum vera lögð á landeigendur. Slík málsmeðferð er í raun og veru í fullu ósamræmi við almennan refsirétt. Þar er sönnunarbyrði sektar á höndum ákæruvaldsins en ekki öfugt, eins og við vitum. Ég verð því að segja, herra forseti, að málaferli óbyggðanefndar hafa því miður stuðlað að sundrungu. Það hefur aldrei ríkt eining um þetta mál innan stjórnmálanna, ekki innan stjórnmálaflokka og ekki innan ríkisstjórnarflokka. Þrátt fyrir það er haldið áfram.

Þetta mál snýst ekki bara um landsvæði heldur snýst það um fólk sem hefur þurft að verja sig gagnvart ríkisvaldinu sem hefur í raun  komið aftan að fólki, vil ég meina. Ég vil t.d. nefna dæmi í þeim efnum að ég þekki til t.d. að fyrir u.þ.b. þremur árum þá keypti framtaksríkt fólk 63 eyjar á Breiðafirði sem voru settar á sölu og hafa verið   að gera þar góða hluti með ferðaþjónustu og annað slíkt. En nú er komin krafa á þessa sömu aðila rúmum þremur árum síðar um að í raun og veru eigi ríkið 62 þessara eyja en þessir einstaklingar eina. Við sjáum náttúrlega bara hvert við erum komin, að þarna þurfa þessir einstaklingar sem keyptu þessar 63 eyjar að sanna það að þeir eigi þær. Ég held að fólk hafi aldrei gert sér grein fyrir því þegar  það fór að í það að fjárfesta með þessum hætti og stuðla að uppbyggingu, að það þyrfti að standa í þessum málaferlum.

Farið var að vefengja þinglýstar eignir og fólk sem hefur átt aðkomu að þessum málum er nú orðið tortryggið í garð ríkisins. Formaður Félags landeigenda sagði á sínum tíma að þjóðlendumálið væri hlunnindarán. Annars vegar er um að ræða landeigendur, eignir þeirra og réttindi, og hins vegar er hópur fólks sem telur það til mikilla hagsbóta fyrir þá sem ekkert land eiga að ríkið slái eign sinni á sem mest land, það sé nokkurs konar þjóðareign.

Ég held að allir hafi skilning á því að mikilvægt sé að skilgreina hálendi landsins, þetta svokallaða einskismannsland, sem eign allra landsmanna og þar með talið bænda. Eins og ég sagði áðan voru  bændur  alls ekkert á móti því að eyða þessari óvissu en sú framganga sem hefur verið viðhöfð í allt of mörgum tilfellum af hálfu ríkisins, að virða ekki eignarland á þinglýstum eignum, er alvarleg og óásættanleg. Það var afar mikilvægt að um þjóðlendumálið  ríkti sátt, eins og til stóð í upphafi. Það verður að segjast eins og er, forseti, að það mistókst hreinlega. Það skrifast á ríkisvaldið og embættismenn óbyggðanefndar og þær óbilgjörnu kröfur sem haldið hefur verið til streitu frá upphafi. Auðvitað átti löggjafinn að grípa strax inn í þegar ljóst var hvert var verið að stefna og strax hefði átt að stöðva þær forsendur, málsmeðferð og aðferðafræði sem embættismenn óbyggðanefndar viðhöfðu gagnvart bændum og öðrum landeigendum. En þarna skorti bara löggjafann vilja og kjark. Það var margsinnis búið að benda á þessa hluti.

Ég vil minna þá á það hér í þessari umræðu að einn fremsti lagaprófessor landsins sagði á sínum tíma að lögin um óbyggðanefnd væru óþörf, að framkvæmd þjóðlendulaganna orkaði tvímælis og vafasamt að hún stæðist stjórnarskrá. Einstaka lögmenn hafa einnig sagt að þjóðlendulögin væru brot á stjórnarskránni og sumir hverjir hafa kallað kröfugerðir ríkisins grimmar. Þjóðlendumálið hefur valdið bændum og landeigendum tjóni í viðskiptum með jarðir, það er mikilvægt að hafa það í huga; þær féllu í verði og sala þeirra væri erfið í þeim tilvikum þar sem ríkið gerði stórar kröfur til þjóðlendna.

Síðan er það einnig efni í sérstaka umræðu hvers vegna mismunun  ríkti í kröfugerð ríkisins eftir svæðum. Þess eru dæmi að landeigendur hafi samkvæmt öllum heimildum átt jörð í rúm 600 ár og engin dæmi voru um að gerðar hefðu verið athugasemdir við eignarhaldið svo  vitað væri þangað til þar til ríkisvaldið kemur fram undir merkjum óbyggðanefndar með fullar hendur fjár frá skattgreiðendum til að standa straum af endalausum málaferlum gagnvart bændum og að farið var að vefengja slíkar heimildir.

Bændasamtökin gerðu ekki athugasemdir við lögin á sínum tíma en upphaflegi tilgangur þeirra var, eins og áður segir, að ríkið tæki upp svokallaðar einskismannsjarðir. Ráðamenn  gáfu þau loforð í upphafi að ekki yrði gengið á þinglýstar eignir bænda. Annað kom síðan í ljós og má þar nefna þegar úrskurðað var bændum í hag gegn ríkinu, bæði hjá óbyggðanefnd og í Héraðsdómi Austurlands. Ríkið áfrýjaði síðan til Hæstaréttar þar sem rétturinn taldi að þinglýsing bænda væri ekki sönnuð að fullu.

Ég leyfi mér að fullyrða, herra forseti, að þetta var ekki vilji löggjafans á sínum tíma. Það var ekki lagt upp með svona aðför að þinglýstum jarðeignum bænda. Bændasamtökin eru því ekki par hrifin af þessum vinnubrögðum óbyggðanefndar í dag og  ályktuðu á þann veg að þau myndu styðja við bakið á þeim sem myndu áfrýja til Mannréttindadómstólsins, enda alveg ljóst að í sumum málum var sönnunarbyrði hreinlega snúið við. Einstök sveitarfélög hafa einnig ályktað um hörkuna í vinnubrögðum óbyggðanefndar. Það hafa auk þess verið haldnir stórir fundir á vegum bænda um kröfu ríkisins, eins og í Austur-Skaftafellssýslu og á fleiri stöðum. Þar lýstu ráðherrar og þingmenn því yfir að ef þinglýstar eignir yrðu teknar af mönnum myndu þeir breyta þjóðlendulögunum. Það var hins vegar ekki staðið við það og það hafa þeir ekki gert og ekkert var að marka slíkar yfirlýsingar. Á fundinum var því haldið fram að kröfugerð óbyggðanefndar fyrir hönd ríkisins hefði farið algjörlega úr böndunum og væri í engu samræmi við það sem þjóðlendulögunum var ætlað. Þingmenn viðurkenndu þetta en gerðu ekkert í málinu.

Þetta mál snýr ekki bara að bændum eða landeigendum heldur snýr það að því að hér er um stjórnarskrárvarinn eignarrétt að ræða, þinglýstan eignarrétt sem ríkisvaldið fór síðan að vefengja. Það gerist ekki í hinum vestræna heimi en það gerðist á Íslandi og hvað sjávarjarðirnar varðar sem óbyggðanefnd  hefur nú snúið sér að þá hafa verið færð óyggjandi rök fyrir því að svæðið innan netlaga tilheyri viðkomandi jörð og sé hluti hennar. Jafnframt eru afar sterk rök fyrir því að jarðirnar eigi hlutdeild í auðlindinni utan netlaga. Landhelgi Íslands er miðuð við stórstraumsfjörumál. Því eru eignarlönd jarða ótvíræður hluti af sameiginlegri auðlind sjávarins. Auk þess fer verulegur hluti af uppeldi ýmissa nytjastofna fram á grunnsævi innan netlaga og skapar þar með tilkall til ítaka við nýtingu, enda er hafið og lífríki í því á hreyfingu milli netlaga og ytra svæðis. Ýmis þekkt fiskimið tilheyra ávallt tilteknum jörðum, enda var útræði eða heimræði sérstakur matsliður í fasteignamati.

Óbyggðanefnd hefur í sumum málum gengið lengra í kröfum um sönnunarreglur en almennt gildir og lagt svo þunga sönnunarbyrði á landeigendur að það er brot á bæði meðalhófsreglu og jafnræðisreglu. Það að ríkið skuli vera að gera kröfur með þessum hætti og hreinlega taka land af landeigendum sem þeir eiga þinglýst minnir á aðferðir í fyrrum ráðstjórnarríkjunum. Það verður að halda því til haga hér að það er samdóma álit bænda að ríkið hafi beitt mikilli hörku í þjóðlendumálunum almennt, enginn hafi búist við þessari hörku af hálfu ríkisins.

Það er ekki bara  á vegum óbyggðanefndar sem hið opinbera hefur verið að vefengja þinglýstar eignarheimildir bænda, það má einnig nefna Landgræðsluna. Hún hefur t.d. verið að sækja að bændum í Meðallandi  sem hafa þinglýstar heimildir fyrir sínum jörðum. Ég þekki dæmi þess að bændur í Meðallandi hafi keypt jörð sem var um 5.000 hektarar þegar þeir greiddu fyrir hana á sínum tíma og nú hefur Landgræðslan til skoðunar að hefja mál gegn þeim og telur þessa ágætu bændur einungis eiga 400 hektara af þessum 5.000. Það er því umhugsunarefni á hvaða vegferð ríkisvaldið er almennt þegar kemur að landamálum. Svo vitum við það öll að ríkið er nú ekki besti landeigandinn.

En svona að lokum, herra forseti,  þá er nú mál að linni hvað þessa óbyggðanefnd varðar. Það á að leggja hana niður á næsta ári og ég ætla að vona að það verði sannarlega þannig. Það hefur nú áður staðið til  að leggja þessa nefnd niður. Hún átti nú einungis að starfa í nokkur ár þegar hún var sett á laggirnar fyrir 26 árum. En þjóðlendumálin eru komin út fyrir allt sem lagt var upp með í upphafi, ég held að það sé mikilvægt að hafa það í huga. Það  sama á við um kostnaðinn fyrir skattgreiðendur. Þannig að ég vona svo sannarlega að ríkisvaldið hafi lært af þessari vegferð sinni og ég fagna því að þetta frumvarp liggi hér fyrir og við sjáum fyrir endann á þessari vegferð, sem því miður hefur ekki gengið eins og lagt var upp með í upphafi.


Ræðumaður: Teitur Björn Einarsson

Frú forseti. Það er alveg rétt að þetta er stjórnarfrumvarp sem hefur verið samþykkt í ríkisstjórninni og afgreitt úr þingflokki Sjálfstæðisflokksins. Það ætti nú að fela í sér svarið um hvort Sjálfstæðisflokkurinn styðji frumvarpið eða ekki eða hvort ég styðji það eða ekki. Já, ég styð frumvarpið en það er sjálfsagt hér í 1. umræðu að ræða efnisatriði máls, hvað megi betur fara, hvað þurfi að rýna betur, hvað þurfi að skoða betur, til að við náum sem best markmiðum frumvarpsins um að annars vegar séum við með löggjöf sem er ekki til þess fallin að draga úr erlendum fjárfestingum, að það sé þá rýni í þeim tilvikum sem snúa að þjóðaröryggi og allsherjarreglu. Það er vandasamur meðalvegur, það er alveg ljóst, að finna réttu leiðina til að gæta að þessu meðalhófi.

Ég get til að mynda sérstaklega gert grein fyrir mikilvægi þess að nýsköpunargeirinn og sprotafyrirtækin, sem er afar mikilvægur vaxandi iðnaður á Íslandi — hann er ólíkur áliðnaði eða lyfjaiðnaði eða öðrum geirum. Hann er kvikur og kaupin á þeirri eyri gerast mjög hratt. Ég er ánægður með það, eins og ég kom inn á í ræðu minni hér, að það sé að einhverju leyti búið að taka tillit til athugasemda sem koma frá þeim geira um aðra málsmeðferð, um léttari rýni eða styttri rýni. Þetta getur allt skipt gríðarlega miklu máli fyrir nýsköpunargeirann, að fá svör eins fljótt og hægt er, innan örfárra daga þess vegna, þannig að þessi löggjöf verði ekki til þess að sprotafyrirtæki sem eru að afla sér fjármagns erlendis frá hreinlega missi af slíkum tækifærum ef af þeim ráðstöfunum verður. Þetta eru allt atriði sem ég tel mikilvægt að fái skoðun við hina þinglegu meðferð og var það sem ég var að gera grein fyrir í ræðu minni.


Ræðumaður: Teitur Björn Einarsson

Herra forseti. Ég treysti mér ekki til að svara því hvort ég og hv. þingmaður skiljum hlutina eins en já, þetta frumvarp að mínu mati takmarkar erlenda fjárfestingu í samræmi við efnisatriði frumvarpsins. Það er alveg ljóst. Það er að gjörbreyta fjárfestingarumhverfi og hvernig stjórnvöld taka á því. Ég vil hins vegar koma því að hér að 12. gr. í lögum um fjárfestingu erlendra aðila í atvinnurekstri er ekki góð, hún er alls ekki góð. Sú fyrstu kynslóðar rýni sem þar er að finna er allt of víðtæk. Hún er allt of óljós og allt of matskennd. Að því leytinu til tel ég þetta eðlilegt, að við séum að færa okkur í átt að þessari annarrar kynslóðar rýnilöggjöf og séum að taka mið af því sem nágrannaþjóðir okkar, vina- og bandalagsþjóðir og viðskiptaþjóðir eru að gera. Þess vegna er mikilvægt að við séum að stilla af hluti eins vel og hægt er, hafa eins skýra löggjöf um þetta efni og hægt er, hafa stjórnsýsluna eins skilvirka og gegnsæja og hægt er og það sé eins lítið af matskenndum atriðum og hægt er sem veita ráðherra heimild til að byggja sjónarmið á, af því að það getur orðið til þess að vera fráhrindandi fyrir erlenda fjárfesta.


Ræðumaður: Teitur Björn Einarsson

Frú forseti. Það frumvarp sem við ræðum er afar viðamikið og umfangsmikið og snertir á afar mikilvægum sviðum og þáttum í okkar þjóðlífi. Það kemur inn á hvaða umgjörð við höfum sem lýtur að fjárfestingu erlendra aðila á Íslandi og svo hvaða viðmið, hvaða þætti við leggjum til grundvallar til að meta þjóðaröryggi og allsherjarreglu. Fyrir þjóð sem byggir alla sína velmegun á viðskiptum, frjálsum viðskiptum og mikilvægi frjálsra markaðshagkerfa er ástæða til þess að rýna þetta frumvarp vel hér í þinginu. En það er líka mikilvægt þegar við erum að ræða um mikilvægi viðskiptaumhverfis fyrir til að mynda erlendar fjárfestingar og hvernig á að búa það úr garði, að við séum líka í takt við það lagaumhverfi sem gildir hjá okkar helstu viðskiptalöndum eða bandalags- og vinaþjóðum, hvort sem það er innan Evrópusambandsins, OECD eða NATO.

Ég kom inn á það að þetta væri viðamikið mál og það ber þess merki. Greinargerð með frumvarpinu er um 70 blaðsíður. Það er líka umfangsmikið að því leytinu til að það sem lagt er til í frumvarpinu um gildissviðið, málsmeðferðarreglurnar, þau matsviðmið sem ráðherra skal taka mið af, er ekki einfalt og hér er augljóslega verið að samþætta margvísleg sjónarmið. Að þessu þarf að gæta nú við meðferð þessa máls.

Það er mikilvægt að hafa í huga þegar við erum að ræða um frumvarp eins og þetta sem takmarkar með einhverjum hætti, gefur stjórnvöldum heimild til inngrips inn í viðskipti, frjáls viðskipti, erlenda fjárfestingu, allt frá tilkynningarskyldu og svo í öðru lagi viðskiptaráðstöfun sem er samþykkt með skilyrðum frá ráðherra og yfir í að ráðherra einfaldlega banni tilteknar ráðstafanir, þá er um að ræða inngrip inn í gríðarlega mikilvæg réttindi, stjórnarskrárvarin réttindi sem varða eignarrétt, varða atvinnufrelsi. Þá verður löggjöfin að vera þannig úr garði gerð, þegar um er að ræða takmarkanir sem vegna þjóðaröryggis eða almannareglu, að það séu málefnaleg sjónarmið um að skerða eða takmarka þau réttindi sem stjórnarskráin kveður á um og hún sé skýr, hún sé afmörkuð og þær heimildir sem stjórnvöldum eða framkvæmdarvaldinu er falið séu hlutlægar og almennar reglur.

Á móti kemur að við lestur þessa frumvarps koma í ljós ýmis matskennd viðmið. Það er ekki nægjanlega afmarkað í 3. gr. frumvarpsins, sem kemur að viðkvæmum sviðum, hvaða svið nákvæmlega teljast viðkvæm af því að ráðherra er eftirlátið að setja reglugerð þar sem það er útlistað nánar hvað er átt við. Þetta er ákveðið vandamál. Það verður að játa að löggjafinn getur farið langt í því að skilgreina í hörgul hvað teljast t.d. viðkvæm svið. Það verður líka að játa að réttarþróunin á þessu sviði, fjárfestingarýni, er tiltölulega nýtilkomin og allt í kringum okkur er löggjöf nágrannaríkja okkar að taka breytingum. Við sjáum ekki alveg fyrir framtíðina. Að þessu leytinu til finnst mér ekkert óeðlilegt að nánari útfærsla sé í reglugerð. En þetta lýsir áskoruninni sem við erum að fást við með þetta frumvarp. Að hversu miklu leyti getur löggjafinn haft skýrar almennar viðmiðanir og að hversu miklu leyti þarf að eftirláta ráðherra og stjórnvöldum mat á þessum sviðum?

Það er rétt sem kom hér fram og hæstv. forsætisráðherra reifaði ágætlega að málið hefur tekið töluverðum breytingum frá því að það var birt í samráðsgátt fyrir tæpum tveimur árum síðan. Þar bárust 11 umsagnir frá ýmsum hagaðilum í atvinnulífinu, líka sprotafyrirtækjum og hópi frumkvöðla. Í stuttu máli voru þær umsagnir við þau drög að frumvarpi að öllu leyti, ef ég man rétt, verulega neikvæðar. Við þessu hefur verið brugðist eins og rakið er í 5. kafla greinargerðar við frumvarpið. Gildissviðið hefur verið þrengt, sérstaklega varðandi skyldurýni sem átti að ná til mikilvægrar tækni. Þetta hefur þýðingu fyrir sprotafyrirtæki og nýsköpunarumhverfið sem skiptir máli og ég kem kannski inn á aðeins seinna. Þá er verið að gera ráð fyrir því að viðkvæm svið verði skilgreind nánar í reglugerð. Það hefur kosti og ókosti eins og ég ætla líka að koma inn á á eftir. Málsmeðferðinni hefur verið örlítið breytt. Þar með er ekki sagt að hún hafi endilega verið einfölduð mikið svona við fyrstu sýn. En nú er betur aðgreint hvað telst til stuttra tilkynninga, sem getur haft mikla þýðingu fyrir einmitt sprotafyrirtæki og nýsköpunargeirann, og hvað telst til lengri tilkynninga. Eins er þá afmarkað þegar um er að ræða lengri tilkynningar í hvaða fasa málið á að fara. Einnig hefur verið opnað á það til þess að auka gagnsæi eða fyrirsjáanleika að aðilar sem undir lögin eiga að heyra geta óskað eftir foráliti ráðherra um hvort ráðstöfun falli undir tilkynningarskyldu. Heilt yfir eru þær breytingar sem eru raktar í 5.  kafla greinargerðarinnar um samráð að mínu mati til bóta.

Hæstv. forsætisráðherra rakti hér líka þá þróun sem hefur átt sér stað á erlendum vettvangi. Þá er fyrst og fremst vísað til þeirrar þróunar sem hefur átt sér stað innan OECD og Evrópusambandsins því samfara. Þetta eru okkar viðskipta- og samstarfsþjóðir. Það má líka koma inn á það að stór og mikilvægur þáttur í þessu frumvarpi snýr að þjóðaröryggi og það er horft til þess hvað ríki sem tilheyra Atlantshafsbandalaginu hafa verið að gera á þessum vettvangi. Það er ástæða til að taka undir orð hæstv. forsætisráðherra, það getur skipt miklu máli að löggjöf okkar á þessu sviði sé í samræmi við það sem aðrar bandalags- og vinaþjóðir og viðskiptaþjóðir eru að gera. Það getur verið til þess fallið að auka tiltrú erlendra fjárfesta frá þessum löndum á íslenskt regluverk, á íslenska stjórnsýslu, það getur gefið þeim fyrirsjáanleika um það hvernig málsmeðferðinni verði háttað. En ef þetta er lagt hér til grundvallar, frú forseti, þá skiptir líka máli að okkar löggjöf um þetta efni sé ekki með séríslenskum reglum. Það mun flækja málið fyrir erlenda fjárfesta eða draga úr tiltrú þeirra á því hvernig stjórnsýslunni er háttað og til hvers er ætlast af þeim þegar þeir eru að velta fyrir sér fjárfestingarkostum hér á Íslandi. Þetta er mikilvægt atriði.

Það ber líka að hafa í huga, og greinargerðin ber þess merki og kom ágætlega fram í ræðu hæstv. forsætisráðherra, að frumvarpinu er ekki ætlað að takmarka erlenda fjárfestingu með almennum hætti. Það er á tilteknum sviðum undir tilteknum skilyrðum sem stjórnvöld geta gripið inn í og gengið hvað lengst, bannað tiltekna fjárfestingu. Þá er rétt að geta þess að erlend fjárfesting á Íslandi er mjög lítil. Hún er ekki mikil. Það er mikið kappsmál fyrir íslenska þjóð og íslenskt samfélag, íslenskt atvinnulíf, að við greiðum götu erlendra fjárfestinga eftir föngum. Til þess hníga öll rök. Það er vissulega áhyggjuefni, eins og rakið er í greinargerð frumvarpsins, að ef frá er dregin fjárfestinga erlendra aðila í áliðnaðinum og lyfjaiðnaðinum þá erum við ekki með mikla erlenda fjárfestingu. Þær spurningar sem einna helst vakna við meðferð þessa máls varða það að rýna aðeins betur samhliða hvað veldur þessu og hvað er hægt að gera til að treysta regluverkið að öðru leyti til að greiða götu erlendra fjárfestinga sem við viljum fá inn í landið, erlendra fjárfestinga sem teljast ekki vera ógn við þjóðaröryggi eða allsherjarreglu. Það er mikilvægt að hafa þetta atriði í huga samhliða því að við ræðum efnisatriði þessa frumvarps.

Það sem ég vil koma inn á, frú forseti, við þessa 1. umræðu og upplýsa um er að þingflokkur Sjálfstæðisflokksins við yfirferð á þessu frumvarpi og frá því að frumvarpið kom fyrst fram í samráðsgátt gerir fyrirvara um nokkur atriði. Það er fyrst almennur fyrirvari og svo nokkur atriði sem ég vil koma inn á og þarfnast nánari skoðunar og athugunar við í þinglegri meðferð málsins.

Almennt er mikilvægt að frumvarpið gangi ekki lengra í takmörkunum á erlendum fjárfestingum en nauðsynlegt er til að ná markmiðum frumvarpsins og gætt sé að því að hafa ákvæði laganna eins skýr og hlutlæg og unnt er. Frumvarpið felur nefnilega í sér í grunninn takmörkun á samningsfrelsi, á stjórnarskrárvörðum mannréttindum sem lúta að eignarréttindum og atvinnufrelsi. Það verður því að stíga mjög varlega til jarðar þegar lögfestar eru takmarkanir á framangreindum réttindum og gæta verður að því að skilyrði stjórnarskrárinnar um almannahagsmuni séu uppfyllt. Þá verður einnig að líta til hinnar stjórnskipunarlegu meðalhófsreglu um að ekki skuli ganga lengra við setningu íþyngjandi lagaákvæða en nauðsynlegt er hverju sinni. Í því felst að ef vafi er uppi um það hvort almannahagsmunir krefjist tiltekinnar íþyngjandi lagasetningar þá ber að túlka það borgurunum í hag.

Það eru líka nokkur efnisatriði sem ég ætla að reifa hér og þarfnast sérstakrar skoðunar við að mati þingflokksins. Það er í fyrsta lagi skilgreining á viðkvæmum sviðum. Í 3. gr. frumvarpsins er að finna ákvæði sem hamla erlendum fjárfestingum, nánar tiltekið í 2., 3. og 6. tölulið þar sem kveðið er á um starfsemi sem tengd er útvegun eða framleiðslu á mikilvægum aðföngum, nýtingu tiltekinna náttúruauðlinda og framleiðslu á mikilvægri tækni.

Ef við skoðum aðeins nánar 6. tölulið 3. gr., þar sem kveðið er á um framleiðslu eða þróun á annars konar mikilvægri tækni en fellur undir aðra töluliði þessarar greinar, þá er þetta nokkuð opið ákvæði. Þetta er varnagli, ef eitthvað fellur ekki undir fyrstu fimm töluliðina er til öryggis bara skellt inn opnara ákvæði í 6. tölulið. Það getur reynst erfitt í framkvæmd að afmarka nánar við hvað nákvæmlega er átt.

Svo eru það atriði sem snúa að frumkvæðisrýni ráðherra. Það eru atriði sem veita sennilega of víðtækar heimildir. Það þarf að skoða betur matsviðmiðin í 14. gr., hvort hægt er að skilgreina þau aðeins nánar. Svo er það viðmiðunarfjárhæð í 3. mgr. 4. gr. fyrir undanþáguna, að það sé rétt að setja þá fjárhæð í lög en ekki eftirláta ráðherra það í reglugerð. Að síðustu held ég að það sé gott fyrir meðferð málsins að drög að reglugerð liggi fyrir áður en að það verður afgreitt hér sem lög.


Ræðumaður: Bryndís Haraldsdóttir

Virðulegur forseti. Í gær lauk 1. umræðu um nýtt útlendingafrumvarp dómsmálaráðherra, Guðrúnar Hafsteinsdóttur, og nú er það komið inn í hv. allsherjar- og menntamálanefnd sem ég leiði og ég hyggst að sjálfsögðu vanda vel yfirferð yfir þetta góða mál en skila því jafnframt fljótt hingað aftur í þingsal. Í umræðunum í gær, sem ég held að hafi verið mjög góðar — það er auðvitað ljóst að við erum ekki alveg sammála, allir flokkar, og það er líka bara eðlilegt, en mér fannst engu að síður andrúmsloftið í þessari umræðu sem átti sér stað í gær vera allt öðruvísi en það var fyrir ári síðan. Mér finnst við meira tilbúin að takast á við það verkefni sem bíður okkar af mannúð og raunsæi. Í umræðunni um útlendingamál, þá er ég sérstaklega að vísa í umræðu um alþjóðlega vernd og lagaumhverfi þar að lútandi, hef ég oft kallað eftir því að við förum lengra í umræðunni og tökum hana á víðtækari hátt. Þess vegna fagna ég mjög aðgerðaáætlun ríkisstjórnarinnar í þessum málaflokki þar sem tekið er á málunum, bæði er varðar alþjóðlega vernd og skýrt regluverk þar utan um en ekki síður inngildingu og aðlögun og hvernig við tökum á móti erlendum ríkisborgurum.

Mig langar í því sambandi að minnast á skýrslu sem forsætisráðherra skilaði þinginu í lok síðasta árs, 29. nóvember held ég, sem var að minni beiðni og fleiri þingmanna sem setið hafa í allsherjar- og menntamálanefnd, sem var einmitt um árangur okkar í móttöku og aðlögun erlendra ríkisborgara. Það er alveg ljóst að verkefnið sem íslenskt samfélag glímir við er mikið vegna þess að við höfum breyst og við erum og við eigum að vera fjölmenningarsamfélag. En á sama tíma er auðvitað mikilvægt að íslenskar hefðir og gildi fái haldið sér. Þess vegna er það áskorun fyrir okkur sem samfélag að aðlagast svona hratt. Ég vænti þess að við getum öll verið sammála um mikilvægi þess að þeir sem hingað koma og vilja dvelja á Íslandi leggi líka áherslu á það að læra íslensku og taka þátt í okkar góða samfélagi.


Ræðumaður: Ásmundur Friðriksson

Virðulegi forseti. Í gær var hér í þessum sal undarleg uppákoma þegar dómsmálaráðherra mælti fyrir frumvarpi um breytingu á útlendingalögum. Mótmælandi af erlendu bergi brotinn klifraði yfir svalahandrið á áheyrendapöllunum þannig að þingverðir, lögregla og Jón Gunnarsson þurftu að skerast í leikinn. Fyrir utan þingið hafa Palestínumenn mótmælt meintu aðgerðaleysi íslenskra stjórnvalda í málefnum Palestínu. Einkennilegt hvað það fólk er vanþakklátt fyrir gestrisni Íslendinga. Það er auðvitað mikilvægt að halda því til haga að Ísland hefur tekið á móti fleiri Palestínumönnum en nokkurt annað land Norðurlandanna þrátt fyrir fámenni okkar.

Virðulegur forseti. Ég vil gera það að umfjöllunarefni mínu hér hversu mikilvægt það er að löggjafinn geti starfað óáreittur. Það gengur ekki að þingmenn verði fyrir aðkasti á leið í og úr vinnu eins og m.a. hefur verið fjallað um í fjölmiðlum að undanförnu. Það gengur ekki að gera þurfi hlé á þingfundi þegar verið er að mæla fyrir nauðsynlegri og tímabærri lagabreytingu á útlendingalögum til þess að girða fyrir séríslenskar reglur og samræma löggjöfina okkar hinum Norðurlöndunum. Við ráðum ekki við þennan fjölda. Innviðir bresta vegna álags. Á sama tíma og við verjum meiri peningum í málaflokkinn eykst óánægjan og gremjan. Þær breytingar sem nú eru lagðar fram á lögum um útlendinga verða að ná fram. Ef þingmeirihlutinn hefur ekki þrek til þess er hann að dæma sig úr leik.


Ræðumaður: Jón Gunnarsson

Virðulegur forseti. Það var vissulega áhugavert að fylgjast með umræðu um útlendingamál hér í þinginu í gærkvöldi og sérstaklega að bera það saman við umræðuna á síðasta ári, fyrir u.þ.b. ári. Mest áberandi í því var auðvitað sá mikli viðsnúningur sem  hefur orðið á málflutningi hv. þingmanna  úr Viðreisn og svo sem aumlegar skýringar á breyttri afstöðu. Hjá hv. þingmönnum Samfylkingarinnar kemur fram augljós ágreiningur innan flokksins og verður fróðlegt að fylgjast með því á næstu vikum hvernig afstaða þeirra verður til þessa mikilvæga máls sem er fram komið.

En dropinn holar steininn og við í Sjálfstæðisflokknum höfum aldrei gefist upp við að ná fram breytingum á þessu máli. Það tókst í fyrra. Nú erum við í kafla tvö og við fögnum auðvitað stuðningi þeirra þingmanna sem tjáðu sig hér og bjóðum þá velkomna um borð á vegferð Sjálfstæðisflokksins í málaflokki útlendingamála.

Ég hef áhyggjur af  afstöðu og málflutningi þingmanna og hæstv. ráðherra Vinstri grænna. Ég heyri að forsætisráðherra segir mikilvægt að nálgast Norðurlöndin í regluverki. Það er  sama nálgun sem við Sjálfstæðismenn erum með, en á sama tíma talar félagsmálaráðherra um það að ráðherrar Sjálfstæðisflokksins séu stöðugt að stilla Vinstri grænum upp við vegg í þessum mikilvæga málaflokki. Ég óttast tafaleiki, virðulegur forseti, við vinnslu málsins. Það er að mínu mati ekki í boði að ekki verði brugðist við því ástandi núna  með því að breyta lögunum á þessu kjörtímabili, á þessu þingi. Það er ekki svigrúm, að mínu mati, til frekari málamiðlana um þetta mál.   Þetta eru allt saman mjög brýnar breytingar og í einhverjum tilfellum þyrfti eflaust að ganga lengra.


Ræðumaður: Birgir Ármannsson

Borist hefur bréf frá utanríkisráðherra þar sem óskað er eftir fresti til þess að veita skriflegt svar við fyrirspurn á þskj. 954, um dvalarleyfi á grundvelli fjölskyldusameiningar, frá Andrési Inga Jónssyni.

Einnig hafa borist bréf frá menningar- og viðskiptaráðherra þar sem óskað er eftir fresti til þess að veita skrifleg svör við fyrirspurnum á þskj. 901, um styrki og samstarfssamninga, frá Bergþóri Ólasyni, og á þskj. 1027, um Ríkisútvarpið og útvarpsgjald, frá Óla Birni Kárasyni.

Þá hafa borist bréf frá heilbrigðisráðherra þar sem óskað er eftir fresti til þess að veita skrifleg svör við fyrirspurnum á þskj. 1017, um heilbrigðisþjónustu fyrir umsækjendur um alþjóðlega vernd og einstaklinga sem hafa fengið vernd, og á þskj. 1024, um starfsemi Heyrnar- og talmeinastöðvar Íslands, báðar frá Birgi Þórarinssyni, á þskj. 997, um endurgreiðslu kostnaðar vegna ófrjósemi, frá Andrési Inga Jónssyni, og að lokum á þskj. 1016, um viðbragðstíma og kostnað vegna bráðatilfella á landsbyggðinni, frá Guðrúnu Sigríði Ágústsdóttur.


Ræðumaður: Birgir Ármannsson

Vegna atviks sem átti sér stað á þingfundi í gær vill forseti taka fram að samkvæmt stjórnarskrá og lögum er Alþingi friðheilagt og enginn má raska friði þess eða frelsi. Þingfundir eru haldnir í heyranda hljóði og almenningur getur fylgst með störfum þess og það er mikilvægur liður í þeirri lýðræðislegu skipan sem við búum við. Í því felst hins vegar ekki réttur til að trufla starfsemi þingsins eða raska með öðrum hætti störfum þess. Öryggismál sem varða þingið og þingmenn eru að sjálfsögðu stöðugt til skoðunar og endurmats og atvik sem upp koma hafa auðvitað áhrif á það mat. Á það vitaskuld einnig við þann atburð sem átti sér stað í gær og verður farið vel yfir verklag og öryggisráðstafanir sem ástæða er til að gera af því tilefni.

Forseti þingsins, þeir starfsmenn sem bera ábyrgð á öryggismálum og lögregla eru í góðu sambandi af þeim sökum og sama gildir nú.


Ræðumaður: Bryndís Haraldsdóttir

Virðulegur forseti. Mig langar að þakka fyrir þessa góðu umræðu sem verið hefur hér í dag um þetta mikilvæga frumvarp sem við í allsherjar- og menntamálanefnd tökumst nú á við. Ég vænti þess að okkur gangi vel að fara yfir málið, taka til okkar gesti og koma því hér í 2. umræðu í þingsal hið fyrsta.

Mig langar líka að segja að ég fagna því að það eru svolítið breyttar áherslur og breyttar raddir, finnst mér, í þessum þingsal þó að sitt sýnist hverjum, sem er auðvitað bara eðlilegt og þannig eiga stjórnmálin að virka, en mér finnst ég finna ja, meiri samhljóm með því að Ísland eigi ekki að skera sig úr hvað þetta regluverk varðar miðað við önnur Norðurlönd, þau lönd sem við berum okkur oft saman við þegar við berum saman velferðarþjónustuna og viljum vera best í heimi, og röðum okkur þar iðulega með ágætum félögum okkar á hinum Norðurlöndunum. Þá held ég að flestum sé það ljóst að það þurfi að byggja ákveðna varnarveggi í kringum okkar velferðarkerfi og það sé þar af leiðandi eðlilegt að Ísland sé á svipuðu róli og önnur Norðurlönd þegar kemur að þessu regluverki.

Mig langar því að óska hæstv. ráðherra til hamingju með frumvarpið og hafa mælt fyrir því hér í dag og að við séum þá komin með það inn í hv. allsherjar- og menntamálanefnd. Ég óska eftir góðu samstarfi við alla þá fulltrúa sem sitja í þeirri nefnd og vænti þess að við munum ná að fara hratt, örugglega en líka mjög vel yfir þetta mál og skila því hér inn í 2. umræðu á næstu vikum.


Ræðumaður: Bryndís Haraldsdóttir

Virðulegur forseti. Ég þakka hv. þingmanni ræðuna. Ég og hv. þingmaður höfum svo oft tekist á um útlendingamál, hvort sem það er í pontu, í nefnd eða í alls konar útvarps- og sjónvarpsþáttum, að ég er alveg búin að sjá það fyrir löngu síðan að við munum aldrei verða sammála um þetta. Það er líka bara allt í góðu lagi og um það snýst pólitíkin, að það eigi að varpa hér fram mismunandi sjónarmiðum. Það er alveg ljóst að Sjálfstæðisflokkurinn, og Píratar eru algerlega á öndverðum meiði þegar kemur að því hvers konar löggjöf við eigum að hafa hér um útlendinga og hvernig við eigum að byggja verndarkerfið upp. Ég hef viljað horfa til hinna Norðurlandanna og læra af reynslu þeirra en hv. þingmaður hefur hér ítrekað talið það að við séum að taka upp þeirra ósiði.

Mig langar, virðulegur forseti, bara að spyrja hv. þingmann: Hvernig vill hv. þingmaður hafa löggjöf utan um verndarkerfið? Er eitthvert eitt fyrirmyndarríki? Nú sjáum við að öll Evrópuríkin eru að breyta sinni löggjöf og meira að segja Þýskaland, sem hv. þingmaður hefur oft nefnt í þessu samhengi, er að herða löggjöfina. Hvað er það? Vill hv. þingmaður yfir höfuð hafa eitthvert regluverk í kringum þetta og hvernig ætti það regluverk þá að vera?


Ræðumaður: Bryndís Haraldsdóttir

Virðulegur forseti. Ég þakka hv. þingmanni svarið og ég get verið sammála, mér finnst að við eigum að taka vel á móti fólki frá Úkraínu, eins og mikil sátt hefur verið um í íslensku samfélagi. Og alveg eins og ég held að hafi komið skýrt fram í umræðunni er þessu frumvarpi ekki ætlað að ganga með einum eða öðrum hætti á réttindi þess fólks. En já, hv. þingmaður telur okkur vera hér að fara dönsku leiðina sem er oft kennd við sósíaldemókratana, systurflokk hv. þingmanns, í Danmörku. Ég get reyndar ekki séð það út úr þessu frumvarpi, ég verð að viðurkenna það. Ég hef reyndar viljað horfa á, sérstaklega þegar kemur að inngildingunni, norsku leiðina og við höfum rætt þetta mikið í allsherjar- og menntamálanefnd eftir að við fórum í heimsókn til bæði Danmerkur og Noregs og okkur hugnaðist það vel. En það er alveg skýrt að fólk sem kemur hingað eftir að hafa fengið vernd í öðru ríki er ekki samkvæmt skilgreiningu, hvorki skilgreiningu flóttamannasamningsins né íslenskum lögum né öðrum Evrópulögum, fólk á flótta og fólk á þörf fyrir vernd. Það er í rauninni lykilatriðið í þessu frumvarpi að mínu viti, að við séum ekki með séríslenska reglu hvað það varðar. Þetta kom alveg skýrt fram í máli þeirra á hinum Norðurlöndunum þegar við vorum að ræða þetta við þau í allsherjar- og menntamálanefnd. Þau skildu ekki alveg af hverju við vorum með svona mikinn fjölda því að þau héldu jafnvel ekki utan um það. En það er líka alveg rétt og það er alveg skýrt í okkar lögum og samkvæmt mannréttindasáttmálanum að við sendum fólk ekki í hættu. Við sendum ekki fólk þangað sem það á í hættu á að vera ofsótt eða annað þess háttar, þannig að það ákvæði grípur auðvitað í slíkum tilfellum.

Aðalatriðið er hérna að við séum að horfa á það að regluverkið okkar sé með einhverjum hætti sambærilegt við það sem þekkist á hinum Norðurlöndunum. Og auðvitað er það alveg rétt hjá hv. þingmanni, eins og margoft hefur komið fram, að langflestir eru að koma frá Úkraínu og svo hefur það verið Vensúela, vegna þess að við vorum einmitt með sérmeðhöndlun á fólki frá Venesúela.  Þó var sú ákvörðun ekki tekin á þingi og ég veit ekki til þess að neinn ráðherra hafi tekið þá ákvörðun sem slíka heldur miðaðist það við aðstæður í Venesúela á sínum tíma. Við sjáum núna þegar hefur verið að spilast úr þeirri niðurstöðu hjá úrskurðarnefndinni að það er strax árangur;  þeim fer fækkandi sem sækja hingað frá Venesúela.

Forseti minnir á afar takamarkaðan ræðutíma.


Ræðumaður: Bryndís Haraldsdóttir

Virðulegur forseti. Ég þakka hv. þingmanni ræðuna. Fyrst vil ég nú segja að ég held að hv. þingmaður þurfi ekki að hafa áhyggjur af því, málið er komið hér inn í þingsal og það nýtur stuðnings þó að fólk kunni að vera með athugasemdir við einstaka liði og bara eðlilegt auðvitað að við förum yfir þá alla í meðförum hv. allsherjar- og menntamálanefndar. Mig langar að spyrja hv. þingmann því að hún fór yfir tölur. Ég verð að viðurkenna að ég var ekki með það fyrir framan mig sjálf en ég veit að hv. þingmaður er vandaður þingmaður og hún hefur örugglega farið vel yfir þessar tölur sem hún fór hér með. En lítur hv. þingmaður þannig á þá að á síðustu árum höfum við verið að taka á móti, eigum við að segja hæfilegu magni fólks á flótta? Eða telur hv. þingmaður að við höfum burði til að taka á móti mun fleiri eða færri? Hún var aðeins fara yfir það og mér fannst hún vera að gera lítið úr því þegar fólk hefur talað um það að hér hefðu margir verið að sækja eftir vernd og þá séum við oft að horfa á Norðurlöndin því til samanburðar.

Mig langar líka að spyrja hv. þingmann, því að ég skynjaði orð hv. þm. Jóhanns Páls Jóhannssonar, sem talaði hér fyrstur Samfylkingarmanna í dag, eitthvað á þá leið að það væri mikill skilningur á því að það væri óeðlilegt að Ísland væri með einhverjar séríslenskar reglur, eitthvað sem mörg okkar höfðu jafnframt skynjað af viðtölum við formann Samfylkingarinnar. En ég gat ekki betur heyrt en hv. þingmaður væri nú bara eiginlega ósammála því. Þannig að ég spyr hv. þingmann um sérstaklega það sem við ræðum mest þegar við erum að tala um að útrýma þessum séríslenskum reglum: Er hv. þingmaður alfarið á móti því eða finnst henni ástæða til þess að regluverkið okkar á Íslandi sé sambærilegt við það sem þekkist á hinum Norðurlöndum þegar kemur að þessum málaflokki?




Ræðumaður: Bryndís Haraldsdóttir

Virðulegur forseti. Ég þakka hv. þingmanni svarið og ég vona, eins og ég sagði hér áðan, að við munum ná saman um það í hv. allsherjar- og menntamálanefnd. Ég og hv. þingmaður höfum átt ýmis samtöl, bæði hér í þessum ræðustóli, inni í nefndinni og líka í fjölmiðlum, og oftar en ekki hefur okkur orðið tíðrætt um norræna velferðarkerfið og hvernig við viljum bera okkur saman við hin Norðurlöndin. Ég þykist vita að hv. þingmaður hefur mikinn áhuga á því að Ísland sé almennt vel samkeppnishæft við hin Norðurlöndin þegar kemur að velferðarkerfinu okkar og þá langar mig að spyrja: Er hv. þingmaður jafnframt á þeirri skoðun að það sé eðlilegt að lagaramminn okkar varðandi fólk sem sækist eftir alþjóðlegri vernd og framkvæmd slíkra laga sé sambærilegt við það sem þekkist í hinum ágætu velferðarsamfélögunum á Norðurlöndunum?


Ræðumaður: Bryndís Haraldsdóttir

Virðulegur forseti. Ég þakka hv. þingmanni ræðuna og mikið var gott að heyra að Samfylkingin styðji það að við höfum lög sem haldi vel utan um þetta. Það þarf að vera skilvirkni í þessu kerfi okkar og ég held að við getum verið sammála um það. Ég er sammála hv. þingmanni að okkur í hv. allsherjar- og menntamálanefnd bíður mikil vinna að fara yfir þetta frumvarp, fá til okkar gesti og tryggja það að frumvarpið nái fram markmiðum sínum og ég æski góðs samstarfs við hv. þingmann í þeirri ágætu vinnu.

Mér heyrist svona að tónninn sé svolítið annar en hann var fyrir ári síðan og ef svo er þá gleður það mig mjög því að ég hef virkilega mikla trú á þessu þinglega ferli sem við erum að fara í gegnum núna. Ég verð að viðurkenna að ég vonaðist til þess á síðasta þingi að við hefðum náð betur saman um ákveðna málaflokka og margt í vinnu hv. allsherjar- og menntamálanefndar var reyndar þannig að við gátum verið sammála um ýmislegt. Þannig að mig langar að spyrja hv. þingmann: Er það rétt skilið hjá mér að það slær svolítið nýjan takt hjá Samfylkingunni í því hvernig fjallað er um málefni útlendinga og þeirra sem hingað sækja eftir alþjóðlegri vernd? Telur hv. þingmaður að við getum náð saman um að styðja þetta góða frumvarp sem hér liggur fyrir þinginu?


Ræðumaður: Birgir Þórarinsson

Frú forseti. Ég þakka hv. þingmanni. Já, ég tel að þetta frumvarp sé náttúrlega bara með mjög skýr skilaboð. Þetta eru mjög skýr skilaboð um að hér sé verið að færa regluverkið til sama horfs og í öðrum löndum, að mestu. Þar eru mjög mikilvægir þættir eins og t.d. 2. mgr. 36. gr., sem ég hef farið hér yfir, og síðan þegar kemur að fjölskyldusameiningum þá eru þetta klárlega skilaboð og þau hafa að sjálfsögðu áhrif. Auðvitað hefur haft áhrif þessi nýi úrskurður kærunefndar sem kom á haustmánuðum um að fallið yrði frá viðbótarvernd til handa umsækjendum um alþjóðlega vernd frá Venesúela. Við sjáum að umsóknum hefur fækkað og menn sjá það að hér eru ekki opnar dyr eins og voru. Þá hefur það áhrif. Og það hefur áhrif þegar frumvarpið verður samþykkt að við verðum komin nær þessu regluverki eins og er á hinum Norðurlöndunum. Það sjá það allir að  að umsóknirnar frá Venesúela um alþjóðlega vernd voru margfalt fleiri hér  en á hinum Norðurlöndunum; í Noregi sem dæmi, Svíþjóð  vísaði  þessu öllu bara frá og Noregur veitti ekki viðbótarvernd. Þannig að svarið er já, hv. þingmaður. Þegar kemur að  umsækjendum um alþjóðlega vernd   frá Úkraínu, sem vissulega er stór hópur, þá hefur orðið fækkun og aðstæður í Úkraínu og Venesúela eru  algerlega ólíkar. Við þekkjum það öll. Þjóðin hefur sammælst um það að taka vel á móti Úkraínufólki og við munum áfram gera það. En það er hins vegar  fækkun í þessum umsóknum og þessir einstaklingar munu, um leið og stríðið búið, eins og ég þekki Úkraínumenn, ágætlega,  allir eða mjög margir   fara til síns heima að stríðinu loknu.


Ræðumaður: Birgir Þórarinsson

Frú forseti. Ég þakka hv. þingmanni. Ég held að það sé bara mjög mikilvægt að átta sig á því að það eru ákvæði í núverandi lögum sem gera það að verkum að það er fólk sem sækir hér um sem hefur þegar fengið vernd í öðru landi og þeirra umsóknir eru teknar til efnislegrar meðferðar eins og við þekkjum   varðandi 2. mgr. 36. gr. Ég veit t.d. að það er ákveðinn þjóðfélagshópur sem hefur sótt hér um vernd þar sem u.þ.b. helmingur þeirra umsækjenda kemur inn á 2. mgr. 36. gr.

Og Úkraínu.Hv. þingmaður spyr sérstaklega um Venesúela í þessu samhengi  — og Úkraínu.  Úkraína fær  sérstakan forgang hér vegna stríðsins í Úkraínu og við höfum öll sammælst um að reyna að taka sem best á móti Úkraínufólki. Ég er hins vegar sannfærður um það að þegar stríðinu lýkur, sem verður vonandi sem fyrst þó að maður sé kannski svartsýnn á það, þá muni þeir flestallir snúa aftur til síns heima. Varðandi Venesúela þá eru þeir að koma hingað vegna þess að kærunefndin  fer þá leið að veita hér skilyrðislausa vernd. Reyndar er það nú þannig, og  hv. þingmaður þekki það kannski, að það er Útlendingastofnun  sem byrjar á því að veita þessa vernd, viðbótarvernd. Þetta byrjaði um 2018 og  viðgekkst í u.þ.b. þrjú ár og þá jókst fjöldinn. Svo var farið að auglýsa Ísland í Venesúela og við horfðum fram á að sjá þennan fordæmalausa hóp af fólki  koma hingað til lands og sækja um vernd frá Venesúela þegar aðrar þjóðir höfðu margfalt færri einstaklinga sem sóttu þar um. Þannig að ég held bara að það sé nauðsynlegt að menn átti sig á því að þarna er kærunefndin  að taka einhverjar ákvarðanir sem stjórnvöld hafa engin áhrif á og að því leyti til er ekki hægt að segja að   frumvarpið hafi áhrif á það.

En frumvarpið lýtur líka að því að fækka í kærunefndinni og  lýtur beint að kærunefndinni sjálfri, en sú fækkun á fyrst og fremst  að snúa að því að gera þetta skilvirkara vegna þess að þá er þetta fullt starf hjá þeim þremur nefndarmönnum  sem eiga að vera í nefndinni.

Forseti vill minna þingmenn á að virða ræðutímann.


Ræðumaður: Birgir Þórarinsson

Frú forseti. Ég vil byrja á því að þakka hæstv. dómsmálaráðherra fyrir hennar framsögu og þakka henni fyrir að hafa náð þessari heildarsýn meðal stjórnarflokkanna um þennan mikilvæga málaflokk sem við þurfum að gera breytingar á vegna þess að við þekkjum það öll að ríkt hefur ákveðið stjórnleysi í þessum málaflokki. Við ætlum okkur að ná tökum á þessum málum. Hingað til landsins streymir fólk sem aldrei fyrr og sækir um alþjóðlega vernd og markmið þessa frumvarps, eins og hefur komið fram, er að fækka umsóknum og stytta málsmeðferðartímann. Auk þess er afar mikilvægt að í þessu frumvarpi er verið að afnema íslenskar sérreglur sem gera það að verkum að Ísland verður svona aðlaðandi til að sækja hér um vernd og þess vegna er nauðsynlegt að samræma löggjöfina því sem er á Norðurlöndunum vegna þess að straumurinn fer þangað þar sem hvað auðveldast er að fá framgang. Það erum við Íslendingar að horfa upp á, þessa fordæmalausa aukningu í umsóknum.

Ef ég fer hér smávegis yfir tölur þá eru árið 2012 um 100 umsóknir um alþjóðlega vernd á Íslandi. Árið 2016 erum við komin yfir 1.000 og árið 2022 erum við komin yfir 4.500 þannig að á tíu árum sjáum við 3.700% fjölgun umsókna. Á árunum 2022–2023 hafa 9.000 manns sótt hér um alþjóðlega vernd. Þetta eru mjög háar tölur. Þetta er sami fjöldi og býr t.d. í Sveitarfélaginu Árborg, 9.000 manns, og í því sveitarfélagi er eitt sjúkrahús, ein heilsugæsla, fjórir skólar og einn fjölbrautaskóli. Þannig að við sjáum hvað þetta eru svakalegar tölur. Við horfum fram á það í raun og veru að til þess að taka á móti þessum hópi þá hefðum við þurft að byggja eitt sjúkrahús, heilsugæslustöð, fjóra skóla og fjölbrautaskóla. Innviðirnir eru komnir að þolmörkum, algjörlega. Við erum fámenn þjóð, fámennasta þjóð í Evrópu, en fáum hins vegar hlutfallslega mjög mikið af umsóknum miðað við aðrar þjóðir og fyrst og fremst er ástæðan sú að regluverkið hér er með öðrum hætti heldur en í nágrannalöndunum og við erum farin að ganga mjög nærri okkar samfélagi, t.d. bara skólunum. Í Reykjanesbæ er t.d. mjög mikið álag þar sem fjölmargir bíða eftir sinni niðurstöðu og fjölmargir umsækjendur um alþjóðlega vernd eru búsettir í úrræðum þar á vegum Vinnumálastofnunar. Bæjarstjórinn þar hefur m.a. sagt að sveitarfélagið sé komið að þolmörkum og geti ekki tekið á móti fleirum.

Við verðum að sjálfsögðu, frú forseti, að hlusta á þessar raddir og átta okkur á stöðunni. Það er verið að gera með þessu frumvarpi og ég fagna því bara að hér er að myndast ákveðinn samhljómur gagnvart því að við þurfum að fara að breyta regluverkinu hér til sama vegar og er í nágrannalöndunum. Markmiðið er að stuðla að betri og skýrari og skilvirkari framkvæmd í útlendingamálum.

Auk þess, frú forseti, af því ég var að tala hér um tölur áðan, þá erum við hlutfallslega að taka á móti mjög mörgum umsækjendum um alþjóðlega vernd. Á árinu 2022 tókum við á móti 580 einstaklingum á hverja 100.000 íbúa og er það án Úkraínu sem er svolítið svona fordæmalaust. Á sama tíma var Danmörk að taka á móti 43, Noregur 75, Svíþjóð 159 og Finnland 84, án Úkraínu, en Ísland 580. Þá sjáum við hvert við erum komin. Það verður að grípa inn í þessa þróun því að hún stefnir hraðbyri í óefni. Spáin fyrir þetta ár er allt að 5.500 umsækjendur. Ef það gengi eftir og sá fjöldi kæmi hér þyrfti að fjölga búsetuúrræðum um 1.500 á einu ári. Og þetta húsnæði er ekki til, höfum það í huga. Auk þess hafa náttúrlega dunið náttúruhamfarir yfir þjóðina sem hafa gert það að verkum að tæplega 4.000 manns hafa þurft að yfirgefa heimili sín og eru í raun og veru flóttamenn í eigin landi og þurfa á húsnæði að halda. Þetta bætist þá ofan á það. Við sjáum öll að við ráðum ekki við þennan fjölda. Þess vegna er afar mikilvægt að þessar breytingar sem lagðar eru til í frumvarpinu nái fram að ganga og það verði samþykkt á þessu þingi.

Ef ég fer aðeins yfir meginbreytingar í frumvarpinu, sem hæstv. ráðherra fór nú einnig yfir, þá er lagt til að fella niður 2. mgr. 36. gr. Hún kveður á um það að okkur ber skylda til að taka til efnismeðferðar umsóknir hjá þeim sem hafa þegar fengið hæli í öðru landi. Að sjálfsögðu er þetta svona segull, ef má nota það orð, þeir sem hafa fengið hæli í öðru landi geta komið hingað og fengið efnismeðferð á sínu máli, á sama tíma og önnur lönd eins og Norðurlöndin eru ekki með þetta ákvæði og taka þessar umsóknir ekki til efnismeðferðar og vísa þeim frá. Bara það að hafa þetta með sama hætti og í nágrannalöndunum mun að sjálfsögðu fækka umsóknum. Það er alveg klárt. Það eru engin rök fyrir því í sjálfu sér hvers vegna við, þessi litla þjóð, eigum að vera með einhverja sérreglu í þessum málaflokki sem getur gert það að verkum að hingað leita enn þá fleiri heldur en ættu að gera það undir eðlilegum kringumstæðum. Ég fagna því að lagt er til að þetta ákvæði verði tekið úr lögunum.

Ég vil koma inn á líka, frú forseti, fjölskyldusameiningar og breytingar á fjölskyldusameiningu. Í dag er þetta þannig að einstaklingur sem kemur og sækir um hæli og fær hér dvalarleyfi getur samdægurs, um leið og hann fær dvalarleyfið, sótt um fjölskyldusameiningu. Það eru engin takmörk á því. Danir hafa tekið svolítið fast á þessum þætti málsins og við erum að hluta til að fara sömu leið og þeir. Danir gera kröfu um að viðkomandi hafi verið búsettur í landinu í tvö ár, og það er lagt til í þessu frumvarpi að sú leið verði einnig farin. Það er rétt að geta þess, frú forseti, að í Danmörku er auk þess lagt til að sá sem sækir um fjölskyldusameiningu hafi staðist próf í dönsku, hann geti sýnt fram á framfærslu, þ.e. hann geti hafið vinnu og sýnt fram á að hann geti framfleytt þessum fjölskyldumeðlimum sem hann er að sækja um og hann hafi auk þess húsnæði af tiltekinni stærð. Danir hafa þannig sett mjög skýrar reglur hvað þetta varðar. Ég hefði viljað að við færum þessa dönsku leið en við förum hana hér að hluta. Ég persónulega er mikill talsmaður þess að við greiðum götu fólks í því að læra íslensku og vona að við eigum eftir að koma því hér að, kannski í næsta frumvarpi eða þeim breytingum sem verða næstar gerðar á þessum lögum, vegna þess að þessi málaflokkur er síbreytilegur og það þarf reglulega að uppfæra lögin. Við myndum þá setja inn ákvæði um íslensku sem í felst hvatning til að læra tungumálið. Það er mikilvægur þáttur í að aðlagast samfélaginu að kunna íslensku. Ég ætla að vona að það verði framtíðin, að við setjum þessa kröfu um íslenskukunnáttu þegar kemur að fjölskyldusameiningu.

Ég vil aðeins koma inn á það sem formaður Viðreisnar sagði hér, hv. þm. Þorgerður Katrín Gunnarsdóttir. Hún var að ræða aðeins um pólaríseringu og skautun í samfélaginu og að hún hefði áhyggjur af því. Vissulega höfum við blessunarlega verið laus við þess háttar í okkar samfélagi og ég vona svo sannarlega að við séum ekki á leiðinni inn í þannig umræðu. En ég vil leyfa mér að trúa því að þetta sé svolítið ofmat hjá hv. þingmanni vegna þess að ég held að það sé bara álagið sem hefur valdið því að fólk er farið að hafa áhyggjur af málaflokknum. Til dæmis er náttúrlega þekkt í skólakerfinu að þegar börn af erlendu bergi brotin koma í skólann og tala kannski ekki tungumálið þá þurfa þau mjög mikla aðstoð og skólakerfið getur í raun og veru ekki tekið endalaust á móti með þeim hætti. Þetta veldur því kannski að önnur börn, þau sem tala tungumálið, fá ekki eins mikla aðstoð í skólum og þyrfti. Ég hef rætt við kennara sem hafa einmitt lagt áherslu á það að við verðum að bregðast við þessum vanda sem fylgir því að hingað kemur svona mikill fjöldi.

Auk þess kom hv. þm. Þorgerður Katrín Gunnarsdóttir inn á mikilvægi þess að fólk, og þá var hún í sömu andrá að ræða umsóknir frá Venesúela eða þá sem hafa sótt um vernd og eru frá Venesúela, væri að sinna mikilvægum störfum eins og t.d. á hjúkrunarheimilum. Ég vil bara að segja í því samhengi að við verðum að greina algjörlega þar á milli, hér erum við að tala um verndarkerfið. Við erum að tala um verndarkerfi sem felst í því að þú sækir um vernd í þessu landi vegna þess að þú, samkvæmt lögunum og alþjóðasáttmála Sameinuðu þjóðanna þarf að sýna fram á það, ert jafnvel í lífshættu eða ofsóttur í heimalandi þínu. Þú getur ekki farið þessa leið til þess að sækja um vinnu. Það eru aðrar leiðir til þess, þ.e. að nota dvalarleyfiskerfið og sækja um vinnu með þeim hætti. Það er mjög mikilvægt að halda því til haga að þetta verndarkerfi er neyðarkerfi og er ekki hannað til þess að fólk sé að sækja um vinnu eða einfaldlega að leita sér að betra lífi, betri lífsgæðum þótt vissulega beri maður virðingu fyrir því. En þá er þetta ekki leiðin, hún er einungis fyrir þá sem eru ofsóttir í sínu heimalandi eða eru í lífshættu. Mér finnst mikilvægt að þetta komi hér fram,

Það er engin tilviljun, frú forseti, að t.d. í Svíþjóð og í Evrópu hefur umsóknafjöldi um alþjóðlega vernd aukist. Við verðum að senda ákveðin skilaboð. Það er flóttamannavandi í mörgum löndum. Við þekkjum það í Bretlandi, Grikklandi, Ítalíu, Spáni. En við verðum hins vegar að hafa regluverkið með þeim hætti að við skerum okkur ekki úr. Það eru mistökin sem hafa verið gerð hér og sérstaklega t.d. varðandi Venesúela, það hefur verið aðeins rætt hér, ég er algerlega þeirrar skoðunar að það hafi verið gerð mistök í kerfinu varðandi þann mikla fjölda sem kom hingað frá Venesúela og þau skrifast fyrst og fremst á kærunefnd útlendingamála sem er sjálfstæð í störfum sínum. Hvorki stjórnmálamenn, ráðherrar, Alþingi eða ríkisstjórn geta sagt nefndinni fyrir verkum. Það er nefndin sem tekur þessa ákvörðun. Hún hefur hins vegar núna fallið frá henni með úrskurði frá því í haust og hafinn er brottflutningur umsækjenda um alþjóðlega vernd frá Venesúela héðan frá Íslandi. Auðvitað veldur þetta fólki vandræðum. Það hafði væntingar um að koma hingað og svo falla þær væntingar niður þegar kærunefndin breytir sinni afstöðu. En þess vegna segi ég að það voru mistök að fara þessa leið í upphafi. Ég hef rætt við lögmenn sem starfa í þessum geira, starfa fyrir hælisleitendur eða þá sem eru að sækja um alþjóðlega vernd, sem viðurkenna það að málefni Venesúela hafi verið mistök. Við verðum að læra af þeim mistökum og það er svo sannarlega verið að gera hér og kærunefndin lærði af þessum mistökum sem betur fer. En að þessu sögðu þá hlakka ég til þessarar umræðu og vona að frumvarpið fái góða og mikilvæga umræðu vegna þess að það er afar nauðsynlegt.


Ræðumaður: Bryndís Haraldsdóttir

Virðulegur forseti. Ég tek svo sannarlega undir það. Ég man að eitt af lykilorðum mínum í umræðunni hér í fyrra var einmitt þetta, þetta snýst um mannúð en líka raunsæi. Ég er bara glöð ef fleiri í þessum sal eru komnir með mér á þann vagn að við þurfum líka að horfa á þetta út frá raunsæi. Hv. þingmaður sagði einmitt þessi orð hérna áðan, bæði mannúð og raunsæi, og að við þyrftum að hafa bolmagn, fjárhagslegt og samfélagslegt, til að takast á við þetta verkefni. Ég fagna því vel og ég hlakka til að vinna með hv. allsherjar- og menntamálanefnd að þessu máli og vænti þess að það sé aðeins breytt hljóð frá því sem var fyrir bara fyrir ári síðan. Hv. þingmaður segir að þetta mál sé svolítið lítið en síðast vorum við hér, bara fyrir einu ári síðan, með frumvarp þar sem voru gerðar töluverðar breytingar en þó ekki allar þær sem lagðar eru hér til og þá lagðist þingflokkur Viðreisnar alfarið gegn því frumvarpi, gegn því að það yrði samþykkt. Þannig að ég segi bara: Takk fyrir að vera búin að skipta um skoðun. Ég er svo sannarlega til í að taka þetta samtal af raunsæi og mannúð í hv. allsherjar- og menntamálanefnd og ég fagna því hvernig andrúmsloftið virðist vera breytt núna í þessum sal gagnvart þessu ofboðslega mikilvæga máli.


Ræðumaður: Bryndís Haraldsdóttir

Virðulegur forseti. Ég þakka hv. þingmanni ræðuna og ég tek nú undir sumt af því sem þar kom fram, sérstaklega varðandi umræðuna á hinum Norðurlöndunum. Ég hef einmitt átt svona samtöl, við sem sátum í allsherjar- og menntamálanefnd á síðasta ári áttum einmitt svona samtöl við kollega okkar, bæði í Noregi og Danmörku. Ég var að vona að einmitt á síðasta þingi þá myndum við ná utan um málaflokkinn. Við myndum ekki vera í þessari skautun sem hv. þingmaður lýsir svo glöggt. En mér heyrist vera sleginn annar tónn hérna í þessum sal í dag og það er fagnaðarefni. Mér heyrist fólk tilbúið í samtalið og mér heyrist við geta talað af meira raunsæi núna en áður og ég bara fagna því. Þannig að ég spyr hv. þingmann: Mun þingflokkur Viðreisnar styðja þetta frumvarp sem við fjöllum hér um?


Ræðumaður: Birgir Þórarinsson

Frú forseti. Í mars 2023 kallaði ég kærunefnd útlendingamála fyrir allsherjar- og menntamálanefnd og óskaði eftir því að nefndin gerði grein fyrir því hvers vegna hún veitti skilyrðislausa viðbótarvernd til handa íbúum Venesúela þvert á úrskurði Útlendingastofnunar og annarra ríkja í Evrópu. Á þessum fundi gerðist það að Samfylkingin, Viðreisn og Píratar bókuðu sérstaklega gegn mér og mínum málflutningi í þessari nefnd. Samfylkingin sá ekkert athugavert við það að veita íbúum frá Venesúela viðbótarvernd og gerði lítið úr mínum málflutningi og sagði mig fara offari í nefndinni. Þá vil ég spyrja hv. þingmann: Er þetta ekki klárlega stefnubreyting af hálfu Samfylkingarinnar?


Ræðumaður: Birgir Þórarinsson

Frú forseti. Ég þakka hv. þingmanni fyrir ræðuna sem var mjög athyglisverð. Ég verð nú eiginlega segja það að ég hjó sérstaklega eftir því þegar hv. þingmaður fór að ræða um hælisumsóknir frá Venesúela og fór ágætlega yfir það og mig langaði að spyrja hv. þingmann hvort ég skildi hann ekki örugglega rétt, að hann telji að það að hafa veitt umsækjendum frá Venesúela viðbótarvernd hafi verið mistök. Ef hv. þingmaður gæti svarað þessu.


Ræðumaður: Guðrún Hafsteinsdóttir

Virðulegi forseti. Ráðherra á ekki og getur ekki gripið inn í störf, hvorki Útlendingastofnunar né kærunefndar útlendingamála. Ráðherra fór hér í andsvar við hv. þingmann og ég ætla nú að nota þær sekúndur sem ég á hér eftir og fagna þeirri stefnubreytingu sem mér heyrist koma frá Samfylkingunni varðandi það frumvarp sem dómsmálaráðherra er hér að leggja fram um breytingar á útlendingalögum. Mér finnst vera stefnubreyting í máli hv. þingmanns hér. Ég fagna því mjög og því ætla ég að spyrja hv. þingmann: Styður Samfylkingin það frumvarp sem ráðherra er að leggja hér fram?


Ræðumaður: Guðrún Hafsteinsdóttir

Forseti. Hér hefur hv. þingmaður talað og farið mikinn um málsmeðferð ríkisborgara frá Venesúela og niðurstöðu kærunefndar útlendingamála og Útlendingastofnunar. Það er ástæða fyrir því að ákveðið var að setja á stofn kærunefnd útlendingamála með þeim hætti sem gert var og halda þar með armslengd frá ráðherra og pólitíkinni í starfsemi nefndarinnar. Þetta er stjórnsýslunefnd og ráðherra á ekki, ég endurtek, hann á ekki og hann getur ekki gripið inn í störf kærunefndar útlendingamála né Útlendingastofnunar og ég held að þannig viljum við hafa það.

Ég vil einnig koma því á framfæri að skv. 2. mgr. 36. gr. laganna hefur töluverður fjöldi mála verið afgreiddur. Til glöggvunar þá eru um 1.200 mál á árunum 2017–2023 sem fengu synjun á grundvelli þessara laga hér á landi.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir fyrirspurnina. Þær breytingar sem ráðherra hefur hug á að gera í framhaldinu varða t.d. það að á Norðurlöndunum eru strangari kröfur gerðar til að mynda varðandi rétt til fjölskyldusameiningar. Nú er verið að leggja það til hér í þessu frumvarpi til laga að fólk geti sótt um fjölskyldusameiningu að tveimur árum liðnum en á hinum Norðurlöndunum eru t.d. aðrar kröfur gerðar, eins og hvað varðar kunnáttu í viðkomandi tungumáli í viðkomandi landi, að fólk hafi tekjur, að fólk sé í húsnæði o.s.frv. Þar t.d. liggja þær breytingar sem ég hef hug á að gera í framhaldinu.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir spurninguna. Það stendur ekki til að gera breytingar á útlendingalögum umfram þessar á þessu þingi. Hins vegar, eins og ég hef nefnt hér í dag, er þetta málaflokkur sem er síkvikur og það er nauðsynlegt að við séum með þessi lög í sífelldri endurskoðun til að geta brugðist við breyttri heimsmynd, breyttum aðstæðum í heiminum. Ég er með áform um að leggja fram breytingar við útlendingalögin næsta haust. Það varðar þessa heildarnálgun sem ríkisstjórnin hefur sammælst um og ég geri ráð fyrir því að leggja fram breytingar á útlendingalögum á næsta þingi.


Ræðumaður: Guðrún Hafsteinsdóttir

Það er þannig.VG?Þetta er rangt.Virðulegi forseti. Seinagangur er aldrei öðrum að kenna en Sjálfstæðisflokknum, þetta var athyglisvert svar hjá hv. þingmanni Samfylkingarinnar. Ég endurtek það sem ég sagði hér áðan, að sú sem hér stendur er í umboði Sjálfstæðisflokksins sem er að leggja fram niðurfellingu á þessari málsgrein í fimmta sinn. Það hefur verið þingið sem hefur komið í veg fyrir það. Það hafa verið aðrir flokkar hér sem hafa komið í veg fyrir það. Ég veit ekki betur en að Viðreisn, Píratar og Samfylkingin hafi tekið þátt löngum stundum í umræðum í þessum sal  um þetta. Varðandi málsmeðferðartímann þá er hann líka mjög mikilvægur. Það er í stefnu þessarar ríkisstjórnar að stytta málsmeðferðartíma. Það mun skipta mjög miklu máli. Ég ætla líka að ítreka að 18 mánaða málsmeðferðrreglan heldur sér hér.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir spurninguna. Það er athyglisvert að hv. þingmaður nefni hér að 36. gr. sé í boði Sjálfstæðisflokksins. Ég ætla að fá að minna þingheim á að það hefur líka verið í boði Sjálfstæðisflokksins að fella niður þessa málsgrein og það er í boði hér í fimmta sinn. Í fimmta sinn er hér ráðherra Sjálfstæðisflokksins að leggja til að 2. mgr. 36. gr. laga um útlendinga er varðar sérstök tengsl og sérstakar ástæður falli niður. Það er ekki við Sjálfstæðisflokkinn að sakast í þeim efnum. Ég ætla að ítreka það aftur sem ég hef sagt hér í dag að þetta er séríslensk málsmeðferðarregla, hún finnst ekki á öðrum Norðurlöndum. Eftir sem áður eru umsóknir hér metnar með einstaklingsbundnum hætti.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir seinni spurningu sína. Hann spyr hér hvort við getum tekið á móti þessum fjölda, spurði um það í fyrri spurningu sinni. Á síðustu tveimur árum höfum við fengið um 9.000 umsóknir um alþjóðlega vernd hér á Íslandi. Á ríflega tíu árum hefur umsóknum fjölgað um 3.700%. Kostnaður hefur farið úr 400 milljónum í 20 milljarða, ríflega. Hv. þingmaður spyr hvað ég ætli að gera. Það er alveg einboðið að það þarf að vera regluleg endurskoðun á útlendingalögum og það hafa þjóðirnar í kringum okkur gert. Við þurfum sífellt að vera með þennan málaflokk undir smásjá og gera breytingar til að bregðast við breyttri stöðu. Þetta frumvarp sem hér er lagt til er eitt skref af mörgum. Ég hef sagt það og mun segja það hér í þessu svari mínu að landamærin eru ekki vandamál, það er útlendingalöggjöfin sem er vandamál.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir fyrirspurnina. Það er rétt sem hv. þingmaður segir hér að Ísland sker sig algerlega úr hvað varðar fjölda umsókna um vernd og veitingu á öllum Norðurlöndunum. Ísland fær hlutfallslega margfalt fleiri umsóknir um vernd heldur en Norðurlöndin. Í því sambandi get ég sagt að t.d. árið 2002 fær Ísland 2.162 umsóknir og veitir 1.135 vernd. Það er sambærilegt og Danir. Á sama tíma fengu Danir ríflega 2.500 umsóknir og veittu 1.400 vernd. Það liggur því alveg í hlutarins eðli að það er eitthvað núna í íslensku kerfi, íslensku regluverki sem laðar umsækjendur fremur að Íslandi en að nágrannaríkjunum.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir þessar vangaveltur sínar sem ég tel algjörlega rangar, ekki réttar. Það er ekki rétt sem hér er farið með. Þegar við tölum um að samræma hér dvalarleyfistíma við Norðurlöndin þá erum við að því.  Það er eingöngu Finnland sem er með öðruvísi tíma og þeir hafa gefið það út að þeir séu að fara að breyta sínum dvalarleyfistíma til samræmis við hin Norðurlöndin, sem eru þá Noregur, Svíþjóð og Danmörk. Ég mun ekki þreytast á að segja það og ég mun örugglega segja það oft hér í umræðunni í dag að við ætlum að samræma löggjöf okkar við það sem er á hinum Norðurlöndunum.

Þegar hv. þingmaður talar síðan  hér um  2. mgr. 36. gr. laga þá er ekkert annað norrænna ríkja með sambærilega reglu  og við  sem gerir stjórnvöldum skylt að kanna sérstakar ástæður og sérstök tengsl í málum þeirra sem  hlotið hafa vernd í öðru ríki.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir spurninguna. Hér nefnir hv. þingmaður breytingu á gildistíma dvalarleyfa. Fyrst og síðast er markmiðið með þessum breytingum, eins og kom fram í ræðu minni hér áðan, að samræma löggjöf okkar við Norðurlöndin. Hér erum við að fylgja Norðurlöndunum hvað það varðar og m.a. hafa Finnar gefið það út að þeir muni sömuleiðis gera breytingar á dvalartíma hjá sér. Það þykir nauðsynlegt að við séum í samræmi við Norðurlöndin hvað þetta varðar. Þetta mun auka skilvirkni. Hv. þingmaður spyr hvort    þetta muni hamla inngildingu og ég tel það alls ekki vera svo.


Ræðumaður: Guðrún Hafsteinsdóttir

Virðulegi forseti. Ég held þá áfram máli mínu. Þá er ljóst að innviðir okkar, þar á meðal húsnæðis-, heilbrigðis- og menntakerfi, eru undir miklu álagi og eru ástæður þess margþættar. Ein af þeim er mikill fjöldi umsækjenda um alþjóðlega vernd. Þá hefur málsmeðferðartími hjá Útlendingastofnun, bæði við afgreiðslu umsókna um alþjóðlega vernd sem og á leyfasviði stofnunarinnar, lengst gríðarlega og er orðinn langtum lengri en ásættanlegt er. Hið sama gildir um málsmeðferðartíma hjá kærunefnd útlendingamála sem skýrist fyrst og síðast af gríðarlegum fjölda kærumála.

Til að mæta þeim áskorunum sem blasa við í verndarkerfinu þarf að grípa til aðgerða til að tryggja að verndarkerfið sé til staðar fyrir einstaklinga sem þarfnast raunverulegrar verndar gegn ofsóknum eða stríðsástandi. Ríkisstjórnin kynnti fyrir um tveimur vikum heildarsýn sína í málefnum umsækjenda um alþjóðlega vernd, flóttafólks og innflytjenda sem er stefnumarkandi og þar sem tekið er utan um málaflokkinn með heildstæðum hætti. Markmiðið er að stuðla að betri og skilvirkari framkvæmd innan málaflokksins og bættri þjónustu til að renna styrkari stoðum undir stjórn útlendingamála. Þá leggur ríkisstjórnin áherslu á að forgangsraða fjármunum betur sem fara í málaflokkinn, t.d. til að tryggja betri þjónustu við þau sem fá hér vernd, jafna tækifæri í íslensku samfélagi, ekki síst meðal barna, stuðla að betri nýtingu mannauðs á meðal innflytjenda og samræma löggjöf og framkvæmd við Norðurlöndin. Með nýrri nálgun leggur ríkisstjórnin áherslu á mannúð og virðingu og unnið sé gegn skautun í íslensku samfélagi.

Ein af þeim aðgerðum, sem finna má í aðgerðaáætlun ríkisstjórnarinnar, eru aðkallandi lagabreytingar á lögum um útlendinga til samræmingar við löggjöf á Norðurlöndum. Hluta af þeim breytingum sem nauðsynlegt er að ráðast í er einmitt að finna í því frumvarpi sem ég mæli nú fyrir í dag, þ.e. frumvarpi til laga um breytingu á lögum um útlendinga, nr. 80/2016.

Vorið 2023 voru samþykktar breytingar á lögunum en þær lutu m.a. að málsmeðferð endurtekinna umsókna, niðurfellingu réttinda hjá útlendingum sem fengið hafa endanlega synjun á umsókn sinni um alþjóðlega vernd og meðferð mála um ríkisfangsleysi. Með frumvarpi þessu er brugðist við hraðri þróun í málaflokknum og fordæmalausri fjölgun umsókna um alþjóðlega vernd hér á landi. Þær breytingar sem lagðar eru til miða m.a. að því samræma reglur íslenska verndarkerfisins við löggjöf í öðrum Evrópuríkjum, þá einkum annars staðar á Norðurlöndum. Þá er einnig stefnt að því að auka skilvirkni innan stjórnsýslunnar og tryggja hagræðingu við nýtingu fjármagns.

Samhliða verulegri fjölgun umsókna um alþjóðlega vernd sem íslenskum stjórnvöldum hafa borist undanfarin ár, auk sífelldra breytinga á samsetningu á hópi umsækjenda, er mikilvægt að stjórnvöld geti brugðist við, eftir atvikum með laga- og reglugerðarbreytingum, og aðlagað verndarkerfið að þeirri þróun sem á sér stað á hverjum tíma. Verndarkerfið þarf að vera í stakk búið og byggt þannig upp að þeir sem raunverulega eiga rétt á alþjóðlegri vernd fái skjóta og mannúðlega afgreiðslu mála sinna. Á sama tíma er nauðsynlegt að sporna gegn misnotkun á kerfinu.

Að teknu tilliti til fjölda umsækjenda um alþjóðlega vernd, húsnæðisskorts og vaxandi álags á innviði landsins er ekki raunhæft að taka á móti rúmlega 4.000 umsóknum um alþjóðlega vernd á ári á næstu árum. Ríkisstjórnin, líkt og aðrar Norðurlandaþjóðir, hefur á stefnuskrá sinni að fækka umsóknum um alþjóðlega vernd og stytta málsmeðferðartíma. Ég tel hér mikilvægt að árétta að flóttamannakerfið er neyðarkerfi ætlað fólki sem óttast um líf sitt og frelsi, er í hættu á dauðarefsingum, pyndingum eða ómannúðlegri eða vanvirðandi meðferð eða refsingu.

Þegar stjórnsýslan hér á landi stendur frammi fyrir áskorunum sem leiða af mikilli fjölgun umsókna um alþjóðlega vernd er brýnt að rýna í þróunina í því skyni að meta hvort hún eigi sér eðlilegar skýringar eða hvort nauðsynlegt sé að breyta reglum eða framkvæmd hér á landi til að bregðast við stöðunni. Við slíka athugun þarf að taka mið af núverandi regluverki og framkvæmd hér á landi, alþjóðlegum skuldbindingum á þessu sviði en jafnframt reglum og reynslu nágrannaríkja eins og annarra norrænna ríkja sem íslensk stjórnvöld bera sig gjarnan saman við.

Staðan er einfaldlega sú að verði ekki gerðar frekari breytingar á lögum um útlendinga um alþjóðlega vernd er fyrirséð að umsóknum mun áfram fjölga eða fjöldi þeirra standa í stað. Samhliða því munu framangreindar áskoranir stigmagnast og kostnaður vegna málaflokksins aukast.

Að þessu sögðu, virðulegi forseti, mun ég gera nánari grein fyrir helstu efnisatriðum frumvarpsins: Í 1. gr. og 2. gr. frumvarpsins eru lagðar til breytingar á skipan kærunefndar útlendingamála. Núverandi skipan kærunefndar er þannig að tveir af sjö aðalmönnum hafa starfið að aðalstarfi, þ.e. formaður og varaformaður nefndarinnar. Hinir fimm aðalmennirnir hafa starfið að aukastarfi og mæta að jafnaði eingöngu á nefndarfundi á tveggja vikna fresti. Þróun innan málaflokksins hefur verið hröð og kærumál margfaldast. Erfitt hefur reynst fyrir kærunefndina að anna þessum fjölda og taka á málahala sem myndast hefur. Núverandi fyrirkomulag kærunefndar, þ.e. að meiri hluti nefndarmanna hafi nefndarstörfin að aukastarfi, hefur reynst þungt í vöfum auk þess sem það býður ekki upp á nægjanlegan sveigjanleika við afgreiðslu kærumála. Í megindráttum felst í fyrirhuguðum breytingum að nefndarmönnum verði fækkað úr sjö í þrjá sem hafi allir starfið að aðalstarfi. Áfram verður gerð krafa um að nefndarmenn hafi sérþekkingu á þeim sviðum sem fjallað er um í nefndinni, þar á meðal stjórnsýslurétti og mannréttindum. Með því að bæta við nefndarmanni sem hefur starfið að aðalstarfi er kærunefndinni gert kleift að afgreiða kærumál jafnóðum og þannig mæta auknum málafjölda. Þá er sú breyting til þess fallin að tryggja aukna sérþekkingu og viðveru innan nefndarinnar. Áréttað er að sérfræðingar kærunefndar annast rannsókn og eiginlega málavinnslu þó að endanlegt ákvörðunarvald liggi hjá nefndinni. Á því verður engin breyting með þeirri fækkun nefndarmanna sem hér er lögð til.

Í 3., 4. og 5. gr. frumvarpsins er lagt til að 2. mgr. 36. gr. laganna falli brott. Hvergi annars staðar á Norðurlöndum er sambærilegt ákvæði og er í 2. mgr. 36. gr. laga um útlendinga sem gerir stjórnvöldum skylt að kanna sérstakar ástæður og sérstök tengsl í málum þeirra sem hafa hlotið vernd í öðru Evrópuríki, svokölluð verndarmál, og málum þar sem heimilt er að krefja annað ríki um að taka við umsækjanda, svokölluð Dyflinnarmál. Í þessu skyni ber að nefna að í öðrum ríkjum er Dyflinnarreglugerðinni beitt í þeim tilvikum sem heyra undir hana og verndarmálum er almennt vísað frá Evrópusambandsríkjum nema það teljist brot á meginreglunni um bann við endursendingu eða 3. gr. mannréttindasáttmála Evrópu.

Það er því alveg ljóst að 2. mgr. 36. gr. laga um útlendinga er séríslensk málsmeðferðarregla. Því til viðbótar eru önnur norræn ríki ekki með lögbundna málsmeðferðarfresti við afgreiðslu þessara mála sem veita umsækjendum rétt á efnismeðferð ef tafir eru ekki á ábyrgð þeirra, líkt og kveðið er á um í 2. mgr. 36. gr.

Í 6.–10. gr. frumvarpsins eru lagðar til breytingar sem fela í sér að aðstandendur útlendinga sem fengið hafa viðbótarvernd eða mannúðarleyfi hér á landi öðlist ekki rétt til fjölskyldusameiningar fyrr en a.m.k. tveimur árum liðnum frá veitingu. Ákveðnar undanþágur verða frá þessu lögbundna tímamarki, þ.e. ef ríkar sanngirnisástæður mæla með því vegna aðkallandi umönnunarsjónarmiða. Að jafnaði er hér einungis átt við ef viðkomandi var umönnunaraðili maka síns áður en hann yfirgaf heimaríki sitt eða ef viðkomandi á barn í heimaríki sem er í bráðri hættu, er þar án annars forsjáraðila eða á við alvarleg veikindi að stríða. Gert er ráð fyrir að ráðherra verði heimilt að útfæra nánar í reglugerð hvenær þessar undanþágur koma til skoðunar. Vakin er athygli á því að þessi breyting hefur engin áhrif á rétt aðstandenda fylgdarlausra barna sem hljóta viðbótarvernd hér á landi.

Viðbótarvernd og mannúðarleyfi eru dvalarleyfi sem er ætlað að mæta aðstæðum sem eru tímabundnar í eðli sínu og því er lagt til að þau veiti ekki rétt til fjölskyldusameiningar við útgáfu fyrsta leyfis. Breytingin tekur mið af danskri framkvæmd. Eins og rakið er í 4. kafla frumvarpsins er ekki talið að breytingin fari í bága við stjórnarskrá og mannréttindasáttmála Evrópu.

Þessar breytingar á rétti til fjölskyldusameiningar leiða óhjákvæmilega af sér samhliða breytingar á gildistíma dvalarleyfa. Eins og dæmin sanna geta aðstæður í ríkjum breyst tiltölulega fljótt. Þykir því eðlilegt að stjórnvöld endurmeti, áður en réttur til fjölskyldusameiningar og ótímabundins dvalarleyfis myndast, hvort skilyrði fyrir útgáfu dvalarleyfisins séu enn fyrir hendi. Því er lagt til að gildistími dvalarleyfa þeirra sem njóta alþjóðlegrar verndar samkvæmt 1. mgr. 37. gr., 39. gr., 43. gr. og 45. gr. laganna verði þrjú ár í stað fjögurra ára, að gildistími dvalarleyfis þeirra sem njóta viðbótarverndar verði tvö ár í stað fjögurra ára og að gildistími vegna endurnýjunar á dvalarleyfi á grundvelli mannúðarsjónarmiða verði til eins árs í stað tveggja ára. Er þar tekið mið af sambærilegum gildistíma dvalarleyfa á þessum grundvelli annars staðar á Norðurlöndum.

Í 11. gr. frumvarpsins eru lagðar til breytingar á útgáfu bráðabirgðadvalarleyfis. Á grundvelli 77. gr. laganna er heimilt að veita umsækjanda um alþjóðlega vernd bráðabirgðardvalarleyfi sem veitir honum heimild til að starfa hér á landi á meðan umsókn hans er til meðferðar. Þá er heimilt að veita útlendingi sem fengið hefur endanlega synjun um alþjóðlega vernd, sem kemur ekki til framkvæmda að svo stöddu, bráðabirgðadvalarleyfi þar til synjunin kemur til framkvæmda. Ákveðin skilyrði þurfa að vera uppfyllt til að umsækjandi geti fengið útgefið bráðabirgðadvalarleyfi, þar á meðal að ekki liggi fyrir ástæður sem geti leitt til brottvísunar hans. Slíkar ástæður eru fyrir hendi þegar niðurstaða Útlendingastofnunar um synjun á umsókn um alþjóðlega vernd liggur fyrir. Þá fer það gegn markmiði laganna um sjálfviljuga heimför að útlendingur sem fengið hefur synjun á umsókn sinni um vernd sé hér í virkri vinnu á sama tíma og unnið er að brottför hans frá landinu. Í slíkum tilvikum liggur fyrir að útlendingur er í ólögmætri dvöl á landinu og getur yfirgefið landið sjálfviljugur, eftir atvikum með aðstoð stjórnvalda. Með hliðsjón af framangreindu er lagt til að það verði skýrlega kveðið á um það í 77. gr. að umsækjandi geti einungis fengið bráðabirgðadvalaleyfi fram að því tímamarki þegar niðurstaða Útlendingastofnunar um synjun á umsókn hans liggur fyrir. Þess ber þó að geta að bráðabirgðadvalarleyfi er almennt gefið til sex mánaða í senn og gæti því umsækjandi verið með gilt bráðabirgðadvalarleyfi í einhvern tíma eftir niðurstöðu Útlendingastofnunar enda er ekki lagt til í þessari tillögu að bráðabirgðadvalarleyfið verði fellt úr gildi þegar niðurstaða Útlendingastofnunar um synjun umsóknar liggur fyrir.

Í 12. gr. frumvarpsins eru lagðar til breytingar á reglum um sjálfviljuga heimför. Í úttekt föstu eftirlitsnefndarinnar á vegum Schengen-samstarfsins árið 2022 voru gerðar athugasemdir við gildissvið 7. mgr. 104. gr. laganna, nánar tiltekið að það nái einungis til útlendinga sem sótt hafa um alþjóðlega vernd hér á landi. Að virtum athugasemdum nefndarinnar er lagt til að gerð verði breyting á málsgreininni þannig að heimilt sé að veita útlendingum sem ekki hafa sótt um alþjóðlega vernd aðstoð við heimför.

Virðulegi forseti. Ég hef nú farið yfir helstu efnisatriði frumvarpsins en að öðru leyti vísast til greinargerðar frumvarpsins og athugasemda við einstök ákvæði þess.

Ég legg nú til að frumvarpinu verði að lokinni þessari umræðu vísað til hv. allsherjar- og menntamálanefndar og 2. umræðu.


Ræðumaður: Guðrún Hafsteinsdóttir

[Háreysti á þingpöllum.]Virðulegi forseti. Þegar litið er til stöðunnar hér á landi er ljóst að það blasa við okkur fjölmargar áskoranir í málaflokki umsækjenda um alþjóðlega vernd og flóttafólks. Árlegur kostnaður í málaflokknum hefur margfaldast og hefur farið úr því að vera 400 millj. kr. árið 2014 í ríflega 20 milljarða kr. á síðasta ári. Þessa kostnaðaraukningu má m.a. rekja til gríðarlegrar fjölgunar umsókna og langs málsmeðferðartíma. Þá er ljóst að innviðir okkar, þar á meðal húsnæði, heilbrigðis- og menntakerfi, eru undir miklu álagi og eru ástæður þess margþættar. Ein af þeim er mikill fjöldi umsækjenda um alþjóðlega vernd. Þá hefur málsmeðferðartími hjá Útlendingastofnun, bæði við afgreiðslu umsókna um alþjóðlega vernd svo og á leyfasviði stofnunarinnar, lengst gríðarlega og er orðinn langtum lengri en ásættanlegt er. Hið sama gildir um málsmeðferðartíma hjá kærunefnd útlendingamála.

Ég geri hlé á þessum þingfundi. Við gerum hlé á þessum þingfundi í fimm mínútur meðan komið er á ró í húsi.  Fundi er frestað til klukkan fimm mínútur í fjögur.


Ræðumaður: Guðrún Hafsteinsdóttir

Voru gerðir fyrirvarar?Virðulegi forseti. Ég þakka hv. þingmanni fyrir seinni spurningu. Allir flokkar sem mynda ríkisstjórn Íslands samþykktu þetta frumvarp. Það er lagt þannig óbreytt fram hér í þinginu. Ég vil líka fá að nefna, af því að hv. þingmaður nefndi hvaða séríslensku reglur eru í lögunum, og vil leggja sérstaklega áherslu á að draga það hér fram að Ísland er eina ríkið sem er í samstarfi Schengen-ríkjanna sem er ekki með lokað búsetuúrræði. Ég tel einboðið að við verðum að koma slíku úrræði upp hér á Íslandi og í þessari heildarnálgun sem hæstv. félags- og vinnumarkaðsráðherra nefndi áðan hefur verið ákveðið að setja á stofn spretthóp til að kanna einmitt móttökumiðstöðvar sem og brottvísunarmiðstöðvar í framhaldinu.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir fyrirspurnina. Eins og væntanlega hefur ekki farið fram hjá hv. þingmanni þá hefur sá ráðherra sem hér stendur lagt mikla áherslu á það og ríkisstjórnin hefur sammælst um að samræma regluverk og löggjöf okkar í útlendingamálum við löndin í kringum okkur og þá erum við fyrst og fremst að horfa til Norðurlandanna. Í frumvarpinu sem ég mun mæla fyrir hér á eftir legg ég til að felld verði úr gildi 2. mgr. 36. gr. útlendingalaga, sem er séríslensk regla er varðar sérstakar ástæður og sérstök tengsl, þ.e. verndarmál eða Dyflinnarmál. Það er ekkert annað Norðurlandanna með sambærilega reglu og tel ég víst að þetta dragi töluverðan fjölda fólks hingað til lands í leit að vernd. Ef hv. þingmaður hefur fylgst vel með þegar þetta frumvarp var í samráðsgátt þá var í upphaflegum drögum gert ráð fyrir að minnka verulega talsmannaþjónustu og sömuleiðis að 18 mánaða reglan yrði felld út. En eftir að málið hafði verið í meðförum í samráðsgátt þá ákvað ráðherra að gera ekki þá breytingu að svo stöddu.


Ræðumaður: Birgir Ármannsson

Til svara eru: Forsætisráðherra, mennta- og barnamálaráðherra, félags- og vinnumarkaðsráðherra og dómsmálaráðherra.


Ræðumaður: Birgir Ármannsson

Þrátt fyrir ákvæði 4. mgr. 10. gr. þingskapa um lengd þingfunda er það tillaga forseta að þingfundur geti staðið lengur í dag en hvað þingsköp kveða á um. Er óskað eftir atkvæðagreiðslu um þessa tillögu forseta? Atkvæðagreiðsla um lengd þingfundar mun þá fara fram að loknum óundirbúnum fyrirspurnatíma.


Ræðumaður: Birgir Ármannsson

Forseta hafa borist bréf frá félags- og vinnumarkaðsráðherra þar sem óskað er eftir fresti til að veita skrifleg svör við fyrirspurnum á þskj. 442, um greiðslur almannatrygginga, frá Jóhanni Páli Jóhannssyni, á þskj. 322, um atvinnuþátttöku eldra fólks, frá Ingibjörgu Isaksen, á þskj. 324, um búsetuúrræði fatlaðs fólks, frá Bryndísi Haraldsdóttur, á þskj. 617, um endurskoðun á reglum um búningsaðstöðu og salerni, frá Andrési Inga Jónssyni, á þskj. 714, um starfsfólk starfsmannaleiga, frá Valgerði Árnadóttur, á þskj. 999, um útgjöld Tryggingastofnunar, frá Birgi Þórarinssyni, og á þskj. 1015, um aðstoð við einstaklinga sem fengið hafa samþykkta umsókn um fjölskyldusameiningu, frá Inger Erlu Thomsen.

Einnig hefur borist bréf frá mennta- og barnamálaráðherra þar sem óskað er eftir fresti til þess að veita skriflegt svar við fyrirspurn á þskj. 994, um styttingu náms í framhaldsskólum og fjárframlög, frá Jönu Salóme Ingibjargar Jósepsdóttur.

Þá hefur borist bréf frá dómsmálaráðherra þar sem óskað er eftir fresti til þess að veita skriflegt svar við fyrirspurn á þskj. 1001, um hjónaskilnaði, frá Andrési Inga Jónssyni.

Að lokum hefur borist bréf frá matvælaráðherra þar sem óskað er eftir fresti til þess að veita skriflegt svar við fyrirspurn á þskj. 834, um endurnýtingu örmerkja, frá Njáli Trausta Friðbertssyni.


Ræðumaður: Birgir Ármannsson

Katrín Sigríður J. Steingrímsdóttir hefur undirskrifað drengskaparheit að stjórnarskránni og er boðin velkomin til starfa á Alþingi.


Ræðumaður: Birgir Ármannsson

Katrín Sigríður J. Steingrímsdóttir hefur ekki áður tekið sæti á Alþingi og ber því að undirskrifa drengskaparheit að stjórnarskránni.

[Katrín Sigríður J. Steingrímsdóttir, 8. þm.	Reykv. n., undirritaði drengskaparheit að stjórnarskránni.]


Ræðumaður: Birgir Ármannsson

Stjórnskipunar- og eftirlitsnefnd hefur einróma mælt með staðfestingu kosningar Katrínar Sigríðar J. Steingrímsdóttur og telst það samþykkt án atkvæðagreiðslu ef enginn hreyfir andmælum.


Ræðumaður: Birgir Ármannsson

Landskjörstjórn hefur gefið út tilkynningu á grundvelli 1. mgr. 113. gr. kosningalaga til Katrínar Sigríðar J. Steingrímsdóttur. Jafnframt hefur stjórnskipunar- og eftirlitsnefnd fundað til þess að fjalla um kosningu og kjörgengi hennar.


Ræðumaður: Birgir Ármannsson

Borist hafa bréf frá Þórhildi Sunnu Ævarsdóttur og Þorbjörgu Sigríði Gunnlaugsdóttur um að þær verði fjarverandi á næstunni. Í dag taka því sæti á Alþingi 1. varamaður á lista Pírata í Suðvesturkjördæmi, Eva Sjöfn Helgadóttir, og 2. varamaður á lista Viðreisnar í Reykjavíkurkjördæmi norður, Katrín Sigríður J. Steingrímsdóttir, en 1. varamaður á lista hefur boðað forföll.

Eva Sjöfn Helgadóttir hefur áður tekið sæti á Alþingi og er boðin velkomin til starfa að nýju


Ræðumaður: Þórdís Kolbrún R. Gylfadóttir

Herra forseti. Það var lögð mikil áhersla á það að við myndum vinna þetta saman og það gekk vel. Það var kallað eftir því frá stjórnarandstöðunni og ég tók það hlutverk alvarlega og mér fannst nefndin gera það öll. Við funduðum saman, við vorum með sameiginlegt vinnusvæði, sérfræðingar úr ráðuneytinu lögðu sig fram um að skýra mál og svara spurningum og það var samstaða um ákveðin atriði sem er ekki sjálfgefið og sérstaklega ekki fyrir stjórnarandstöðu, að sammælast um ákveðin meginatriði sem ég veit að fólk hefur skoðanir á og öll viljum við gera allt það besta fyrir fólk í þessari stöðu og ég met það mikils. Þess vegna verð ég bara að koma hingað upp og segja að það eru mikil vonbrigði að fulltrúi þingflokks Viðreisnar í þeim hópi leggi hér fram breytingartillögu þvert á það sem þverpólitíski hópurinn kom sér saman um  því að það reynir á í svona málum. Ég fagna því að það sé samstaða um málið að öðru leyti  en ég hefði viljað að við hefðum náð að klára verkið eins og við lögðum öll saman upp með í þessari góðu nefnd.


Ræðumaður: Vilhjálmur Árnason

Virðulegur forseti. Það er einmitt markmið laga þessara að eyða óvissu og tryggja búsetuöryggi einstaklinga og fjölskyldna, þeirra sem eiga íbúð í Grindavík og lögheimili. Þetta skiptir miklu máli hér varðandi einstaklinga og fjölskyldur, að þær undanþágur sem hv. þm. Gísli Rafn Ólafsson fjallaði hér um, í 3. og 4. mgr. 1. gr., verður að túlka mjög rúmt til að ná utan um fjölskyldurnar og einstaklingana af því að, eins og við þekkjum öll í þessum sal og kom skýrlega fram við vinnslu þessa máls, þá hjálpast fjölskyldur alls konar að til að tryggja íbúðir og búsetuöryggi innan fjölskyldu og því getur verið ýmisleg samsetning. Fjármálaráðuneytið og hæstv. fjármálaráðherra og nefndin eru búin að bregðast við því með því að breyta í greinargerðinni og í nefndaráliti þannig að ég vona að þetta nái utan um þessi tilvik en fylgist áfram með því.


Ræðumaður: Vilhjálmur Árnason

Virðulegur forseti. Óvissan sem ríkir út af náttúruhamförunum er mikil fyrir landsmenn alla en ekki síst íbúa Grindavíkur. Hér er langstærsta skrefið til þessa til að létta aðeins á þessari óvissu. Þetta er mjög stórt og mikilvægt skref sem mun auðvelda mörgum að finna sér nýtt heimili og finn nýjan punkt til að spyrna sér frá og fara að byggja sig upp eftir þetta mikla áfall sem reið yfir. Ég er mjög þakklátur þinginu fyrir að vinna þetta vel saman og gera þetta svona vel úr garði. Eins og hér hefur komið fram þá nær þetta ekki utan um alla en þetta mun ná utan um mjög stóran hóp. Verkefnið heldur áfram og með þessari samstöðu þá munum við ná að gera góða hluti fyrir þá sem eftir sitja á næstu misserum, þannig að ég fagna þessu mjög.


Ræðumaður: Teitur Björn Einarsson

Herra forseti. Þetta er afar þýðingarmikið mál, það þýðingarmesta í þágu Grindvíkinga til þessa leyfi ég mér að segja. Tilgangur frumvarpsins og markmiðið er mjög skýrt. Þau efnisatriði sem liggja til grundvallar í frumvarpinu og þær breytingartillögur sem meiri hluti efnahagsnefndar er að gera eru málefnalegar, eru sanngjarnar. Brunabótamatið á sér tilvísun til laga um Náttúruhamfaratryggingu Íslands. Það er sanngjarnt. 95% talan er sanngjörn í ljósi þess, herra forseti, að þetta er ekki endilega endahnútur í uppgjöri gagnvart fólki. Það mun hafa forgangsrétt í þrjú ár og það er skýr skylda á félagi í eigu ríkisins að sjá um og viðhalda fasteignunum meðan þetta óvissuástand ríkir. Þetta er lykilatriði í þessu frumvarpi. Það eru lögð almenn viðmið. Ég held, herra forseti, að í góðu samstarfi hér í nefndinni og á þingi þá séum við að ná afar farsælli niðurstöðu.


Ræðumaður: Þórdís Kolbrún R. Gylfadóttir

Herra forseti. Þetta verkefni hefur verið stórt í sniðum og við erum hér að afgreiða mjög stórt mál, reyndar einstakt í okkar sögu. Ég hugsa að aðeins tíminn geti leitt það í ljós en ég vona sannarlega að þetta mál muni eldast vel, þessar ákvarðanir okkar, þegar við hér ákváðum, sem samfélagið er sem betur fer sammála okkur um, að þegar 1% þjóðarinnar lendir í slíkum hamförum komi hin 99% til aðstoðar. Ég vil nýta þetta tækifæri til að þakka bæði nefndinni fyrir störfin og starfsfólki í fjármála- og efnahagsráðuneytinu og þeirri þverpólitísku nefnd sem vann málið með okkur. Við stöndum vörð um leiðarljósin þrjú; að gera fólki kleift að fjárfesta í nýju lífi á nýjum stað, lágmarka neikvæð áhrif á ríkissjóð og fá fjármálastofnanir með okkur. Svona geta sterk samfélög gert og það er ekki sjálfgefið og við erum hér að gera það saman. Mér finnst skipta máli að það sé nákvæmlega þannig.


Ræðumaður: Teitur Björn Einarsson

Herra forseti. Vandi Grindvíkinga er mikill, hann er margslunginn, óvissan er mikil og eðlilega eru þær lausnir sem stjórnvöld boða margbreytilegar líka. Vandi atvinnulífsins er mikill. Það er töluverð óvissa. Þetta frumvarp er einn liður í því að koma til móts við þá stöðu sem uppi er, gefur fyrirtækjum færi á að fá súrefni til að huga að næstu skrefum í sinni starfsemi og hvað kemur til. Það er rétt sem hér hefur komið fram, gott starf unnið í nefndinni og það er skilningur á því að það er í mörg horn að líta. Þetta er tímabundið úrræði en ég held að allir í nefndinni og þingheimur allur sé meðvitaður um að á næstu dögum, vikum og mánuðum muni þessi mál jafnvel skýrast eitthvað frekar og hvaða lausnir og úrræði verða til boða. Sjálfstæðisflokkurinn styður þetta mál og fleiri sem á eftir koma.


Ræðumaður: Birgir Ármannsson

Þrátt fyrir ákvæði 4. mgr. 10. gr. þingskapa, um lengd þingfunda, er það tillaga forseta að þingfundur geti staðið lengur í dag en hvað þingsköp kveða á um. Er óskað eftir atkvæðagreiðslu um tillögu forseta? Það er óskað eftir atkvæðagreiðslu.


Ræðumaður: Teitur Björn Einarsson

Herra forseti. Ég þakka hv. þingmanni fyrir seinna andsvar og fyrir mitt leyti er það alveg skýrt að ég tel skynsamlegt að byggja upp sjóðinn til að mæta framtíðaráföllum sem geta dunið yfir hér á Íslandi. Það sem verið er að vísa hérna til, minn skilningur er sá að það er óvissa uppi um hversu mikið tjónið verður sem sjóðnum ber að bæta og hversu mikill kostnaður ríkisins verður með þessum aðgerðum eða vegna annarra aðgerða vegna jarðhræringanna í Grindavík. Þannig að ég tel að þessi setning verði þá frá frumvarpshöfundi að skýrast í því ljósi hvert samspilið verður á milli kostnaðar af hálfu ríkissjóðs á móti bótagreiðslum frá náttúruhamfaratryggingarsjóði.


Ræðumaður: Teitur Björn Einarsson

Herra forseti. Ég þakka hv. nefndarmanni fyrir andsvarið og samstarfið í efnahags- og viðskiptanefnd. Það leiðir af því sem kemur fram í nefndaráliti meiri hlutans þar sem er brýnt fyrir Alþingi að huga strax að framtíðarfjármögnun NTÍ, Náttúruhamfaratryggingu Íslands, í því felst að mínu mati, og ég segi það hér, að endurskoða verði iðgjaldið. Við þurfum líka að horfa til þess að það geti orðið sá atburður í Grindavík og í tengslum við jarðhræringar á Reykjanesi að sjóðurinn tæmist, að það verði slíkt tjón að allar eignir hans hrökkvi ekki til. Þá er sú leið fær fyrir sjóðinn að taka lán með ríkisábyrgð. En við erum líka að horfa lengra inn í framtíðina, hvaða aðrir atburðir séu líklegir til að hljótast af þessum jarðhræringum á Reykjanesi, að Reykjanesskaginn sé vaknaður til lífsins. Þá held ég að það sé mjög brýnt fyrir íslenska þjóð að við séum að safna í svona náttúruhamfaratryggingarsjóð. Þess vegna tel ég að iðgjaldið hljóti að koma til skoðunar, aðrar viðmiðunarreglur sem gilda, hlutfall af brunabótamati allra fasteigna á landinu að því hámarki sem sjóðnum ber að vátryggja.

Hv. þingmaður kom líka inn á aðra ábendingu sem meiri hluti nefndarinnar gerir sem er um að skattlagning sjóðsins vegna fjármagnstekna fari þá eftir sambærilegum reglum og gilda um aðrar viðlíka stofnanir á vegum ríkisins. En það er rétt líka að það komi fram að nefndin brýnir það fyrir fjármála- og efnahagsráðherra að verði endurgjald í félaginu af eignunum þá  renni það til náttúruhamfaratryggingarsjóðs í samræmi við það sem er tekið út úr honum, ef til þess kemur að það sé tekið úr honum.


Ræðumaður: Teitur Björn Einarsson

Herra forseti. Ég þakka hv. þingmanni fyrir seinna andsvar. Ég kom inn á þá ráðstöfun og þá heimild í framsögu minni og það kemur fram í nefndaráliti meiri hluta efnahags- og viðskiptanefndar að ráðherra geti ráðstafað 15 milljörðum úr náttúruhamfaratryggingum. Þetta kemur til vegna þess samspils sem er núna vegna þessarar aðgerðar og þeirrar óvissu sem er uppi um hvert verði heildartjón Náttúruhamfaratryggingar Íslands í Grindavíkurbæ. Sá atburður er ekki liðinn og það er óvissa sem ríkir um þetta. Það er grundvallarbreyting á lögum um Náttúruhamfaratryggingu Íslands að heimila slíka ráðstöfun en í ljósi þess að þetta er slík undantekning og slíkar fordæmalausar aðstæður og í ljósi þessa samspils um hvert verði endanlegt tjón ríkisins sem það er tilbúið að taka á sig, svo sem með þessum aðgerðum eða fleirum, eða þá náttúruhamfaratrygginga, þá tel ég þetta ekki óeðlilega aðgerð í ljósi þessara aðstæðna. En það er mikilvægt í þessu ljósi og út af öðrum ástæðum að Alþingi hugi að framtíðarfjármögnun Náttúruhamfaratryggingar Íslands.


Ræðumaður: Teitur Björn Einarsson

Herra forseti. Ég þakka hv. þingmanni fyrir andsvarið. Það er sjálfsagt að reifa hvernig þetta er til komið í framhaldi af andsvörum mínum við hv. þm. Guðbrand Einarsson. Þegar altjón verður þá greiða náttúruhamfaratryggingar út frá brunabótamati og það er rétt sem hv. þingmaður segir hér, að frádreginni 2% eigin áhættu og svo förgunargjaldi. Það er þó lögð til sú breyting í frumvarpinu, ég kom inn á það, að jafna stöðu þeirra sem hafa þegar orðið fyrir altjóni og geta þá áfram framselt fasteignina til félagsins af því að það er óljóst hvort í þessum tilvikum — og ég bara þekki ekki til þess,  uppgjör við þessa einstaklinga við Náttúruhamfaratryggingu Íslands hefur ekki farið fram. Að því leytinu til er tryggt í frumvarpinu að staða einstaklinga, hvort sem þeir hafi orðið fyrir tjóni eða ekki, sé sú sama. Það er lykilatriði að gæta að þessu innbyrðis jafnvægi. Með 95% þá er, eins og ég skil þetta, allt óljóst með það hvort fasteignir verði fyrir frekara tjóni og hvort það komi til þess að það þurfi að farga fasteignum og þess vegna er þetta lagt til grundvallar með þessum hætti. Ég kom inn á það í andsvari við hv. þm. Guðbrand Einarsson að ef annað markmið eða annar tilgangur laganna væri að bæta tjón þá myndi ég telja skiljanlegt að það hefði verið höfð önnur nálgun. En hver hinn endanlegi sannleikur í þessu efni verður er erfitt að svara. Hér er um fordæmalausa aðgerð að ræða og ég tel að miðað við markmið frumvarpsins og tilgang þá sé upplegg frumvarpsins vel til þess fallið að því verði náð.


Ræðumaður: Teitur Björn Einarsson

Herra forseti. Ég þakka hv. þingmanni fyrir síðara svar. Aftur komum við að þessu sem er lykilatriði í þessu máli, sem er grundvallaratriði, afmörkun á efni þessa frumvarps. Hver er tilgangur þess og markmið? Ef tilgangur og markmið frumvarpsins væri að bæta allt það tjón sem hefði átt sér stað í bænum þá er alls ekkert útilokað að nálgunin hefði verið önnur en hér er fram sett. Við vitum það að í náttúruhamfaratryggingum er brunabótamat lagt til grundvallar með eigin áhættu og svo koma önnur atriði sem verður að hafa til hliðsjónar. Í ofanflóðasjóði er ekki lagt upp með brunabótamat heldur markaðsvirði. Í sögunni hefur þetta nefnilega, í þeim hörmungum sem áður hafa dunið yfir annars staðar á landinu, ekki alltaf farið saman. En þetta er uppleggið í þessu frumvarpi með þessum hætti og ég tel að það sé skiljanlega vel sett fram og að 95% af brunabótamati nái þeim markmiðum sem stefnt er að.


Ræðumaður: Teitur Björn Einarsson

Herra forseti. Ég þakka hv. þingmanni fyrir fyrirspurnina. Fyrir nefndinni komu fram allmörg sjónarmið um þetta atriði, hlutfallið og það verð sem einstaklingum býðst að selja eign sína á til félagsins. Það komu fram allmörg sjónarmið. Þá ber að taka það fram sem ég gat um í minni framsöguræðu og er í uppleggið í þessu frumvarpi að frumvarpinu er ekki ætlað að bæta tjón einstaklinga vegna þeirra atburða sem hafa orðið eða kunna að eiga sér stað í náinni framtíð í Grindavík. Það er ekki markmið þessa frumvarps. Markmiðið er að veita íbúum Grindavíkur skjól frá þeirri óvissu sem nú blasir við, þeirri óvissu sem helgast af því að þar eru eignir þessa fólks og heimili sem hafa ekki orðið fyrir tjóni en ástandið í bænum er samt með þeim hætti að það er óljóst hvernig búsetu verður háttað til framtíðar eða hvenær. Náttúruhamfaratrygging Íslands hefur ekki metið allar eignir. Umfang tjónsins liggur ekki fyrir og hvort það lendi á náttúruhamfaratryggingum. Þess vegna kemur þetta til til að gæta að jafnræði, já, vissulega gagnvart því fyrirkomulagi sem gildir um altjón í náttúruhamfaratryggingum. Þegar verið er að ráðast í aðgerðir sem þessar er lagt til grundvallar almennt viðmið út frá þessu markmiði laganna og þá kann að vera að það henti ekki öllum. Það er ljóst og það held ég að hafi legið fyrir. Þessi sjónarmið hafa komið fram fyrir nefndinni við umfjöllun málsins. En til að svara hv. þingmanni þá tel ég markmið frumvarpsins nást mjög vel með því sem er sett hér fram.


Ræðumaður: Teitur Björn Einarsson

Frú forseti. Ég mæli fyrir hönd meiri hluta efnahags- og viðskiptanefndar fyrir nefndaráliti um frumvarp til laga um kaup á íbúðarhúsnæði í Grindavík. Í frumvarpinu er lagt til að fjármála- og efnahagsráðherra verði skylt að stofna félag sem fái það hlutverk að ganga til samninga um kaup á íbúðarhúsnæði í Grindavík í eigu einstaklinga sem falla undir gildissvið frumvarpsins og óska eftir því.

Frumvarpið felur í sér umfangsmesta stuðningsúrræði stjórnvalda fyrir Grindvíkinga hingað til í kjölfar náttúruhamfaranna frá því í haust. Hér er um að ræða mikilvægt skref í átt að því að eyða óvissu Grindvíkinga og tryggja búsetuöryggi þeirra. Þetta er lykilatriði. Það ber að árétta, frú forseti, að frumvarpinu er ekki ætlað að bæta einstaklingum tjón af völdum hamfaranna sem hafa orðið í Grindavík heldur gefa einstaklingum kost á að losna undan áhættu sem fylgir nú eignarhaldi íbúðarhúsnæðis í bænum og taka upp búsetu annars staðar, áhættu sem helgast af óvissu sem er um framvindu atburðanna. Markmiðið með úrræðinu er að losa einstaklingana undan þessari áhættu og færa áhættuna í félag í eigu ríkissjóðs. Þessu markmiði er ætlunin að ná með almennum viðmiðunum.

Ég vil geta þess að vinna nefndarinnar gekk mjög vel og ég vil þakka öllum nefndarmönnum fyrir mjög gott samstarf sem og starfsmönnum þingsins og líka fjármálaráðuneytisins sem lögðu sig bókstaflega fram dag og nótt við vinnu sína, að svara spurningum og afla gagna fyrir nefndinni og bregðast við athugasemdum sem komu.

Umfjöllunin um frumvarpið var sett í forgang í nefndinni en þess gætt líka að það yrði unnið eins vel og kostur var. Það var fundað með gestum og farið yfir þær umsagnir sem bárust og frá því er greint í nefndaráliti sem liggur frammi.

Ég ætla fyrst, frú forseti, að taka fyrir atriði er varða mörk frumvarpsins. Frumvarpið hefur það skýra markmið að ná til einstaklinga og fjölskyldna þeirra sem eiga íbúðir í Grindavík og hafa þar jafnframt lögheimili sitt. Þessu markmiði hefur almennt verið sýndur skilningur en þó hafa verið tjáð viðhorf um kaup á fasteignum í eigu lögaðila og á öðrum eignum í eigu einstaklinga. Þetta kom líka til umræðu í meðförum nefndarinnar á því frumvarpi sem var hér fyrr á dagskrá þingsins um tímabundinn rekstrarstuðning. Meiri hlutinn áréttar að tilgangur þessa máls er að tryggja búsetuöryggi fólks og eyða óvissu þeirra sem þurft hafa að yfirgefa heimili sín í Grindavíkurbæ vegna náttúruhamfara. Frumvarpið nær þar af leiðandi hvorki til fasteigna í eigu lögaðila né til annarra eigna í eigu einstaklinga. Þessu tvennu, fasteignum og heimilum fólks annars vegar og fasteignum lögaðila eða öðrum eignum einstaklinga, verður ekki jafnað saman þannig að í felist einhver mismunun heldur búa mjög svo sterk og rík málefnaleg rök að baki þessu.

Frú forseti. Skv. 3. mgr. 1. gr. frumvarpsins er heimilt að víkja frá skilyrði um lögheimili ef tímabundnar aðstæður skýra að viðkomandi hafi ekki verið með skráð lögheimili í íbúðarhúsnæði. Þetta er undanþága frá þeirri meginreglu sem ég kom inn á áðan.

Fyrir nefndinni komu fram ábendingar um að umrædd heimild væri ekki nægilega skýr, þetta er vissulega matskennd regla, og það kynni að vera óljóst í sumum tilvikum hvort einstaklingar uppfylltu skilyrði þessarar undanþágu. Meiri hlutinn vill taka fram og árétta mikilvægi þess að gætt verði að búsetuöryggi þeirra sem eiga íbúð í Grindavík og tilgangi frumvarpsins verði náð, sem er að skapa forsendur fyrir öruggri framtíð fyrir Grindvíkinga og eyða þeirri óvissu sem náttúruhamfarirnar hafa haft í för með sér. Það er því nauðsynlegt að höfð sé hliðsjón af þessu markmiði við skýringu ákvæðisins og vafatilvik sem upp kunna að koma og ekki er hægt að útiloka verði skýrð í samræmi við það.

Frú forseti. Ég kem þá inn á atriði sem snýr að hámarki veðsetningarhlutfalls.  Í umsögn sem nefndinni barst kom fram það sjónarmið að Grindvíkingum yrði veitt undanþága frá greiðslubyrðarhlutfalli Seðlabanka Íslands. Afborgun af láni mætti þannig vera allt að 40% af ráðstöfunartekjum í stað 35% eins og gildir um fyrstu kaupendur, og veðsetningarhlutfall mætti vera 85% í stað 80%. Meiri hlutinn bendir á að reglur um hámark heildarfjárhæðar fasteignaláns og greiðslubyrði þess í hlutfalli við tekjur neytenda eru settar af Seðlabanka Íslands að undangengnu samþykki fjármálastöðugleikanefndar. Meðan nefndin hafði þetta frumvarp til umfjöllunar upplýsti fjármálaráðuneytið að Seðlabanki Íslands hefði til skoðunar hvort umrædd heimild fyrir fyrstu kaupendur ætti jafnframt að ná til þeirra sem hafa selt íbúðarhúsnæði sitt á grundvelli þessa frumvarps og þeim lögum ef af verður. Þá er rétt að geta þess, frú forseti, að í morgun gaf fjármálastöðugleikanefnd út yfirlýsingu um að ákveðið hafi verið að rýmka tímabundið lánþegaskilyrði þeirra einstaklinga sem áttu íbúðarhúsnæði í Grindavík 10. nóvember 2023. Hámark greiðslubyrði verði 40% af ráðstöfunartekjum og hámark veðsetningarhlutfalls verði 85% fyrir þessa einstaklinga við næstu kaup þeirra á íbúðarhúsnæði.

Frú forseti.   Fyrir nefndinni komu fram ábendingar um umgengnisrétt seljanda um eignir. Í greinargerð með frumvarpinu segir að ákvörðun þar að lútandi verði verkefni félagsins sem sinna muni umsýslu og rekstri eignasafnsins. Meiri hlutinn vill af þessu tilefni benda á að í reglugerðarheimild í 2. tölulið 1. mgr. 7. gr. frumvarpsins er heimild til handa ráðherra að kveða á um umgengnisrétt seljanda innan þessara marka. Meiri hlutinn telur heppilegast að það verði gert í góðri samvinnu við seljendur og að jafnframt verði tekið tillit til þeirra sjónarmiða.

Ég vil þá koma inn á það sem snýr að aðkomu stjórnvalda, fjármögnun og uppsetningu þessa félags sem leiðir af 2. gr. frumvarpsins og varðar samkomulag um heildarlausn við eftirlitsskylda aðila á fjármálamarkaði. Með frumvarpinu er ráðherra heimilað að semja við lánveitendur fasteignalána í Grindavík um uppgjör á áhvílandi skuldum vegna kaupa á íbúðum. Fyrir liggja drög að samkomulagi um heildarlausn vegna fyrirkomulags kaupa og fjármögnunar íbúðarhúsnæðis í Grindavík. Með slíku samkomulagi er stuðlað að einfaldri lausn sem er bæði skiljanleg og sanngjörn og lágmarkar áhættu, lágmarkar heildarkostnað milli aðila eins og kostur er í réttu hlutfalli við undirliggjandi áhættu. Ákvæði frumvarpsins tóku mið af því að allir helstu lánveitendur íbúðarhúsnæðisins í Grindavíkurbæ yrðu aðilar að samkomulagi um þessa heildarlausn.

Frú forseti. Í ljósi þess hversu óvenjulegt og mikilvægt þetta mál er og í ljósi þeirrar fordæmalausrar stöðu sem er uppi í Grindavík eru því bundnar miklar vonir við að allir hlutaðeigandi aðilar á fjármálamarkaði verði aðilar að þessu samkomulagi. Það er eins og áður segir, þetta er samkomulag um heildarlausn og hún er einföld og hún er sanngjörn; að lágmarka kostnað í ljósi þeirrar áhættu og óvissu sem við búum nú við. Það leiðir þá af ákvæðum frumvarpsins, sér í lagi með vísan til 2. og 3. gr., að félagið tekur þá yfir áhvílandi veðlán í tengslum við slíkt samkomulag.

Ég vil næst víkja máli mínu að því sem snýr að Náttúruhamfaratryggingu Íslands. Sú tilhögun, sem getið er í frumvarpinu, að ráðherra geti ákveðið að ráðstafa fjármunum úr Náttúruhamfaratryggingu Íslands til verkefnisins leiðir af þeirri miklu óvissu sem ríkir um endanlegt tjón vegna atburðanna í Grindavík og um þann kostnað sem ríkissjóður mun bera af völdum þeirra. Að þessu leytinu til er rétt að fram komi að frumvarpið felur í sér grundvallarbreytingu á meðferð eigna náttúruhamfaratryggingar því að samkvæmt lögum um náttúruhamfaratryggingu er ekki heimilt að ráðstafa eignum náttúruhamfaratryggingar til slíkra verkefna eða fjárfestinga, heldur er þeim fyrst og fremst ætlað að standa undir bótagreiðslum vegna vátryggðra eigna sem verða fyrir tjóni af völdum náttúruhamfara. Að sama skapi mun heildarkostnaður Náttúruhamfaratryggingar Íslands vegna atburðanna ekki liggja fyrir fyrr en þeim er lokið og tekist hefur að kanna ástandið í bænum til hlítar. Sambærileg óvissa hefur ekki ríkt við tjónaatburði til þessa. Því telur nefndin að um afar óvenjulega undantekningu og fordæmalausa aðgerð sé að ræða.

Til að tryggja fjárhagslegan styrk Náttúruhamfaratryggingar Íslands til framtíðar brýnir nefndin fyrir fjármála- og efnahagsráðherra að tryggja að þeir fjármunir sem ríkissjóður endurheimtir úr fjármögnun sinni á eignaumsýslufélaginu sem kveðið er á um í frumvarpinu verði greiddir til Náttúruhamfaratryggingar Íslands í samræmi við þá fjármuni sem ráðstafað verður úr tryggingunni til verkefnisins.

Þá telur meiri hlutinn brýnt að Alþingi hugi strax að framtíðarfjármögnun Náttúruhamfaratryggingar Íslands svo að stofnunin verði betur í stakk búin til að standa undir þeim lögbundnu skuldbindingum sínum að takast á við afleiðingar þeirra náttúruhamfara sem stofnunin vátryggir gegn í framtíðinni.

Herra forseti. Meiri hluti efnahags- og viðskiptanefndar leggur til breytingar á frumvarpinu. Í fyrsta lagi er lögð til breyting er varðar framlengingar á frestum, annars vegar framlengingu á frest til að óska eftir sölu en í 5. mgr. 3. gr. frumvarpsins er lagt til að beiðni um kaup félags skv. 2. mgr. 2. gr. á íbúðarhúsnæði skuli berast eigi síðar en 1. júlí 2024. Í þó nokkrum umsögnum kom fram það sjónarmið að sá frestur væri of knappur, enda væru íbúar Grindavíkur að taka mjög stóra ákvörðun sem varðaði framtíð sína. Að þessu virtu og öðrum sjónarmiðum sem fram komu fellst meiri hlutinn á framangreind sjónarmið og leggur til að fresturinn verði framlengdur til ársloka 2024. Svo er önnur breyting sem kveður á um framlengingu á forgangsrétti þessu samfara. Í umsögnum sem nefndinni bárust var því hreyft og því velt upp hvort tveggja ára forgangsréttur skv. 4. gr. væri of skammur þar sem óvissa vegna náttúruhamfaranna kynni að vara lengur. Á þetta er hægt fallast. Það er ekki hægt að segja til með neinni vissu, herra forseti, hver framvinda þessa máls verður. Í ljósi þess að meiri hlutinn leggur til að frestur til að óska eftir sölu verði lengdur telur hann að réttast sé að forgangsréttur falli niður þremur árum eftir gildistöku laganna.

Í öðru lagi er lögð til breyting er varðar takmörkun á ráðstöfun eigna sem háðar eru forgangsrétti. Fyrir nefndinni kom fram það sjónarmið að það kynni að ganga gegn markmiðum frumvarpsins ef eignaumsýslufélagið hugaði að ráðstöfun eigna sem háðar eru forgangsrétti á meðan óvissa varir um framvindu jarðhræringa í Grindavíkurbæ. Í því sambandi bendir meiri hlutinn á að samkvæmt ákvæði til bráðabirgða II skal leggja mat á hvort skilyrði séu til að lengja frest til forgangsréttar. Komi til sölu eigna af hálfu félagsins áður en slíkt mat hefur farið fram kann forgangsréttarhafi að þurfa að taka afstöðu til þess hvort hann neyti réttar síns áður en slíkt mat hefur farið fram. Meiri hlutinn telur að slík staða, sama hversu líkleg eða ólíkleg hún kunni að vera, brjóti gegn markmiðum laganna og leggur til að við ákvæði til bráðabirgða II bætist nýr málsliður sem kveði á um að félaginu sé óheimilt að ráðstafa íbúðarhúsnæði sem háð er forgangsrétti skv. 5. gr. til annars en forgangsréttarhafa áður en slíkt mat hefur farið fram.

Þá er í þriðja lagi lögð til breyting er varðar eignaumsýslufélagið.  Í 1. mgr. 8. gr. frumvarpsins segir m.a. að ákvæði stjórnsýslulaga gildi eingöngu um ákvarðanir félagsins sem varða kaup á íbúðarhúsnæði og um veitingu forgangsréttar. Þegar hins vegar kemur að ákvörðunum félagsins sem ekki koma fram í ákvæðum frumvarpsins eiga samþykktir þess og almennar reglur við. Meiri hlutinn telur því rétt að skerpa á skyldum félagsins og leggur til breytingu þess efnis að við einkaréttarlegar ákvarðanir skuli félagið hafa til grundvallar gagnsæi, hlutlægni, jafnræði og hagkvæmni. Auk þess telur meiri hlutinn að taka beri skýrlega fram að Ríkisendurskoðun hafi eftirlit með starfsemi félagsins, en ákvæði 4. gr. laga um ríkisendurskoðanda og endurskoðun ríkisreikninga munu samt sem áður gilda um endurskoðun á reikningum félagsins.

Þá er í fjórða lagi lögð til breyting er varðar búseturéttarhafa. Frumvarpið eins og það stendur tekur ekki til þeirra einstaklinga sem eiga búseturétt hjá leigufélögum. Í greinargerð með frumvarpinu kemur fram að staða búseturéttarhafa sé þó að mörgu leyti áþekk stöðu þeirra einstaklinga sem eiga íbúðarhúsnæði í Grindavík. Meiri hlutinn telur því að umræddir einstaklingar eigi að falla undir gildissvið frumvarpsins og leggur því til breytingu þess efnis. Lagt er upp með að staða búseturéttarhafa verði samsvarandi stöðu einstaklinga á grundvelli frumvarpsins sem óska eftir því að eign sín verði keypt. Endurgjald fyrir búseturéttinn verði því 95% af framreiknuðu búseturéttargjaldi búseturéttarhafa.

Að lokum, herra forseti, er í fimmta lagi lögð til breyting er varðar undanþágu frá lögum um ríkisábyrgð. Eitt af markmiðum laga um ríkisábyrgðir er að ríkissjóður fái endurgjald fyrir veitta ábyrgð sem endurspegli þann ávinning sem ábyrgðin veitir tilteknu félagi. Lög um ríkisábyrgðir taka einnig fyrst og fremst til ákveðinna verkefna eða nýframkvæmda sem ríkissjóður tekur þátt í að fjármagna. Sú málsmeðferð og þau skilyrði sem kveðið er á um í lögunum eiga ekki vel við þegar kemur að því að veita einstaklingum aðstoð eins og kveðið er á um í þessu frumvarpi. Af þessum sökum er lagt til, svo það sé tekið skýrt fram, að lögin gildi ekki um þessa lánveitingu ríkisins til félagsins.

Þá eru einnig lagðar til í nefndaráliti meiri hluta efnahags- og viðskiptanefndar minniháttar eða lagatæknilegar breytingar sem þarfnast ekki sérstakrar umfjöllunar.

Herra forseti. Að framansögðu virtu leggur meiri hluti efnahags- og viðskiptanefndar til að frumvarpið verði samþykkt með þeim breytingum sem ég hef hér gert grein fyrir og eru lagðar fram í sérstöku þingskjali.

Undir álit efnahags- og viðskiptanefndar rita auk þess sem hér stendur, hv. þingmenn Ágúst Bjarni Garðarsson, Hildur Sverrisdóttir, Jóhann Friðrik Friðriksson, Steinunn Þóra Árnadóttir, Oddný G. Harðardóttir með fyrirvara og Ásthildur Lóa Þórsdóttir með fyrirvara.

Herra forseti. Að lokum vil ég geta þess að þetta frumvarp er einn þáttur en stór og mikilvægur þáttur í heildaraðgerðum stjórnvalda til að bregðast við því hörmungarástandi sem hefur skapast í Grindavík vegna jarðhræringanna á Reykjanesi undanfarna mánuði. Það tekur til búsetuöryggi fólks. Fólki er veitt skjól frá þeirri miklu óvissu sem er uppi um framhald þessara atburða og jarðhræringa. En það er alveg ljóst að það eru mörg önnur úrlausnarefni sem bíða eins og hefur komið fram í umræðum í þinginu. Þau snúa að framtíð bæjarins, snúa að atvinnulífi, fasteignum lögaðila, öðrum eignum einstaklinga, getu fyrirtækja og forsvarsmanna þeirra í bænum til að taka ákvarðanir um framtíð sína og síns rekstrar svo stór og veigamikil atriði séu nefnd. Tímann næstu daga, vikur, jafnvel mánuði verður þá að nýta til að takast á við þessi atriði. Ég er þess fullviss að það verði gert og að okkur takist að ráða fram úr þessu mikla og sögulega verkefni. Ástæðan fyrir því að ég tel að svo sé er sá baráttuhugur sem einkennir Grindvíkinga og skýr vilji stjórnvalda, skýr vilji alls þingheims, allra viðbragðsaðila og  allra sem koma að þessu máli með einum eða öðrum hætti — sá baráttuvilji til að takast á við þetta verkefni er skýr.


Ræðumaður: Teitur Björn Einarsson

Frú forseti. Ég þakka hv. þm. Þórhildi Sunnu Ævarsdóttur fyrir sína ræðu og eins samstarf í hv. efnahags- og viðskiptanefnd í þessu máli. Hv. þingmaður vekur hér athygli á ákvæði í 9. gr. frumvarpsins, 2. mgr. um tímafresti arðgreiðslna, þar sem miðað er við tímamark 7. febrúar 2024, fyrir 1. maí 2025. Ég held að hv. þingmaður hafi nokkuð til síns máls og efnahags- og viðskiptanefnd breytir öðrum tímamörkum um gildistíma frá apríl inn í júní og svo umsókn sem því nemur og tel að þá verði þessar dagsetningar færðar til samræmis. Hvort slíkar breytingar yrðu gerðar með breytingartillögu í þessari umræðu eða nefndin taki málið milli 2. og 3. umræðu til framhaldsnefndarálits og breytingartillögu munum við bara láta ráðast en ég vildi koma hér upp og koma þessu á framfæri, frú forseti.


Ræðumaður: Jón Gunnarsson

Virðulegur forseti. Hv. þm. Gísli Rafn Ólafsson talaði um skilvirkni í störfum þingsins. Það hefur vissulega hefur skort mikið á hana oft á tíðum hér í þinginu og er alls ekki til fyrirmyndar. Ef við berum okkur saman við skilvirkni hjá þingunum í nágrannalöndum okkar í Evrópu þá erum við auðvitað miklir eftirbátar í allri málsmeðferð miðað við þessa kollega okkar í nágrannalöndunum.

En hér er einmitt að hefjast hið hefðbundna, virðulegur forseti, sem dregur kannski mest úr skilvirkni þessa þings; það er dæmigert málþóf sem  hv. þingmenn Pírata og einhverjir þingmenn Samfylkingarinnar líka grípa til, bara með það eitt að markmiði að koma í veg fyrir að við getum látið mæla fyrir frumvarpi um ný útlendingalög, sem er gríðarlega mikilvægt að verði tekið til hér umræðu í þinginu. Það verður mjög áhugavert að sjá   í ljósi nýrra yfirlýsinga hvernig ákveðnir flokkar munu tala hér, hvort það verður áfram talað um ógeðsfrumvarpið, eins og var fyrir 11 mánuðum, eða hvort menn eru orðnir eitthvað málefnalegri í afstöðu sinni.


Ræðumaður: Guðlaugur Þór Þórðarson

Virðulegur forseti. Ég þakka hv. þm. Orra Páli Jóhannssyni fyrir að hefja þessa umræðu sem er mjög mikilvæg og ég vona að við ræðum þessi mál meira. Ég held í rauninni að það séu nokkur  prinsipp sem við erum að tala um hér. Nú hafa sértekjur aukist um yfir 600 milljónir á tveimur árum. Hvað eru þessar sértekjur? Það er eitthvað sem sumir þingmenn gerðu lítið úr, það eru hlutir eins og salernisaðstaða. Það mun enginn  ferðamaður segja, og því síður  þingmaður,  að það sé gott að vera á Íslandi ef hann kemur að svæði sem er troðið, það er ekki aðgangur að snyrtingu, bílastæðin eru fyrir neðan allar hellur o.s.frv. Það liggur alveg fyrir. En hver á að borga fyrir það? Á sá að borga sem nýtur þess eða skattgreiðendur? Um það snýst málið. Við hérna í miðborg Reykjavíkur  borgum fyrir bílastæði og alls staðar, út  um allan heim, og ég hef ekki heyrt neinn ferðamann kvarta undan því. En það kostar að byggja bílastæði og það er ekki sama hvernig það er gert.

Svo er það spurning um miðstýringu eða valddreifinguna. Úti í  Evrópu er það kallað nálægðarregla. Eigum við í Reykjavík að stýra öllum svæðum út um allt land eða á fólkið sem þekkir það best að vera í bílstjórasætinu þar? Ég segi að fólkið sem þekkir þetta best og samfélagið þar eigi að vera í forgrunni. Það er alveg augljóst að sumir hv. þingmenn eru ósammála.

Mér fannst vænt um að talað væri um almannaréttinn því að við höfum alveg haldið í almannaréttinn. Fólk getur gengið um allt land án þess að þurfa að greiða fyrir það. En þegar byggð er upp þjónusta — hún er ekki nógu góð á mörgum stöðum, sem er engin þjóðarprýði —  þá er eðlilegt að við sem notum hana, við sem ferðumst, greiðum fyrir það.

Síðan er náttúrlega orðið mjög undarlegt að heyra Pírata hvað eftir annað tala um loftslagsmálin og reyna að aftengja það grænum orkumálum. Þetta er einstakt á heimsvísu. Það eru hvergi til kjörnir fulltrúar neins staðar sem átta sig ekki á samhengi grænnar orku og loftslagsmála nema á Íslandi. Og þar fara Píratar fremstir í flokki.


Ræðumaður: Berglind Ósk Guðmundsdóttir

Virðulegi forseti. Fjöldi ferðamanna á Íslandi er að ná sömu hæðum og árið 2019. Á þeim tíma var m.a. mikið rætt um það í þessari pontu að ferðaþjónustan væri að vaxa of hratt, vinsælar náttúruperlur væru farnar að láta á sjá og ekki tækist að byggja upp innviði fyrir ferðamenn nógu hratt og jafnvel að erlendir ferðamenn væru að ganga örna sinna úti í vegarkanti í stað þess að halda í sér fram að næsta almenningssalerni. Með öðrum orðum, ákveðnir áfangastaðir voru komnir að samfélagslegum og náttúrulegum þolmörkum. En hvað er til ráða? Í gegnum tíðina hafa verið ræddar ýmsar hugmyndir um að standa straum af kostnaði við vernd og uppbyggingu ferðamannastaða eins og náttúrupassi eða komugjald til landsins. Til staðar er Framkvæmdasjóður ferðamannastaða þar sem hið opinbera útdeilir fjármagni eftir öllum kúnstarinnar reglum. En enginn af þessum valkostum er til þess fallinn að stýra ásókn ferðamanna á vinsælustu ferðamannastaðina sem eru í mestri hættu á að fari yfir þolmörk sín. Sláum tvær flugur í einu höggi, tryggjum fjármögnun viðhalds, verndar og uppbyggingar ferðamannastaða og stýrum ágangi á viðkvæmar náttúruperlur með gjaldtöku á ferðamannastöðunum sjálfum. Um allan heim hefur þessi leið gefið góða raun og margar af stærstu og vinsælustu náttúruperlum og þjóðgarðar heims eru sjálfbær í orðsins fyllstu merkingu, bæði í umhverfislegu tilliti en einnig fjárhagslegu. Á Íslandi er einnig að finna dæmi um árangursríka gjaldtöku og uppbyggingu náttúruperla, bæði hjá einkaaðilum eins og í Bláa lóninu og Kerinu, en ekki síður hjá hinu opinbera eins og á Þingvöllum. Við megum draga mikinn lærdóm af því sem vel er gert og ættum að gefa heimamönnum á hverjum stað tækifæri til að stýra uppbyggingu og vernd sinna ferðamannastaða en ekki að þeir þurfi í sífellu að treysta á framlög úr opinberum sjóðum.


Ræðumaður: Guðlaugur Þór Þórðarson

Virðulegi forseti. Ég vil nota tækifærið og sömuleiðis þakka hv. þingmanni fyrir að taka þessa umræðu sem er mjög mikilvæg. Hv. þingmaður kemur hér með nokkrar spurningar sem ég ætla að reyna að svara, en ég vildi aðeins ræða þetta almennt. Fyrst spyr hv. þingmaður hvaða viðmið ráðherra telji við hæfi að ráði því hvort hefja skuli gjaldtöku af friðlýstu svæði eða einstaka stöðum þess. Eitt af viðmiðunum á að vera að gjaldið sé tengt þjónustunni. Þannig er það í lögum sem við koma umsjónarstofnun svæðanna. Í lögum um náttúruvernd er kveðið á um að hægt sé að taka gjald fyrir þjónustu á náttúruverndarsvæðum. Í lögum um Vatnajökulsþjóðgarð kemur fram að í reglugerð megi ákveða að taka gestagjöld innan þjóðgarðsins fyrir veitta þjónustu og aðgang að svæðinu til að mæta kostnaði við þjónustu og eftirlit með dvalargestum. Í lögum um Þingvallaþjóðgarð segir að í reglugerð megi ákveða að taka gestagjöld innan þjóðgarðsins fyrir veitta þjónustu og dvöl þar til að mæta kostnaði við þjónustu og eftirlit með dvalargestum.

Viðmiðið í dag er sem sagt veitt þjónusta á svæðunum en í ljósi þess að svæðin eru mörg hver undir álagi vegna ágangs ferðamanna væri eðlilegt að huga að því að gjaldtöku megi einnig nýta til stofnframkvæmda á svæðunum sem þannig gæti nýst til að bregðast við álagi á svæðinu, því að markmiðið hlýtur alltaf að vera að koma í veg fyrir að skemmdir verði á náttúru landsins. Eins og hv. þingmaður vísaði til þá eru þetta verðmæti sem verða sífellt verðmætari og 90% ferðamanna, það kemur fram í skoðanakönnun eftir skoðanakönnun, koma hingað út af þessu.

Hins vegar þurfa menn að bregðast við og líka að sýna fyrirhyggju. Náttúruperla getur mjög hratt orðið að drullusvaði. Ég ætla að nefna eitt dæmi, Fjaðrárgljúfur. Fyrir nokkrum árum var það þannig að eigendur þess, sem eru fjölmargir, voru bara að synda í gljúfrinu og nýttu það þó að einhverjir ferðamenn kæmu. Það var einn aðili sem kom, ég held að hann heiti Justin Bieber, og tók mynd af sér. Hann er með gríðarlega mikið af fylgjendum og þetta breytti öllu. Ef það væri ekki núna landvarsla á svæðinu yrði ástandið fljótt mjög alvarlegt. Þar höfum við t.d. náð samningum við aðila sem eru að byggja upp ferðaþjónustu um að þeir greiði kostnaðinn af landvörslunni.

Svo er spurt hversu stórt hlutfall af fjárheimildum einstakra friðlýst svæði sé til komið vegna sértekna af innheimtu þjónustugjalda. Þingvallaþjóðgarður er með 78%, Vatnajökulsþjóðgarður 44% og Dyrhólaey með 31%. Síðan er byrjað að taka salernisgjöld við Hverfjall sem ganga upp kostnað landeigenda við þrif og viðhald salerna. Annar kostnaður vegna svæðisins er búinn af Umhverfisstofnun, svo sem landvarsla og viðhald innviða. Nú kynni einhver að segja: Bíddu, af hverju er þessi munur milli Þingvallaþjóðgarðs og Vatnajökulsþjóðgarðs? Þingvallaþjóðgarður er náttúrlega í sérstakri stöðu. Þetta er svolítið eins og komuverslunin í flughöfninni þegar kemur að ferðamönnum. Það má líka alveg spyrja sig hvort það sé eðlilegt, því að þetta er búið að vera  ferðamannastaður síðan 930, að skattgreiðendur séu að greiða með rekstrinum á hverju einasta ári. Þetta er partur af Gullna hringnum sem við settum  af stað þegar, held ég, Kristján IX. kom hingað og það er gríðarlegur hagnaður af hinum tveimur stöðunum. Hins vegar er það alltaf þannig að annaðhvort greiða skattgreiðendur eða þeir sem njóta og það hefur verið stefna mín að auka hlutfall ferðamanna af augljósum ástæðum, því að náttúruvernd er líka hlutur sem er eilífðarmál og við munum aldrei klára þann málaflokk.

Svo er spurt hvað ég telji eðlilegt hlutfall sértekna til rekstrar friðlýstra svæða í samhengi framlaga af hálfu hins opinbera og hvort það gildi eitt og sama viðmið fyrir öll friðlýst svæði á landinu. Það er mikilvægt að hafa í huga, eins og kom hérna fram, að svæðin eru misjöfn. Sum eru fáfarin en önnur eru bara á allt öðrum stað og ég nefndi þarna þjóðgarðinn að Þingvöllum. Það er þó mikilvægt að sértekjurnar ráði ekki stefnumótun staðarins heldur séu verndarhagsmunir á svæðinu ávallt í forgangi.

Síðan er spurt um sérstakt komugjald, hvort mér þykir það vera góð hugmynd. Mér finnst það vera slæm hugmynd. Ég er ekki mikill talsmaður þess að útdeila peningum úr sjóðum hins opinbera. Það er erfitt verkefni og það er miklu skynsamlegra að þeir aðilar, og þá heimamenn,  komi að því. Það er í nýju frumvarpi mínu, sem er núna í þingflokkum Framsóknar og Vinstri grænna, skerpt á þeirri reglu að heimamenn hafi um þá þjóðgarða að segja sem eru innan þeirra vébanda vegna þess að þetta verður að gerast í góðu samstarfi við samfélagið. Staðarþekking er eitthvað sem verður aldrei  ofmetið og þar sem þetta hefur gengið vel hefur það verið gert í góðu samstarfi heimaaðila  og þeirra stofnana sem málið varðar. Það er mjög mikilvægt þegar kemur að sértekjum að menn hugsi þetta út frá   forsendum viðkomandi svæða með bestu mögulegu þekkingu.




Ræðumaður: Bjarni Benediktsson

Virðulegi forseti. Ég ætla að bæta við þeirri athugasemd að þegar um Úkraínumenn er að ræða þá skiptir máli að lönd eru almennt með sambærilegar reglur. Ef við skoðum bara þau lönd sem hafa náð góðum árangri í þessum efnum eins og í Danmörku þá hafa menn verið einmitt að leggja áherslu á að fækka hælisleitendum, eins og við erum núna að stefna að með því að þrengja skilyrði fyrir því að koma til landsins. Á meðan við höfum verið með þessar opnari reglur þá hefur áhuginn á því að láta reyna á íslensku reglurnar augljóslega verið mikill. Ég hafna því algerlega sem hv. þingmaður segir, en það er hins vegar rétt hjá honum að við erum í raun og veru komin eitt ár aftur í tímann vegna þess að fyrir akkúrat einu ári síðan stóð yfir málþóf út af tillögum Sjálfstæðismanna hér í þinginu. Það málþóf hafði staðið meira eða minna í heilt ár vegna þess að málið var í þriðja sinn tekið fyrir hér á þinginu.

Gera það sama og Danir gerðu.Varðandi innri landamærin þá skil ég ekki alveg hvað hv. þingmaður á við. Ég tel að við eigum að gæta vel að okkar landamærum, ekki síst út af hættunni á því að hingað komi eftirlýstir aðilar eða glæpamenn sem hyggjast   fremja afbrot. En ég sé ekki alveg hvað hv. þingmaður á við í tengslum við hælisleitendakerfið, hvað það er sem hann hyggst gera þegar hælisleitandi kemur að landamærunum.    Ætlar hann bara að snúa honum við eða ætlar hann að taka á málinu efnislega? Það er auðvitað alltaf stóra spurningin. Og þegar málið  kemur inn í kerfið, hversu hratt og örugglega við getum afgreitt tilhæfulausar umsóknir.


Ræðumaður: Bjarni Benediktsson

Virðulegur forseti. Ég er meira en reiðubúinn að ræða um verndarkerfið og útlendingalöggjöfina á Íslandi þó að í sjálfu sér heyri málefnasviðið undir dómsmálaráðherra. En það er rétt sem hv. þingmaður segir að við höfum tekið við gríðarlegum fjölda hælisleitenda á undanförnum árum, langt umfram það sem spáð var og kostnaðurinn er kominn úr böndunum. Þetta hef ég margítrekað sagt, ég hygg reyndar að 35 milljarða talan sem hv. þingmaður nefndi hafi átt við um síðastliðin tvö ár, 15 og 20 milljarðar, en það breytir því ekki að 20 milljarða kostnaður á ári er algerlega óréttlætanlegur. Ég segi bara svona aðeins til upprifjunar að þetta var kostnaðarliður sem var innan við 500 milljónir þegar ég byrjaði í fjármálaráðuneytinu 2013. Hann hefur sem sagt fjörutíufaldast, þessi útgjaldaliður. Þannig að það er enginn hér, trúi ég, í þinginu sem telur að þessum fjármunum sé vel varið í verndarkerfið. Það eru margar ástæður fyrir því að þetta hefur þróast svona. Í fyrsta lagi hefur fólki á flótta fjölgað gríðarlega. Við höfum fundið fyrir mörgum umsóknum frá Venesúela. Það er sú þjóð samkvæmt tölum sem ég sá fyrir ekki löngu síðan sem á flesta einstaklinga á flótta miðað við höfðatölu og það er þess vegna ekki að undra að einhverjar umsóknir berist hingað. En það eru séríslensk ákvæði sem eru að valda okkur alveg sérstökum vandræðum. Þar er ég að nefna réttinn til fjölskyldusameiningar strax og vernd er fengin og þar er ég að nefna réttinn til að fá mál tekið fyrir þrátt fyrir að viðkomandi sé með vernd í öðru landi, svo dæmi séu tekin. Þetta eru atriði sem eru tekin fyrir í nýju frumvarpi dómsmálaráðherra. Ég er sömuleiðis ánægður að sjá að þar er ráðherrann að leggja til að dvalarleyfi sé veitt til styttri tíma en átt hefur við þegar aukin vernd er veitt, og margt fleira mætti hér telja til.

Ég ætla í seinna svari mínu að koma nánar inn á  úkraínska flóttamenn sem eru annars eðlis vegna þess að þeir fá samstundis án efnismeðferðar rétt til að vera hér og geta þess vegna byrjað að vinna.


Ræðumaður: Bjarni Benediktsson

Virðulegi forseti. Ég deili áhyggjum hv. þingmanns af stöðunni í Rafah. Hún er hræðileg á alla vegu. Við erum að gera allt sem hægt er eftir diplómatískum leiðum til að hjálpa því fólki sem hér á í hlut að komast yfir landamærin. Það er einstök aðgerð. Hún er sömuleiðis að umfangi langt umfram það sem hefur verið tilvikið á Norðurlöndunum. En það breytir engu, við erum engu að síður mætt á staðinn og erum að þrýsta á það frá viðkomandi stjórnvöldum  að þau sem eiga hér undir fái samþykki til að yfirgefa svæðið.

Varðandi ummæli forsætisráðherra Ísraels þá get ég notað þetta tækifæri til þess að segja einfaldlega þetta: Þetta viðhorf verður að breytast. Þetta leiðir okkur ekki neitt. Tveggja ríkja lausnin er haldreipi okkar til þess að skapa varanlegan frið. Það sama verður auðvitað að gerast hjá forystunni Palestínumegin. Það viðhorf sem er ríkjandi t.d. hjá þeim sem ráða förinni á Gaza  verður sömuleiðis að breytast, en forystumenn þar hafa haft það að sjálfstæðu stefnumiði sínu að útrýma Ísraelsríki.  Þetta verður allt saman að breytast. Við vonumst auðvitað til þess að friðarumleitanir sem nú standa yfir geti borið með sér einhverja von um langtímalausn og ég sé enga aðra leið í því en tveggja ríkja lausn.

Forseti minnir á að ræðutími í óundirbúnum fyrirspurnum er tvær mínútur í fyrri ræðu og ein mínúta í síðari ræðu.


Ræðumaður: Bjarni Benediktsson

Virðulegi forseti. Fyrst aðeins varðandi þá starfsmenn utanríkisþjónustunnar sem eru staddir í Egyptalandi núna vil ég byrja á því að segja að þetta er á allan hátt algjörlega einstök aðgerð. Ef við veltum því fyrir okkur að hér er um að ræða hóp sem á grundvelli fjölskyldusameiningar hefur fengið dvalarleyfi á Íslandi þá er þetta ekki eini hópurinn sem þannig er komið fyrir hjá  í dag, heldur er fólk í Afganistan, í Venesúela, í Sýrlandi eru yfir 40 manns, ef ég man rétt, með sambærilega stöðu. Í engu tilviki höfum við verið að undirbúa það að fara og sækja fólk eða hjálpa því sérstaklega að komast út úr Afganistan, svo dæmi sé tekið, þó að sögulega séu dæmi um að við höfum hjálpað fólki sem hefur fengið stöðu hér í raun og veru  á grundvelli þess að vera það sem við köllum kvótaflóttafólk. Við höfum hjálpað því með vegabréf og aðra slíka hluti. En vegna þeirrar hörmulegu stöðu sem er uppi á þessu svæði þá höfum við á undanförnum vikum, alveg síðan í desember, verið að gera okkur grein fyrir því hvaða reglur gilda um það að komast út af svæðinu og hvað aðrir hafa verið að gera. Það sem stendur upp úr í því er að aðrar þjóðir hafa fyrst og fremst verið að sækja eigin ríkisborgara og tryggja fjölskyldusameiningar við þá. Samhliða því hafa viðkomandi ríki í einstaka tilvikum hjálpað dvalarleyfishöfum út af svæðinu. Þess vegna gerist það þegar íslensk stjórnvöld leggja fyrir listann um fjölskyldusameiningar til Íslands að það vekur athygli stjórnvalda þarna úti að þar er ekki um neina ríkisborgara á Íslandi að ræða eða fjölskyldusameiningar við ríkisborgara. Þetta hefur orðið til þess að við höfum fengið  þau skilaboð að þetta geti kallað á viðbótarathugun.   En að sjálfsögðu er róið að því öllum árum að þessi aðgerð skili árangri. Við vonumst til þess að hún geti gert það. Um það snýst málið.   Og á endanum erum við í því efni algerlega háð samstarfi og niðurstöðu, jákvæðri afgreiðslu, stjórnvalda á svæðinu.


Ræðumaður: Bjarni Benediktsson

Virðulegi forseti. Ég vil fyrst segja að það er engum vafa undirorpið að Bandaríkin njóta góðs af veru sinni í NATO, tvíhliða samstarfi yfir Atlantshafið, ef við getum orðað það þannig. Við ættum kannski frekar að segja að þetta fjölþjóðasamstarf sem felst í NATO-aðildinni gagnist ekki bara Evrópuþjóðunum heldur Bandaríkjunum líka. Það er algerlega ótvírætt. Við skulum trúa því að menn sjái það nú jafn vel í dag  og frá öndverðu.

Mig langar að nefna það hér að við erum auðvitað þegar búin að auka áherslu á varnarmálin. Við höfum eflt samstarfið við Bandaríkin á grundvelli tvíhliða samningsins og þá hafa verið töluvert miklar fjárfestingar á varnarsvæðinu í samræmi við mat á þörf fyrir uppbyggingu og endurnýjun búnaðar og annað þess háttar. Við höfum einnig tekið virkan þátt í Norðurlandasamstarfi og í JEF-samstarfinu, þannig að þetta hefur allt verið undanfarin ár.  Varðandi aðild Úkraínu að NATO þá höfum við stutt það ferli og ég hef verið mjög afdráttarlaus í öllum yfirlýsingum varðandi það  á þeim fundum sem ég hef sótt.


Ræðumaður: Bjarni Benediktsson

Virðulegi forseti. Já, hér er spurt um viðbrögð við breyttum heimi í raun og veru. Fyrst aðeins varðandi það sem heyrst hefur frá fyrrverandi forseta Bandaríkjanna og núverandi væntanlegum frambjóðanda í forsetakosningum. Það eru í sjálfu sér ekki ný skilaboð frá Trump að hann gerir kröfu til þess að NATO-ríkin auki við framlög sín til varnarmála. Það  eru ekki mörg ár síðan  NATO-ríkin höfðu 2%  sem viðmið en nú er það orðið lágmark. Það sem við höfum séð vera að gerast um alla Evrópu á undanförnum árum, og ég hygg að núna séu ríkin orðin 19 sem eru einmitt farin að uppfylla 2% lágmarksskilyrði — þetta er ekki vegna orða Trumps, þetta er vegna þess að heimurinn hefur breyst. Það geisar  stríð í Evrópu í dag. Í dag er barist á vígvellinum í Úkraínu. Þar er verið að takast á um ákveðin grunngildi um það hvort  virða beri alþjóðalög, hvort landamæri skipti máli. Þar erum við annars vegar að sjá lýðræðisríki í vörn og hins vegar eins konar einræðisríki takast á. Og þegar Þjóðverjar stórauka nú við vopnaframleiðslu sína er það ekki vegna orða Trumps, það er vegna þess að heimurinn er breyttur. Hvaða afleiðingar hefur það? Hvaða viðbrögð eiga við að sýna vegna þess? Ja, við erum NATO-ríki. Fyrir norðvestursvæðið er búið að endurskilgreina stöðuna innan NATO. Við erum hluti þess svæðis sem hefur núna komið til endurskoðunar. Það er verið að efla eftirlit á okkar svæði. Nýlega tók Alþingi til endurskoðunar þjóðaröryggisstefnuna   og það var tiltölulega lítið rætt um þessi mál í tengslum við það.  En ég er með í mínu ráðuneyti vinnu við að skoða sérstaklega þörfina fyrir endurskoðun á því sem snýr sérstaklega að varnarmálunum.


Ræðumaður: Þórdís Kolbrún R. Gylfadóttir

Herra forseti. Hér er um að ræða skammtímaáfall. Þar af leiðandi eru í mínum huga rök fyrir því að dreifa því yfir tíma. Varðandi  þá útfærslu að nýta náttúruhamfaratryggingar að hluta til þess að fjármagna þessa aðgerð þá liggur líka fyrir að það verður líklega og hefur nú þegar orðið tjón sem ekki er búið að meta og mögulega verður frekara tjón sem náttúruhamfaratryggingar munu þurfa að standa undir. Þá er spurning um útfærslu á því hvernig uppgjör verður á þeim fjármunum sem fara inn í félagið og þá frekara tjóni sem verður. Endurtryggjendur, líklega fyrst og fremst, munu bæta það tjón en það er spurning hvernig uppgjörið verður innan félagsins, hvort hægt verður að færa það þannig að náttúruhamfaratryggingar fái það með einhverjum hætti til baka. Það þarf að vinna.

Síðan tel ég að þetta áfall og það verkefni sem við stöndum frammi fyrir kalli á heildarendurskoðun á því hvernig við fjármögnum náttúruhamfarir vegna þess að við erum með ofanflóðasjóð og Náttúruhamfaratryggingu Íslands og það er þarna gat vegna þess tjóns  sem við erum að verða fyrir núna og við þurfum einfaldlega að endurskoða það heilt yfir.


Ræðumaður: Þórdís Kolbrún R. Gylfadóttir

Herra forseti. Ég þakka hv. þingmanni fyrirspurnina. Það er alveg rétt að það aðhald sem er í fjárlögum 2024 í raun þurrkast út við þessa aðgerð að óbreyttu. Við erum að vinna fjármálaáætlun til næstu ára og samspil áhrifa af þessari aðgerð og aðkoma okkar að kjarasamningum, langtímakjarasamningum, kallar á endurskoðun í uppfærðri eða nýrri fjármálaáætlun. Ef við meinum það að við viljum vera með ríkisfjármálin þannig að þau styðji við verðbólgumarkmið Seðlabankans og að við náum árangri í því stóra verkefni, sem við erum öll sammála um að vilja gera, þá mun það kalla á fórnir. Ég veit að þingmenn hafa misjafnar skoðanir á því hvernig eigi að færa þær fórnir. Á að láta fólk og fyrirtæki með beinum hætti, þ.e. með skattahækkunum, bera þær uppi eða getum við með öðrum hætti minnkað útgjöld eða losað um eignir þannig að við getum sagt að ríkisfjármálin séu að styðja við þetta markmið? Út á það gengur vinnan við fjármálaáætlun. Ég get alveg sagt að þegar við erum með aðhald og það fer í slaka og svo koma viðbótarútgjöld, mögulega töluverð, vegna aðkomu stjórnvalda að kjarasamningum, til viðbótar síðan við öll þau verkefni sem hér eru á borðum — sum fela einfaldlega í sér veikleika og kalla á aukin útgjöld, önnur þar sem við erum að innleiða regluverk eða það koma bara ný verkefni upp — þá verðum við einfaldlega að endurskoða ákveðin útgjöld. Það eru  nokkrar leiðir í því. Það er hægt að hagræða með almennum hætti. Það er hægt að losa um eignir sem er þá auðvitað einskiptisaðgerð, og það er hægt að hækka skatta. Ég er þeirrar skoðunar að við eigum að leggja langmesta áherslu á það að stokka upp ríkisrekstur og minnka útgjöld ríkisins.


Ræðumaður: Birgir Ármannsson

Til svara eru: Utanríkisráðherra, umhverfis-, orku- og loftslagsráðherra og fjármála- og efnahagsráðherra.


Ræðumaður: Berglind Ósk Guðmundsdóttir

Virðulegi forseti. Í gær lagði hæstv. dómsmálaráðherra fram stórar og mikilvægar breytingar á útlendingalögum. Ríkisstjórnin kynnti samhliða því sterka sýn og heildarstefnu í útlendingamálum. Eftir þessu hefur verið kallað og afrakstur mikillar vinnu liggur nú fyrir. Ég fagna þeirri breytingu sem hefur orðið á pólitískri umræðu um verndarkerfið okkar undanfarna daga. Fleiri hafa stigið fram og lýst áhyggjum af þróun mála, gríðarlegri kostnaðaraukningu og þeirri staðreynd að íslenskar reglur eru ekki sambærilegar reglum nágrannaþjóða okkar, sem er auðvitað lykilatriði í jafn stóru alþjóðlegu verkefni og móttaka fólks á flótta er. Verndarkerfið er neyðarkerfi sem okkur ber að taka föstum tökum og setja skýrar reglur um og í senn mæta fólki af mannúð og skilningi á þeim aðstæðum sem einstaklingar eru í sem koma hingað til lands á flótta frá sínum heimahögum. Við hér á Alþingi setjum fordæmi fyrir samfélagslega umræðu um málefni einstaklinga sem sækja um alþjóðlega vernd og til mikils er að vinna að við ýtum ekki undir skautun í umræðunni, að við getum talað út frá staðreyndum og haldið okkur frá gífuryrðum, upphrópunum og ómálefnalegum skoðanaskiptum. Afleiðingar þess að aðeins heyrist í þeim sem sitja yst á sitthvorum vængnum fela í sér vonda þróun í samfélaginu okkar þar sem til verður skipting meðal hópa eftir afstöðu til mikilvægra málefna. Meiri hluti venjulegs fólks hefur veigrað sér hingað til að mæta í umræðuna vegna þess að fólki eru gerðar upp annarlegar hvatir fyrir að vilja setja skýrar reglur, skýr mörk á því hversu mikið við getum tekið í okkar fang án þess að ganga of nærri samfélaginu og innviðum okkar, að vilja bæta skilvirkni í kerfinu og fjarlægjast ósanngjarnar tafir á málsmeðferð. Ég vona að betrumbót verði á umræðunni, og ég heyri það hér í dag að hún verður það væntanlega næstu misserin, og að við náum að klára þetta stóra mál til að taka sterkum höndum um þetta stóra mikilvæga verkefni okkar.


Ræðumaður: Bryndís Haraldsdóttir

Virðulegur forseti. Hvernig líður fólki af erlendum uppruna á Íslandi? Hversu miklu máli skiptir það að finnast þú tilheyra því samfélagi sem þú býrð í? Mjög miklu. Á síðasta áratug hefur útlendingum á Íslandi fjölgað gríðarlega. Á síðustu fimm árum hefur erlendum ríkisborgurum fjölgað um hátt í 30.000 og  af því eru 5.000 börn. Það er og hefur verið kostur fyrir íslenskt samfélag hversu sveigjanlegur íslenskur vinnumarkaður er. Þannig hefur fólk sóst eftir að flytja hingað og vinna þegar umsvifin eru mikil en jafnan farið annað eða aftur til síns heima þegar umsvifin minnka. Þetta er mikilvægur og góður kostur fyrir lítið velmegunarsamfélag eins og Ísland. En þegar við tökum á móti fólki sem hingað flytur með fjölskyldur sínar til lengri tíma er gríðarlega mikilvægt að fólk upplifi sig þannig að það tilheyri samfélaginu. Mikilvægt að börnum sem ganga í íslenska skóla vegni vel og hafi sömu tækifæri til að blómstra og þau börn sem hér fæðast.

En hvernig líður þessum börnum í íslenska skólakerfinu? Niðurstöður PISA voru okkur enn og aftur vonbrigði, en meira um það síðar. Eina jákvæða niðurstaða PISA var að börnunum okkar líður almennt vel í skólunum. Þau telja sig tilheyra skólasamfélaginu, eru jákvæð gagnvart kennurum sínum og upplifa síður einelti en börn á hinum Norðurlöndunum. Þetta er auðvitað mjög jákvætt og ætti að vera góður grunnur til að byggja betri námsárangur á. En hvernig er það þegar við skoðum þessa sömu þætti eftir uppruna skólabarna á Íslandi? Þá eru niðurstöðurnar sláandi. Börn af erlendum uppruna í íslensku skólakerfi upplifa sig síður tilheyra samfélaginu en önnur börn. Þau telja sig mun síður tilheyra en innflytjendur á hinum Norðurlöndunum. Þarna ná Norðmenn  bestum árangri og af þeim eigum við að læra. En upplifunin að tilheyra er svo sannarlega mikilvæg. Hún er grunnstoðin fyrir því að börnum vegni vel í skólakerfinu. Verkefni skólanna okkur eru mikil og  það er gríðarlega mikilvægt að  á sama tíma og við verðum að bæta námsárangur allra barna  þá kalla þessar niðurstöður á sérstakar aðgerðir er lúta að því hvernig við tökum á móti erlendum börnum í skólakerfinu okkar.


Ræðumaður: Áslaug Arna Sigurbjörnsdóttir

Forseti. Ég brosi bara út í annað þegar ég heyri af stuðningi hv. þingmanns við það að við séum of skattlögð þjóð í heildina og fæ að nýta mér það við seinna tækifæri. Hér ræðir hún þó um  frítekjumarkið og auðvitað er í því kostnaðar þegar við reiknum út útgjöld ríkissjóðs þegar við þurfum að veita hærri lán til nemenda sem þó eru í mikilli vinnu sem hafa hingað til verið skert. Það eru útgjöld þó að þau komi kannski inn með því að nemendur ákveði síðan að vinna meira með námi og greiða skatta af því. Ég hef sagt hér í dag að ég er ekki mótfallin þeirri áherslu. Ég sé að það er fjöldi nemenda sem velur það og vill það, en það hafa ekki verið þær áherslur stúdentahreyfinganna sem hafa komið á borð til ráðherra í því samráði sem verið hefur til nemendanna. Það er mjög misjafnt hvar áherslan liggur og hvort forgangsröðunin eigi að vera í hærri grunnframfærslu eða lækkun á frítekjumarkinu. Við þurfum líka að horfa til Norðurlandanna til að vera samkeppnishæf um þennan stuðning.


Ræðumaður: Áslaug Arna Sigurbjörnsdóttir

Virðulegur forseti. Lögin um Menntasjóð og yfir höfuð hugmyndin um að styðja fólk í námi kemur af þeim grunngildum að fólk hafi jöfn tækifæri til menntunar óháð efnahag. Það eru markmið sjóðsins og markmið okkar hér, að við veitum fólki jöfn tækifæri til að fara í nám óháð efnahag. Það er þannig sem stuðningurinn á að virka. Ég hef sagt það að við erum ekki að ná nægilega miklum árangri þar sem við sjáum að nemendur telja þetta kerfi ekki skilað sér þannig að þau velji að taka lán. En á sama tíma erum við líka að sjá skýran vilja um að sumir vilja vinna meira með námi og velja að gera það frekar. Við erum ekki með mikinn kostnað fólginn í því að vera með háskóla á Íslandi og ég hef nú þegar boðið öllum einkareknum skólum að taka 100% framlag. Það er bara alveg skýrt að fólk vill hærri grunnframfærslu, aðrir vilja lægra vaxtaþak,  enn aðrir vilja ekkert frítekjumark. Við þurfum einfaldlega að finna réttu leiðina áfram sem er sanngjörnust fyrir flest.


Ræðumaður: Áslaug Arna Sigurbjörnsdóttir

Virðulegur forseti. Það er nú bara mjög skýrt hjá þessari ríkisstjórn og í gildandi fjármálaáætlun er að finna áherslu um aukinn stuðning til háskólasamfélagsins, aukið fjármagn til háskóla þar sem við erum að sækja fram á grundvelli nýs árangurstengds fjármögnunarlíkans sem beðið hefur verið eftir frá 2007 og fjallaði um þörfina á því að hægt væri að fara í sókn fyrir háskólana með nýju fjármögnunarlíkani. Hér er rætt um forgangsröðun fjármuna, hvernig við forgangsröðum fyrir stúdenta. Auðvitað þarf að ræða það hvernig við styrkjum stúdenta, hvernig við erum að styðja við þá, hvar sé best að styðja þá og hvar raunverulegur vilji er til að sækja fram og styðja þá meira. Þingið var væntanlega í þeirri umræðu þegar frumvarpið fór í gegn hvar það ætlaði að leggja línurnar, hvar vaxtaþakið væri, hversu hár styrkurinn væri o.s.frv. Þetta þarf auðvitað að vera hægt að ræða. Ég hækkaði grunnframfærsluna um 18% í síðustu úthlutunarreglum og nú er kominn tími á næstu úthlutunarreglur þar sem við þurfum að skoða hvernig við getum gert betur fyrir stúdenta þannig að það er fullur skilningur á því að þarna er mikilvægt að sækja fram og styðja við í því umhverfi sem við þó erum, þar sem þarf að lækka verðbólgu og ná niður vöxtum á sama tíma og eyða ekki um efni fram heldur eyða fjármununum vel.

Ég minni ráðherra á að tíminn er ein mínúta í andsvari.


Ræðumaður: Áslaug Arna Sigurbjörnsdóttir

Virðulegur forseti. Ég hef verið ótrúlega skýr með það hvað það er mikilvægt að fá fleiri í háskóla og hvað það skiptir miklu máli fyrir okkur að styðja háskólana betur, fá þar inn fjölbreyttan hóp, fjárfesta í nemendum af því að það skiptir máli fyrir samfélagið okkar og fólkið okkar í heild sinni. Ég get farið í löngu máli yfir það hvar möguleikar Íslands liggja til lengri tíma, hvort sem við lítum til verðmætasköpunar og til þess að halda hér í nýsköpunar- og tæknifyrirtæki með spennandi hálaunastörfum og hversu mikilvægt það er að leggja áherslu á menntun, leggja áherslu á greinar sem við erum að mennta of lítið í og minnkar samkeppnishæfni okkar. Ég get líka talað um samfélagslegar áskoranir eins og í heilbrigðis- og menntakerfinu, við þurfum að mennta fleiri fyrir þau tækifæri. Allt þetta snýr að umhverfi háskólamála í heild sinni og hvernig við erum að styðja nemendur í gegnum það, hvaða nemendur við erum að fá og hvernig við erum að fjárfesta í háskólunum og stuðningi við nemendur. Þetta eru auðvitað risastór mynd og ég sem háskólaráðherra hef lagt mikla áherslu á það frá því að ég tók við þessu embætti að tengja háskólana einmitt við samfélagið, sem ég held að hafi verið gert vel í þessu ráðuneyti.


Ræðumaður: Áslaug Arna Sigurbjörnsdóttir

Virðulegi forseti. Til að hafa það skýrt fyrir hv. þingmann hef ég verulegar áhyggjur af stöðu námslána og það gæti ekki verið skýrara en þegar ég hef rætt um það að markmiðsákvæði laganna um jöfn tækifæri til náms séu einfaldlega í hættu. Það eru of margir sem velja að taka ekki námslán í þessu nýja kerfi miðað við það sem lagt var upp með með breytingum á lögunum þar sem við vorum að reyna að ná fram árangri með því að hafa styrkinn og stuðninginn við námsmenn gagnsærri og nálgast stuðningskerfi Norðurlandanna. En við þurfum hér að geta tekið umræðu um þessi lög og þessa breytingu og rætt það hvar við þurfum að gera betur og þar tek ég undir með hv. þingmanni, að ég hef áhyggjur af því að nemendur velji að fara ekki í háskólanám eða taki ekki lán. En við sjáum líka könnunina meðal nemenda, hvað það er sem hefur áhrif á það. Síðan er þetta auðvitað  risastór umræða, laun háskólamenntaðra og sá ávinningur í samfélaginu,  sem ég kemst ekki í  hér að vegna forseta.

Forseti minnir á ræðutímann.


Ræðumaður: Áslaug Arna Sigurbjörnsdóttir

Virðulegur forseti. Verkefnið sem þingið fékk hér var að reyna að breyta og samþykkja ný lög sem væru að veita styrk að hluta til og búa til hvata. Þar voru teknar  að hluta til sömu ákvarðanir og í Noregi um að þú þarft að klára ákveðnar einingar til að fá hluta af lánsupphæðinni breytt í styrk. Það verður ekki bæði sleppt og haldið varðandi það hvort vextir séu lækkaðir og styrkjakerfið afnumið og hvernig við komum því á. Þarna var verið að reyna að breyta því, af því að við megum ekki gleyma að í gamla kerfinu greiddum við niður vexti og þar kom styrkurinn í gegnum það og það sést vel á mismunandi sviðsmyndum sem eru í skýrslunni. Ég hef áhyggjur af því að þingið hafi ekki séð fyrir sér að vextir væru komnir á þann stað sem þeir eru í dag og hver greiðslubyrði námslána gæti orðið með því. Þess vegna tel ég réttast að bregðast m.a. við því strax með frumvarpi núna í vor.


Ræðumaður: Áslaug Arna Sigurbjörnsdóttir

Virðulegi forseti. Ég ítreka það að við lögðum fram spurningar til allra háskólanema, hvort sem þau nýti sér kerfið eða ekki. Við náðum til fjölda nemenda sem eru ekki að nýta sér námslánakerfið og þau svöruðu hvaða þættir það væru sem hefðu áhrif á þá niðurstöðu sína. Þá sjáum við að 75% af þeim sem svara könnuninni vilja ekki vera með lán eða safna skuldum, burt séð frá síðan stöðunni í kerfinu. Þá sjáum við líka í niðurstöðunum að 40% nemenda eru í vinnu, velja sér frekar að vera með tekjur með námi. Það er það sem hv. þingmaður kemur inn á, að hækka frítekjumark atvinnutekna. Það er eitthvað sem stúdentahreyfingarnar sjálfar hafa ekki lagt mikla áherslu á sem athugasemdir inn í skýrsluna en kemur þó greinilega út úr könnun meðal fjölda nemenda  sem ég tek alvarlega að skoða. Eins og með allar breytingar á þessu kerfi þarf að skoða forgangsröðun á þeim fjármunum sem við höfum um að ræða, en þetta er til skoðunar í ráðuneytinu.


Ræðumaður: Áslaug Arna Sigurbjörnsdóttir

Virðulegur forseti. Það er auðvitað enn þá hægt að gera ítarlegri kannanir á viðhorfum fólks til Menntasjóðsins og hvernig kerfi við komum upp til að styðja við nemendur. Við leituðumst eftir því að fá stúdenta til að varpa ljósi  á viðhorf þeirra til kerfisins og viðhorf til þess að taka lán, viðhorf til þess hvað væri að stoppa þá sem væru ekki að taka lán, viðhorf til þess að vinna með námi, sem virðist t.d. meiri vilji til  en að það sé bara þörf á því vegna kerfisins, og það  varpaði ágætu ljósi á stöðuna. Þar sjáum við líka mismunandi viðhorf milli kynja. En það er ekkert því til fyrirstöðu að þegar við förum að skoða stærri breytingar á námslánakerfinu, sem ég bind vonir við að sé hægt að koma með inn á næsta þing, verði líka leitað til þeirra sem hafa flosnað upp úr námi og eru ekki í námi í dag. En eins og ég ítrekaði  í ræðunni minni er komin mjög stutt reynsla á þessi lög og það eru ekki mjög margir sem hafa  nýtt sér  lán eftir þessum lögum sem hafa svo flosnað upp úr námi.


Ræðumaður: Áslaug Arna Sigurbjörnsdóttir

Virðulegi forseti. Í upphafi kjörtímabils lagði ég strax áherslu á að hugað yrði að jöfnum tækifærum í víðum skilningi í íslensku háskólasamfélagi, enda felast lífsgæði hér á landi m.a. í aðgengi að háskólanámi óháð efnahag. Lög um Menntasjóð námsmanna eru þar í lykilhlutverki en meginhlutverk sjóðsins er að veita námsmönnum fjárhagslegan stuðning og tryggja þeim tækifæri til náms hér á landi og erlendis án tillits til efnahags. Mikilvægt er að námsmenn haldi áfram að sækja sér menntun utan landsteinanna til að auka fjölbreytni í námi og efla alþjóðleg tengsl. Vinna þarf að því að fólk með erlendan bakgrunn skili sér líka í auknum mæli í háskóla. Staðan nú getur haft í för með sér þá hættu að ákveðnir hópar einangrist og njóti ekki sömu tækifæri og aðrir til lífsgæða og atvinnu við hæfi. Í ráðuneyti háskólamála er unnið að því með háskólanum að þeir nái m.a. betur til einstaklinga af erlendum uppruna í íslensku samfélagi.

Þegar litið er til nemenda í háskólum er vaxandi meiri hluti konur og í stærsta skóla landsins er hlutfallið körlum í óhag. Þessa þróun þarf að stöðva, ekki síst þegar kemur að heilbrigðis- og menntavísindum þar sem hlutfall karla er mjög lágt á sama tíma og mikill skortur er á starfsfólki í slík störf. Við höfum unnið að því með háskólunum að fjölga drengjum í skólakerfinu og þá skiptir miklu máli að námsmenn og framtíðarvinnustaðir endurspegli samsetningu og fjölbreytileika samfélagsins og að öll geti þroskað hæfileika sína óháð því og án þess að vera talin fulltrúi ákveðins kyns eða hóps. Ísland stendur þess vegna frammi fyrir mikilli áskorun í menntun mannauðs okkar sem birtist m.a. í samanburði við nágrannalöndin en við erum þar með tiltölulega hátt hlutfall ungra karlmanna með litla menntun. Það þarf m.a. að leita leiða til að auka þátttöku þeirra í háskólanámi til að vinna gegn þeim skorti á sérfræðingum sem við glímum við í íslensku atvinnulífi. Áskoranir drengja virðast þó byrja á fyrri skólastigum og mikilvægt að vinna málið náið með yfirvöldum á fyrri skólastigum, menntamálaráðherra og um uppbyggingu menntunar og færni á Íslandi. Öflugt fjarnám er líka ein tryggasta leiðin til að tryggja jöfn tækifæri óháð búsetu og aðgengi að menntun.

Hér í dag mæli ég fyrir skýrslu um mat á endurskoðun laga um Menntasjóð námsmanna. Skýrslan er lögð fram á Alþingi í samræmi við ákvæði til bráðabirgða í lögum um Menntasjóð námsmanna sem samþykkt voru árið 2020.

Ný lög voru samþykkt á 150. löggjafarþingi, vorþingi Alþingis 2020, sem komu í stað eldri laga um Lánasjóð íslenskra námsmanna. Við meðferð þess frumvarps sem varð að lögum um Menntasjóð námsmanna lagði meiri hluti allsherjar- og menntamálanefndar Alþingis til við 2. umræðu að lögin yrðu endurskoðuð innan þriggja ára frá því að þau kæmu til framkvæmda. Kveðið var á um að ráðherra skyldi kynna niðurstöður endurskoðunarinnar eigi síðar en á haustþingi 2023 og skýrslan var lögð fram í desember síðastliðnum.

Í skýrslunni er dregið fram tilefnið og markmiðið með þeim kerfisbreytingum sem fólust í setningu laga um Menntasjóð námsmanna. Lagt er mat á hvernig til hefur tekist í lagasetningunni að því marki sem það er raunhæft vegna þess skamma tíma sem liðinn er frá gildistöku laganna. Í skýrslunni eru líka birtar upplýsingar úr þjónustukönnun fjármála- og efnahagsráðuneytisins fyrir Menntasjóðinn. Þar er að finna samantekt úr ítarlegri skoðanakönnun meðal námsmanna á viðhorfum þeirra til námsaðstoðar og Menntasjóðs. Þá er greint frá athugasemdum og ábendingum um það sem betur má fara í lögunum frá námsmannahreyfingu, umboðsmanni skuldara og Menntasjóðnum en við fyrri lagasetningu var mikil áhersla lögð á mikið og náið samstarf við m.a. námsmenn í aðdraganda þeirra laga sem til umfjöllunar eru nú.

Í skýrslunni kemur fram að heildarlög um sjóðinn sem sett voru árið 2020 hafi vitaskuld falið í sér umtalsverðar breytingar á námslánakerfinu. Sumar þeirra hafi verið af hinu góða en nauðsynlegt sé að breyta lögunum til að ná markmiðsákvæðum um jöfn tækifæri til náms. Ný lög fólu m.a. í sér þá breytingu að nemendur áttu möguleika á því að hluta námslána yrði breytt í styrk en svo var ekki áður og í því fólst kannski stærsta efnisbreyting laganna.

Ef ég fer yfir helstu niðurstöður skýrslunnar þá sjáum við að mun færri námsmenn nýta sér námsstyrki en áætlanir gerðu ráð fyrir. Það er ánægja með nýtt styrkjakerfi en námsframvindukrafan sem er skilyrði umbreytingar námslánsins í styrk veldur talsverðri óánægju. Áhætta sem námsmenn bera af vaxtastigi námslána fram að útskrift sætir líka gagnrýni. Þungt og flókið regluverk námslánanna kostar um 20% af öllum framlögum ríkisins til námsaðstoðar í gegnum sjóðinn. Ekki er gert ráð fyrir framlagi ríkisins vegna kostnaðar sem hlýst af tekjutengdum afborgunum og vaxtaþaki námslána auk vaxtalauss tímabils námslána á meðan lántaki er í námi. Vaxtaáhætta sjóðsins, sem verður til vegna fjármögnunar útlána á öðrum vaxtakjörum en námsmenn greiða, er síðan ófjármögnuð og ábendingum fjármála- og efnahagsráðuneytisins um aðskilnað nýs styrkjakerfis og eldra námslánakerfis var ekki fylgt eftir.

Í stjórnarsáttmála frá árinu 2017 var lýst tveimur meginmarkmiðum fyrir Lánasjóð íslenskra námsmanna. Annars vegar yrði ráðist í endurskoðun námslánakerfisins í samstarfi við námsmannahreyfingarnar þar sem áhersla yrði lögð á jafnrétti til náms, skilvirkni og námsstyrkjakerfi að norrænni fyrirmynd. Í annan stað að skoðaðir yrðu kostir þess að nýta námslánakerfið og önnur kerfi sem hvata fyrir fólk til að setjast að í dreifðum byggðum. Sú niðurstaða endurskoðunar á lögum um Lánasjóð íslenskra námsmanna sem birtist í lögum um Menntasjóð námsmanna var, mætti segja, blanda af eldra námslánakerfi og styrkjakerfi að norrænni fyrirmynd með möguleika á styrk í formi 30% niðurfellingar af höfuðstól námsláns við námslok, að uppfylltu skilyrði um námsframvindu viðkomandi námsleiðar.

Í lögunum er jafnframt lýst ýmsum öðrum markmiðum. Teknir voru upp barnastyrkir vegna framfærslu barna lánþega. Það var val um greiðslufyrirkomulag lána við námslok og val um að binda greiðslubyrði láns við tekjur ef lánþegi væri yngri en 35 ára. Lán Menntasjóðs yrðu sjálfbær þannig að afborganir stæðu að fullu undir lánveitingum og lán yrðu að fullu greidd þegar lánþegi er 65 ára gamall. Heimild ráðherra var til að veita tímabundna ívilnun af endurgreiðslu lána vegna mönnunarvanda í tilteknum starfsstéttum eða á afmörkuðum landsvæðum og niðurfelling var á ábyrgðarmönnum á námslánum sem voru í skilum.

Í lögunum var gengið út frá því að bein framlög úr ríkissjóði stæðu undir rekstri Menntasjóðs, kostnaði af niðurfellingu hluta af höfuðstól námslána og barnastyrk. Tölulegar upplýsingar í skýrslunni leiða það í ljós að mun færri námsmenn hafa tekið námslán en áætlanir um fjármögnun sjóðsins gerðu ráð fyrir. Vísbendingar liggja ekki fyrir um að möguleiki á 30% námsstyrk af höfuðstól námsláns hafi leitt til þess að námsmenn ljúki námi á réttum tíma, enda eru nemendur að útskrifast rétt í þessu eða á síðasta ári hafi þeir byrjað í nýja kerfinu.

Könnun meðal námsmanna leiðir síðan í ljós að aðeins einn þriðji námsmanna velur að taka námslán þrátt fyrir möguleika á styrk til lækkunar höfuðstóls. Námsframvinduskilyrði fyrir niðurfellingu námslána styður ekki við færslu á milli námsbrauta eða þverfaglegt nám og þá er ekki gert ráð fyrir lagaskilum vegna námsframvindu fyrir þá lánþega sem höfðu þegar byrjað lántöku hjá LÍN og tóku síðan lán hjá Menntasjóði námsmanna.

Virðulegi forseti. Skýrslan leiðir því í ljós nokkra alvarlega meinbugi á þeim breytingum sem voru gerðar á lánakerfinu okkar. Miðað við hve fáir nýta sér kerfið miðað við hvað áætlanir gerðu ráð fyrir myndi ég segja að það væri ákveðin hætta á að markmiðsákvæði laga um Menntasjóð námsmanna um jöfn tækifæri væru í hættu. Þetta gefur tilefni til að bregðast við með ýmsum hætti og ég fæ að fara hér yfir nokkur atriði meðan mér gefst tími til.

Í fyrsta lagi var lágvaxtaumhverfi í íslensku samfélagi þegar lögin voru samþykkt og ekki virðist hafa verið gert ráð fyrir þeirri vaxtaþróun sem síðar varð. Námsmenn eru látnir bera áhættu af endanlegu vaxtastigi skuldabréfa í samræmi við vaxtaþróun allt frá upphafi lántöku til námsloka. Eina vörn námsmanna í þessu efni er vaxtaþakið sem er lögbundið við 9% á óverðtryggðum námslánum en á verðtryggðum lánum er það bundið við 4% umfram verðbólgu.

Í öðru lagi eru lán Menntasjóðs námsmanna ekki sjálfbær. Kostnaður vegna tekjutengdra afborgana og vaxtaþaks er ekki fjármagnaður og sjóðurinn ber vaxtaáhættu vegna fjármögnunar útlána á öðrum kjörum en sjóðurinn fjármagnar sig á.

Í þriðja lagi sætir styrkveitingin í formi umbreytingar hluta námslána í styrk ákveðinni gagnrýni, ekki síst vegna þess að reglan um námsframvindukröfu gerir bara ráð fyrir einni órofinni námsleið.

Í fjórða lagi var ábendingu fjármála- og efnahagsráðuneytisins um aðskilnað eldra námslánakerfis og nýs lána- og styrkjakerfis vegna áhættustýringar ekki fylgt og í ljós hefur komið að sjóðurinn er fjármagnaður með lántöku hjá eldra lánasafni LÍN.

Í fimmta lagi er umsýsla fyrir þungt og flókið regluverk námslána allt of umfangsmikið og kostnaðarsamt, allt of miklir fjármunir fara í umsýslu og regluverkið við að veita námslán eða allt um 20% af framlögum ríkisins til námsaðstoðar í gegnum sjóðinn.

Virðulegi forseti. Þrátt fyrir að aðeins séu rúm þrjú ár frá því að nýtt námslánakerfi var kynnt til sögunnar hafa strax komið í ljós augljós tækifæri til að bæta kerfið. Skýrslan er kannski örlítið umfangsmeiri heldur en lítil endurskoðun á núverandi lögum. Ég mun því á næstu vikum kynna frumvarp til breytinga á lögum um Menntasjóð námsmanna þar sem leitast verður við að ráða bót á brýnustu úrlausnarefnum laganna sem þingið getur komið sér saman um að þurfi og geta sé til að bregðast við með fljótum hætti í kjölfarið á þessari skýrslu. Þá er líka unnið að endurskoðun á úthlutunarreglum sjóðsins fyrir næsta skólaár þar sem líka verður leitast við að gera betur miðað við þær athugasemdir sem fram koma í skýrslunni. Að því loknu tel ég mikilvægt að halda áfram að vinna að breytingum sem ekki verður mögulegt að ráðast í strax á þessu vorþingi.

Hér hef ég reifað þær breytingar sem ég tel brýnastar til að bregðast við þeirri stöðu sem er uppi í kerfinu og þola ekki bið. Eins og ég nefndi eru síðan tækifæri til að vinna að auknu samráði um frekari breytingar á regluverki námslána og námsstyrkja og hvernig við viljum hafa námslánakerfið til framtíðar, hvernig þessi breyting reyndist, sem var heildarbreyting og samþykkt hér einróma í þingsal, og hvernig við getum gert enn þá betur. Þau áform þurfa að vera kynnt síðar en ég bind vonir við að Alþingi geti tekið sig saman um brýnustu breytingarnar sem mikilvægt er að ráðast í núna á vorþingi án þess að fara í algjöra heildarbreytingu á löggjöfinni sem ég tel ekki mögulegt að ráðast í fyrir sumarið.

Virðulegi forseti. Að lokinni þessari umræðu legg ég til að þessari skýrslu verði vísað til hv. allsherjar- og menntamálanefndar til umfjöllunar.


Ræðumaður: Birgir Þórarinsson

Frú forseti. Ný lög um leigubifreiðaakstur tóku gildi fyrir tæpu ári síðan. Grundvallarbreyting var gerð á lagaumhverfi leigubifreiðaaksturs. Fjöldatakmarkanir og stöðvaskylda voru m.a. afnumin. Auk þess þurfa leigubílstjórar ekki lengur að tala íslensku og það er, frú forseti, dapurleg breyting. Alþingi á að standa vörð um íslenskuna í allri lagasmíð. Mér skilst að meiri hluti handhafa nýrra leyfa til leigubílaaksturs í dag tali ekki íslensku og það er sannarlega áhyggjuefni. Nýju lögin um leigubifreiðar voru umdeild og mótmæltu stéttarfélög leigubifreiðastjóra þeim harðlega. Eitt af áhyggjuefnum umsagnaraðila var öryggi farþega, að öryggi farþega yrði stefnt í hættu. Vísað var  m.a. til reynslu frá Svíþjóð eftir breytingu á leigubílalögum þar í landi. Þessar áhyggjur hafa því miður raungerst. Okkur var öllum brugðið við fréttir þess efnis að erlendur leigubifreiðastjóri, sem kom til landsins fyrir fáeinum árum sem hælisleitandi, sé grunaður um gróft kynferðisbrot, sé grunaður um að hafa nauðgað farþega sínum. Eitt af skilyrðum þess að fá að aka leigubifreið er gott orðspor með tilliti til refsiverðrar háttsemi.

Frú forseti. Spyrja má hvort þær breytingar sem Alþingi gerði á lögum um leigubifreiðar hafi dregið úr öryggi farþega. Samkvæmt lögunum á að endurskoða þau á næsta ári og ég skora hér með á hæstv. innviðaráðherra að beita sér fyrir því að þau verði endurskoðuð strax.


Ræðumaður: Bryndís Haraldsdóttir

Virðulegur forseti. Ég og hv. þingmaður erum greinilega að nálgast þetta efni út frá sitthvorum pólnum. Ég ber traust til lögreglunnar. Ég held að lögreglan á Íslandi sé almennt að standa sig mjög vel, hún sé að sinna erfiðum verkefnum við erfiðar aðstæður og fari almennt mjög vel með sínar heimildir þótt ég taki undir það að þegar bent er á að eitthvað hafi farið úrskeiðis þá eigum við að laga það. Lögreglan kom einmitt fram í umfjöllun um þetta frumvarp síðast og sagði: Vitið þið hversu mikið eftirlit er haft með okkur? Við erum auðvitað með búkmyndavélar og það er birt og svo er nefnd um eftirlit með lögreglu og svo er það héraðssaksóknari og ýmislegt þess háttar. En mér finnst alveg rétt að þegar einhver starfsstétt hefur heimildir til að beita einhvers konar þvingunarúrræðum þá þarf að hafa eftirlit með því. Lögreglan sjálf hefur meira að segja oft kallað eftir því að það sé skýrt og greinilegt og allir vilja hafa þannig. Og bara til þess að forðast allar sögusagnir þá hef ég engar heimildir um það að kúrdíski refurinn sé að koma til Íslands eða hafi einhvern tíma komið til Íslands, þetta var algerlega uppspunnið dæmi.

Jú.Við föllum alltaf í þá gryfju þegar við ræðum þetta hérna að vera farin að tala um einhver þvingunarúrræði eins og hleranir eða myndavélaupptökur eða eitthvað slíkt. En það er ekki það sem við erum að ræða hér. Ég held að það sé ágætisábending sem hv. þingmaður kemur inn á, hvort ábendingar séu áreiðanlegar upplýsingar. Ef það er ekki nægilega skýrt þá er það eitthvað sem við þurfum að taka til okkar í nefndinni og fara sérstaklega yfir. En ég var að nefna eitt dæmi, ábendingar frá erlendum löggæsluyfirvöldum. Þetta  er eitt af því sem lögreglan benti á síðast, að hana skorti heimildir til að bregðast við slíkum ábendingum þegar ekki er um að ræða einhvern grun um afbrot þannig að ekki er hægt að nota sakamálalögin og biðja dómara um að veita einhverjar slíkar heimildir. Ef það er slíkur grunur þá er að sjálfsögðu farin sú leið. En oft snýst þetta bara um einhverja almenna vitneskju, að einhverjir aðilar sem tengjast skipulagðri glæpastarfsemi séu að koma til landsins eða séu að taka þátt í einhverjum viðburðum eða annað og hvort það sé þá eðlilegt að lögreglan sé á staðnum og með augun opin.  Fyrir mitt leyti þá segi ég já. En ég vona svo sannarlega að við komumst  frekar yfir þetta mál inn í allsherjar- og menntamálanefnd og getum sammælst um það hvað nákvæmlega er verið að ræða og hvaða heimildir er verið að veita.


Ræðumaður: Bryndís Haraldsdóttir

Virðulegur forseti. Ég þakka hv. þingmanni ræðuna. Ég ætla að taka undir með hv. þingmanni þegar hún vísar í skýrslu ríkissaksóknara um eftirlit með símahlustun og skyldum úrræðum og er hjartanlega sammála því að eftirlitið þarf að vera í lagi. Þegar maður les þessa skýrslu þá er svolítið vísað í tæknimálin, mér skilst að það sé vandamálið, en við þurfum bara að ganga eftir því, það er engin afsökun. Það þarf auðvitað að fylgja þessum lögum. En þarna erum við að tala um þvingunarúrræði og mér finnst það kannski ekki rök fyrir því sem við ræðum hér ef einhver annar þáttur kerfisins okkar er ekki að virka. Það sem við þurfum að gera í því er að láta það virka. Ég tek undir með hv. þingmanni, það er mjög mikilvægt, ríkissaksóknari á að geta sinnt þessum skyldum sínum og lögreglunni ber að eyða út úr kerfinu eins og sagt er fyrir um í lögunum og upplýsa ríkissaksóknara þar um.

Virðulegi forseti. Mig langar kannski að spyrja sömu spurningar og ég spurði hv. þm. Halldóru Mogensen: Telur hv. þingmaður að það sé engin þörf á að breyta þeim heimildum, þeim tækjum og tólum sem lögreglan hefur í dag? Hv. þingmaður sagði að þetta frumvarp væri ekki tímabært. Ég vil alls ekki hengja mig í það að eitthvað sé ekki í lagi hérna megin og þá eigi ekkert að gera neitt nýtt. Ég segi: Lögum þetta hérna megin en horfum á sama tíma til þess breytta tíma sem við störfum í í dag. Við höfum heyrt ákall lögreglunnar um auknar heimildir, tæki og tól. En við erum ekki komin inn í sakamálin, við erum ekki að tala um þegar það er grunur um einhverja háttsemi eða starfsemi eins og hv. þingmaður fór ágætlega yfir. Ég vísa í það sem er að gerast t.d. í Svíþjóð þar sem kúrdíski refurinn svokallaði er talinn stýra ungum börnum í því að fremja morð og einhvern hrylling þar. Ef við fengjum upplýsingar um það að kúrdíski refurinn væri að koma til landsins en það væru engar upplýsingar um að hann ætlaði fremja eitthvert brot hér á Íslandi, er ekki eðlilegt að lögreglan myndi fylgjast með slíkum aðila?


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir andsvar sitt. Efling eftirlits með lögreglu felur í sér innra gæðaeftirlit ríkislögreglustjóra með störfum lögreglu. Ráðherra skipi gæðastjóra, nefnd um eftirlit með lögreglu verði efld til muna með fjölgun nefndarmanna og formaður sé embættismaður í fullu starfi, lögfesting stýrihóps um aðgerðir gegn skipulagðri brotastarfsemi, skýrari skilyrði fyrir ákvörðun um að viðhafa eftirlit, lögbundin árleg skýrslugjöf til allsherjar- og menntamálanefndar vegna eftirlits lögreglu. Allt eru þetta þættir sem eru lagðir til í þessu frumvarpi vegna þess að lögreglan óskar eftir auknum heimildum til þess að berjast hér við og geta brugðist við mjög breyttum heimi hvað varðar skipulagða brotastarfsemi og hryðjuverkaógn. Ég tel að lögreglan vilji, samfara auknum heimildum, hafa eftirlitið í lagi. Við erum raunverulega að auka eftirlit með lögreglu í þessu frumvarpi frá því sem það er í dag. Það er gríðarlega mikilvægt að það sé hafið yfir vafa og ef borgararnir telja á sér brotið hafa þeir alltaf þá leið að leita úrskurðar dómstóla ef þannig ber undir.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir ræðu sína. Það eru nokkur atriði sem mér finnst eðlilegt að draga fram. Hv. þingmanni er tíðrætt um að hér þurfi sjálfstæð stofnun að koma til og nefnir í því sambandi Danmörku. Eftirlit sem þar er haft með borgurum er miklu víðtækara  en er verið að kalla eftir með þessu frumvarpi. Ég vil minna þingheim á að á Norðurlöndunum eru leyniþjónustur starfandi sem er ekki hér á Íslandi þannig að það er ekki óeðlilegt að eftirlitið sé með öðrum hætti á Norðurlöndunum  en hér er. Til  samanburðar þá yrði gríðarlega kostnaðarsamt og má segja flókið að koma upp þannig stofnun hér á landi. Í Danmörku er fjöldi mála um 3.200 á ári á meðan málin hér eru 120–150. Þar af eru mjög fá, eða kannski 30, sem varða meinta refsiverða háttsemi.

Ég vil líka minna á, eins og kom fram í ræðu minni hér fyrr í dag, að frumvarpið hefur tekið breytingum frá því að það var lagt fram á síðasta löggjafarþingi, töluverðum breytingum. Það var í samræmi við athugasemdir sem komu í meðförum þingnefndar á síðasta þingi. Það er m.a. stofnun embættis gæðastjóra lögreglu og það er alveg ljóst að gæðastjóri á að tryggja að lögregla fylgi þessu verklagi sem og skráningum og öðru sem hv. þingmaður hefur hér gert athugasemdir við.


Ræðumaður: Bryndís Haraldsdóttir

Virðulegur forseti. Ég þakka hv. þingmanni svarið. Ég get verið algjörlega sammála því að eftirlit með löggæslu er alveg ofboðslega mikilvægt og ég vona svo sannarlega að það komi skýrt í gegn í þessu frumvarpi. Kerfið okkar er auðvitað þannig að við erum með þessa nefnd, en hún hefur eftirlit með mjög afmörkuðum þætti. Það er alveg rétt hjá hv. þingmanni. Annars er það héraðssaksóknari sem hefur eftirlit ef um refsiverða háttsemi er að ræða í störfunum. Á síðasta þingi, þegar við ræddum þetta mjög mikið í allsherjar- og menntamálanefnd, var alveg ljóst að við vorum ekki öll á sömu blaðsíðu um hvað þetta frumvarp raunverulega fjallaði og hvers konar heimildir væru til staðar. Ég vona því svo sannarlega að við getum öll komið okkur á sömu blaðsíðu í því. Þá var ljóst að í rauninni erum við kannski að tala um ýmislegt sem mörgum finnst bara sjálfsagður hlutur í dag. Til að mynda fengum við dæmi um heimildir ef hingað kæmi til lands aðili sem er kannski þekktur fyrir að stunda mótmæli á hinum Norðurlöndunum og standa þar að Kóranbrennum, sem er fullkomlega löglegt og er fullt frelsi til að tjá þá skoðun. Í kringum slíkar athafnir getur samt oft skapast ýmis hætta. Þess vegna hafa t.d. lögregluyfirvöld á Norðurlöndum sérstakt eftirlit með viðkomandi aðila til að koma í veg fyrir að framin verði hryðjuverk eða að einhver önnur mótmæli verði sem geta ógnað öryggi almennings. Þegar íslenska lögreglan fékk ábendingar um að einhver slíkur aðili væri að koma til landsins taldi hún sig ekki hafa neinar heimildir því að það var enginn grunur um refsiverða háttsemi. Það var enginn grunur um að viðkomandi aðili væri kominn til landsins til að stunda einhverja glæpi. Ef svo væri þá væri hægt að óska heimildar á grunni sakamálalaganna og fá þá leyfi frá dómstólum til að hlera eða fylgja eftir viðkomandi aðila. En þarna þurfti lögreglan kannski að hafa bara svona óbeint eftirlit með viðkomandi, fylgjast með hvar hann væri á opinberum stöðum. Það er eitthvað sem mér finnst algerlega sjálfsagt og þegar við fórum yfir það í nefndinni vorum við öll sammála um að þetta væri að sjálfsögðu hluti af afbrotavörnum.


Ræðumaður: Bryndís Haraldsdóttir

Virðulegur forseti. Ég á sæti í hv. allsherjar- og menntamálanefnd ásamt hv. þingmanni og ég vona svo innilega að við getum krufið þetta frumvarp betur þar og komist að sameiginlegri niðurstöðu um mikilvægi þess að auka heimildir lögreglu. Mig langar kannski í kjölfar þessarar ræðu að spyrja: Telur hv. þingmaður að löggæsluyfirvöld á Íslandi þurfi einhverjar auknar heimildir umfram það sem þau hafa í dag, eða telur hv. þingmaður að það kerfi sem við búum við í dag sé bara fullkomið til að takast á við það breytta umhverfi sem við svo sannarlega horfum fram á?


Ræðumaður: Guðrún Hafsteinsdóttir

Virðulegi forseti. Svo að ég sé alveg skýr í máli mínu þá er í þessu frumvarpi talað um bein tengsl við skipulagða brotastarfsemi sem geta leitt til þess að lögreglan hefur eftirlit með einstaklingi, þ.e. að lögregla hafi áreiðanlegar upplýsingar um að tiltekinn einstaklingur taki virkan þátt í eða hafi bein tengsl við skipulögð brotasamtök eða að sérgreind hætta kunni að stafa af viðkomandi fyrir öryggi ríkisins eða almenning. Þá getur lögregla fylgst með ferðum hans á almannafæri eða öðrum stöðum sem almenningur hefur aðgang að, en lögreglustjóri þarf að gefa heimild fyrir þessu eftirliti.


Ræðumaður: Guðrún Hafsteinsdóttir

Virðulegi forseti. Ég hef aldrei sagt annað en að þetta er frumvarp um eftirlit á almannafæri en þetta er ekki frumvarp um forvirkar rannsóknarheimildir. Þetta frumvarp snýst að meginstefnu um eftirlit lögreglu á almannafæri samkvæmt ströngum skilyrðum, byggt á almennum afbrotavörnum. Þetta er frumvarp um eftirlit á almannafæri, eins og ég hef sagt, en forvirkar rannsóknarheimildir fela í sér þvingunarráðstafanir gagnvart einstaklingum, svo sem hleranir og haldlagningu, þegar þær ráðstafanir byggja ekki á sakamálalögum. Við erum ekki að óska eftir heimildum til þess. Við erum að óska eftir því, ef grunur leikur á refsiverðri háttsemi sem annaðhvort er tengd skipulagðri brotastarfsemi eða getur stefnt öryggi ríkisins í voða, að lögreglan fái heimildir til að stunda vöktun í almannarýminu.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir seinni spurningu og fagna því að við erum sammála, ég og hv. þingmaður, í því að það þurfi að standa vörð um lögregluna og löggæslu í landinu. Það er gott að finna þann ríka vilja hér í þingsal og meðal allra þingmanna að við kunnum að meta þau störf sem lögreglan innir af hendi og að við ætlum að standa vörð um þá í hættulegum heimi og hættulegum aðstæðum sem þetta fólk setur sig í á hverjum einasta degi. Ég vil líka fá að ítreka að við eigum framúrskarandi lögreglu á Íslandi, við eigum frábæra lögreglumenn sem sinna sínum störfum oft í mjög krefjandi og erfiðum aðstæðum og þá er það hlutverk okkar, löggjafans hér, að gera allt sem við getum og í okkar valdi stendur til þess að þeir geti mætti vinnu og sinnt verkefnum sínum af öryggi og fumleysi og þetta frumvarp er liður í því að auka heimildir lögreglunnar.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir spurninguna og ítreka orð mín hér í dag að það er fullur vilji hjá ráðherra og ráðuneytinu til að standa vel að lögreglunni og styðja lögregluna með öllum mætti í hennar störfum. Eins og ég nefndi hér áðan hefur orðið ákveðin eðlisbreyting á störfum lögreglu þar sem mikil vinna og rannsóknarvinna fer fram, eins og ég sagði, í svokallaðri bakvinnslu, enda kemur það þannig fyrir að það er ekkert einasta mál þar sem ekki þarf að rannsaka tölvu, síma eða stafræn gögn og við þurfum sérstaklega sérfræðinga m.a. til að fara í gegnum það og sem hafa þekkingu hvað það varðar. Þess vegna er gríðarlega mikilvægt að fjárfesta í lögreglumönnum en ekki síður líka að fjárfesta í tækni og tækjum þannig að lögreglan sé jafn vel búin  og þeir glæpamenn sem hún er að fást við á hverjum degi.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir seinni spurningu. Það er ekki vinna í ráðuneytinu gagnvart þessu eftirliti eins og hv. þingmaður nefnir, enda tel ég að eins og þessu eftirliti er fyrir komið í frumvarpinu sé það nægjanlegt. Hv. þingmaður spyr einnig um það af hverju dómsúrskurður sé ekki settur sem skilyrði í þetta frumvarp. Það er vegna þess að þessar aðgerðir eru ekki þvingunarráðstafanir. Þær fela ekki í sér beinar skerðingar á friðhelgi einkalífs og útheimta ekki valdbeitingu þannig að þessu eftirliti fylgja engar óafturkræfar aðgerðir og þar af leiðandi er ekki talin þörf á því að fara eftir dómsúrskurði.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir spurninguna. Með þessu frumvarpi erum við að óska eftir auknum heimildum lögreglu til að hafa eftirlit með borgurunum í almannarýminu. Á sama tíma og við erum að kalla eftir því að lögreglan fái auknar heimildir til gagnaöflunar þá gerum við mjög miklar kröfur til eftirlitsins. Í frumvarpinu er t.d. nefnt að þar skuli, ef ég má vitna hér, virðulegi forseti, ráðherra skipa gæðastjóra lögreglu og þá verður nefnd skipuð, eftirlitsnefnd, skipuð fimm mönnum og svo mun sömuleiðis vera skilað skýrslu til Alþingis vegna þessara starfa.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir seinni spurninguna. Við höfum heyrt í nokkuð langan tíma mikið ákall lögreglunnar eftir fjölgun lögreglumanna. Ráðherra tekur undir það og það er eitt af stefnumálum ráðherra í sínu starfi að efla lögregluna af öllum mætti. Nú er það svo, eins og ég nefndi hér áðan, að löggæsla í dag er orðin með öðrum hætti heldur en hún var fyrir einhverjum árum eða áratugum síðan. Það er mikil frumkvæðisvinna og það er mikil vinna sem gæti kallast bakvinnsla, þannig að lögreglan hefur styrkt sig hvað þennan þátt varðar, ráðið marga sem við köllum þá borgaralega starfsmenn til lögreglunnar en eru ekki lögreglumenn og styðja þannig við störf lögreglunnar. Það er rétt að við þurfum að bæta og fjölga lögreglumönnum í landinu.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir þessa fyrirspurn. Nú er það svo að ráðherra getur ekki tjáð sig um einstök mál og þar af leiðandi hef ég bara þær upplýsingar úr fjölmiðlum eins og hv. þingmaður hefur væntanlega einnig. Það er samt sem áður ljóst að við svona flókna lögregluaðgerð eins og framkvæmd var á Akureyri núna í upphafi árs hefði það gert þá aðgerð auðveldari og að ég tel hefði verið hægt að bregðast hugsanlega fyrr við ef lögreglan hefði haft þær heimildir sem við erum hér að óska eftir að lögregla hafi samkvæmt því frumvarpi sem hér er lagt til.

Ég vil ítreka það að löggæsla í dag snýr að miklu leyti að frumkvæðisvinnu í formi upplýsingagjafar, upplýsingaöflunar og greiningar upplýsinga og það er bagalegt að lögreglan hér á landi sé ekki með sambærilegar heimildir og embættin hafa í öðrum löndum til að vinna mál sem eru þvert á landamæri.

Ég minni hæstv. ráðherra á að ræðutíminn er styttur í eina mínútu.


Ræðumaður: Guðrún Hafsteinsdóttir

Virðulegi forseti. Ég mæli hér fyrir frumvarpi til laga um breytingu á lögreglulögum nr. 90/1996 er kveður á um heimildir lögreglu til aðgerða í þágu afbrotavarna, eflir eftirlit með störfum lögreglu og hefur að geyma lagafyrirmæli um vopnaburð lögreglumanna.

Frumvarp þetta er afrakstur vinnu dómsmálaráðuneytisins sem staðið hefur yfir undanfarin ár og varðar greiningu og endurskoðun á þeim lagaheimildum sem lögregla hefur til að grípa til aðgerða í þágu afbrotavarna, einkum í því skyni að stemma stigu við skipulagðri brotastarfsemi og brotum sem raskað geta öryggi borgaranna og ríkisins.

Með aðgerðum af þessu tagi er átt við heimildir lögreglu til að hafa afskipti af einstaklingum, bein eða óbein, í því skyni að koma í veg fyrir að afbrot verði framið án þess þó að grunur um slíkt brot sé til staðar. Í b. lið 1. gr. lögreglulaga er kveðið á um afbrotavarnahlutverk lögreglu og er það að nokkru nánar útfært í 15. gr. laganna. Lögin mæla hins vegar ekki fyrir með skýrum hætti í hverju slík afskipti geta falist eða hversu umfangsmiklar aðgerðir lögreglu í þágu afbrotavarna kunna að vera. Af því leiðir að lögregla verður að styðjast við almennar heimildir laganna er hún sinnir hlutverki sínu á þessu sviði, m.a. í formi upplýsingaöflunar og eftirlits með stöðum og fólki.

Með frumvarpi þessu er ætlunin að skýra, útfæra og styrkja heimildir lögreglu til aðgerða í þágu afbrotavarna og bæta þar með starfsumhverfi lögreglu. Er eins og áður segir einkum horft til þess að efla getu lögreglu til að koma í veg fyrir skipulagða brotastarfsemi og brot sem beinast gegn öryggi ríkisins. Til að átta sig betur á samhengi þessa við störf lögreglu er í frumvarpinu sérstaklega fjallað um lagaheimildir hér á landi og þær bornar saman við heimildir lögreglu á hinum Norðurlöndunum. Af þeim samanburði er ljóst að starfsumhverfi, stofnanauppbygging og lagaheimildir lögreglu á sviði afbrotavarna eru mun takmarkaðri hér á landi samanborið við nágrannaríki, einkum að því er varðar öryggi ríkisins. Segja má að með samþykkt frumvarpsins verði í raun engin breyting þar á, en stigið verður hins vegar skref í þá átt að lögregla geti unnið með markvissari hætti í þágu almennra afbrotavarna, sem og til að sporna gegn skipulagðri brotastarfsemi og tryggja öryggi ríkisins og almennings.

Sé horft nánar til efnis frumvarpsins er annars vegar kveðið á um almennar heimildir lögreglu til aðgerða í þágu afbrotavarna og hins vegar afbrotavarnir þegar kemur að aðgerðum gegn skipulagðri brotastarfsemi og afbrotavarnir í þágu öryggi ríkisins. Í grófum dráttum má greina þær heimildir sem frumvarpið hefur að geyma í þrennt:

Í fyrsta lagi er verið skjóta skýrri lagastoð undir heimild lögreglu til að afla og nýta upplýsingar sem hún býr yfir í því skyni að stemma stigu við afbrotum. Í því felst heimild til að nýta upplýsingar til greiningar en jafnframt að afla upplýsinga með almennum aðgerðum í þágu afbrotavarna, þar á meðal með því að hafa eftirlit á almannafæri, vakta vefsíður sem opnar eru almenningi og með samskiptum við uppljóstrara. Aðgerðir af þessu tagi verða ekki taldar með tæmandi hætti og er því gert ráð fyrir því í frumvarpinu að þær verði nánar útfærðar í reglugerð sem ráðherra setur. Til viðbótar er kveðið á um sérstaka heimild fyrir lögreglu til að afla upplýsinga frá öðrum stjórnvöldum og stofnunum ef upplýsingarnar eru nauðsynlegar og til þess fallnar að hafa verulega þýðingu fyrir störf hennar í tengslum við rannsókn alvarlegra brota gegn öryggi ríkisins, eða til að afstýra slíkum brotum.

Í annan stað er mælt fyrir um afmarkaða heimild lögreglu til að hafa eftirlit með einstaklingum sem tengjast skipulögðum brotasamtökum eða sem sérgreind hætta kann að stafa af fyrir öryggi ríkisins eða almennings. Kjarninn og mikilvægi þessarar heimildar felst í því að lögreglu verður kleift að hafa eftirlit með slíkum einstaklingum án þess þó að þeir séu grunaðir um tiltekið brot. Aðalatriðið er að fyrir liggi áreiðanlegar upplýsingar um að viðkomandi hafi annað hvort tengsl við skipulögð brotasamtök eða af honum kunni að stafa sérgreind hætta. Sé hins vegar grunur um brot til staðar er lögreglu eftir sem áður heimilt að hafa eftirlit með viðkomandi á grundvelli laga um meðferð sakamála. Heimild þessi er því nauðsynleg viðbót við heimildir lögreglu til að stemma stigu við skipulagðri brotastarfsemi og koma í veg fyrir brot sem geta ógnað öryggi ríkisins og borgaranna.

Umrædd ákvæði frumvarpsins fela í sér heimild fyrir lögreglu til að fylgjast með ferðum einstaklings á almannafæri og veita viðkomandi eftirför á milli staða. Er hér um að ræða aðgerð sem almennt er nefnd skygging og hefur m.a. það að markmiði að staðreyna grun um afbrot. Lögregla skal þó aldrei viðhafa ítarlegra eftirlit en nauðsynlegt er. Þá skal hún gæta meðalhófs og tryggja að ekki sé gengið nær friðhelgi viðkomandi en tilefni er til hverju sinni.

Þar sem eftirlit af þessu tagi er sértækt í þeim skilningi að það beinist að ákveðnum aðilum, einum eða fleiri, er kveðið á um að beiting þess sé háð ákveðnum skilyrðum. Eftirliti verður þannig aðeins beitt hafi lögregla áreiðanlegar upplýsingar um að tiltekinn einstaklingur eða hópur einstaklinga hafi tengsl við skipulögð brotasamtök eða af honum kunni að stafa sérgreind hætta fyrir almannaöryggi. Þá verður úrræði þessu aðeins beitt að undangenginni ákvörðun lögreglustjóra og skal sú ákvörðun í kjölfarið borin undir stýrihóp um skipulagða brotastarfsemi til staðfestingar. Það er því á ábyrgð lögreglustjóra hverju sinni að ákvörðun um að viðhafa eftirlit með einstaklingi uppfylli skilyrði laganna. Ákvörðun skal jafnframt skráð í kerfi lögreglu og um leið tilkynnt gæðastjóra lögreglu. Gildissvið frumvarpsins er þrengt verulega með þessum skilyrðum og verður eftirliti þar af leiðandi ekki beitt við hefðbundnar aðgerðir í þágu afbrotavarna heldur aðeins þegar þær varða skipulagða brotastarfsemi eða teljast ógn við öryggi ríkisins eða almennings.

Í þriðja lagi er mælt fyrir um að lögreglu verði við tilteknar aðstæður heimilt að beita þvingunarúrræði í því skyni að koma í veg fyrir brot gegn öryggi ríkisins. Nánar tiltekið er um heimild til haldlagningar að ræða er beinist að þriðja aðila og verður henni aðeins beitt að undangengnum dómsúrskurði. Þá eru þau skilyrði sett að haldlagning sé nauðsynleg og líkleg til að veita lögreglu upplýsingar sem hafi verulega þýðingu fyrir aðgerðir til að koma í veg fyrir brot gegn öryggi ríkisins, auk þess að ríkir almanna- eða einkahagsmunir krefjist þess. Mikilvægi heimildar af þessu tagi felst í því að lögreglu verður gert kleift að afla nauðsynlegra upplýsinga hjá þriðja aðila óháð þagnarskylduákvæðum í lögum.

Virðulegi forseti. Skipulagðri brotastarfsemi hér á landi hefur vaxið fiskur um hrygg á síðasta áratug líkt og skýrslur greiningardeildar ríkislögreglustjóra og magn haldlagðra fíkniefna sýna glöggt fram á. Innlend sem og erlend brotasamtök stunda skipulagðan innflutning á fíkniefnum sem og aðra fjölbreytta brotastarfsemi sem ógnar grundvallarhagsmunum íslensks þjóðfélags. Þróun þessarar starfsemi er okkur ekki hagfelld eins og atburðir undanfarið gefa til kynna og merkir lögregla aukna hörku í starfsemi brotasamtaka hér á landi. Manndráp, alvarlegar líkamsárásir og aukinn vopnaburður sýna slíkt svart á hvítu. Að sama skapi má ekki gera lítið úr möguleikanum á að hér á landi kunni að verða framin hryðjuverk eða önnur alvarleg brot gegn öryggi ríkisins eða tilraun til slíks atburðar skipulögð. Nýleg skýrsla greiningardeildar gefur einmitt til kynna sú hætta hafi aukist, í samræmi við þróun í nágrannaríkjum okkar.

Með frumvarpi þessu er löggæsluyfirvöldum veitt nauðsynleg verkfæri til að takast á við þá alvarlegu ógn sem hér hefur verið lýst. Það er grundvallarforsenda fyrir því að íslenskum stjórnvöldum takist að draga úr umfangi skipulagðrar brotastarfsemi að lögreglu verði veitt raunveruleg og skilvirk úrræði til að grípa til aðgerða áður en grunur um afbrot er til staðar og ná þannig að uppræta starfsemi skipulagðra brotasamtaka og vinna gegn frekari uppgangi þeirra. Í frumvarpinu felast afmarkaðar heimildir til handa lögreglu til að vinna markvisst gegn skipulagðri brotastarfsemi og vernda öryggi ríkisins og almennings. Öfugt við það sem virðist oft mega ráða af opinberri umræðu felur frumvarpið ekki að nokkru leyti í sér víðtækar eftirlitsheimildir með almennum borgurum eða að verið sé að setja á stofn einhvers konar leyniþjónustu.

Hin hliðin á þessu máli er að heimildum þeim sem mælt er fyrir um í frumvarpinu fylgir auðvitað mikil ábyrgð og er mikilvægt að tryggja að þeim verði aðeins beitt að uppfylltum skilyrðum laga og ekki í meira mæli en nauðsynlegt er. Vegna þessa gerir frumvarpið ráð fyrir því að eftirlit með störfum lögreglu verði eflt verulega og að sérstakt eftirlit verði með aðgerðum lögreglu í þágu afbrotavarna.

Í þessu skyni verður komið á fót innra gæðaeftirliti hjá embætti ríkislögreglustjóra og skal ráðherra skipa í embætti gæðastjóra lögreglu til fimm ára í senn. Jafnframt er nefnd um eftirlit með lögreglu efld til muna og verður nefndarmönnum fjölgað úr þremur í fimm og starf formanns gert að fullu starfi og skal ráðherra skipa formann til fimm ára. Þá verður starfsmönnum nefndarinnar einnig fjölgað.

Vegna eðlis og umfangs tiltekinna aðgerða sem lögreglu verður heimilt að beita í þágu afbrotavarna er kveðið á um í frumvarpinu að nefnd um eftirlit með lögreglu skuli hafa eftirlit með að aðgerðir uppfylli skilyrði laganna. Nánar greint, skal lögregla, þegar tiltekinni aðgerð er lokið, tilkynna nefndinni um það eins fljótt og unnt er. Jafnframt skal lögregla við upphaf aðgerðar skrá hana í kerfi lögreglu og tilkynna um það til gæðastjóra lögreglu þannig að tryggja megi rekjanleika aðgerða. Telji nefndin tilefni til skal hún taka aðgerð til skoðunar og sé afstaða nefndarinnar að aðgerðir lögreglu hafi ekki uppfyllt skilyrði laga getur nefndin beint því til lögreglustjóra að tilkynna viðkomandi að hann hafi sætt eftirliti. Er lögreglustjóra skylt að verða við slíkum tilmælum. Vakni hins vegar grunur um refsiverða háttsemi skal nefndin án tafar senda héraðssaksóknara eða eftir atvikum ríkissaksóknara málið til meðferðar. Með þessu er tryggt að einstaklingar geti leitað réttar síns komi til þess að aðgerðir hafi verið viðhafðar að ósekju eða ekki uppfyllt skilyrði laga að öðru leyti.

Loks er mælt fyrir um að nefndin skuli skila Alþingi skýrslu ár hvert um störf sín þar sem upplýst er um viðeigandi tölfræði varðandi eftirlit nefndarinnar, almennar ábendingar og athugasemdir varðandi verklag og starfshætti lögreglu, aðgerðir lögreglu í þágu afbrotavarna og tillögur að úrbótum á lögum, ef við á.

Frumvarp þetta veitir þannig ríkt og nauðsynlegt aðhald með störfum lögreglu, ekki aðeins á sviði afbrotavarna, heldur einnig almennt og er því ekki aðeins til þess fallið að bæta starfsumhverfi lögreglu heldur einnig auka réttaröryggi borgaranna.

Að lokum skal nefnt að frumvarp þetta kveður á um lögfestingu tiltekinna grundvallarákvæða í gildandi reglum um valdbeitingu lögreglumanna og meðferð og notkun valdbeitingartækja og vopna frá árinu 1999 sem birtar voru fyrst opinberlega með auglýsingu nr. 156/2015. Reglur þessar voru settar á grundvelli 1. mgr. 3. gr. vopnalaga, nr. 16/1998, er kveður á um að ráðherra setji sérstakar reglur um vopn í eigu lögreglu. Eðlilegra er hins vegar að kveðið sé á um meðferð og notkun vopna í lögreglulögum og reglum settum á grundvelli þeirra frekar en í vopnalögum. Frumvarpið hefur ekki að geyma efnislegar breytingar á þeim reglum sem gilda um þau vopn sem lögreglu er heimilt að nota og hvernig meðferð þeirra er háttað heldur er fyrst og fremst verið að flytja lagastoð reglnanna yfir í lögreglulögin.

Jafnframt er lagt til að mælt verði fyrir um í lögum um starfsemi stýrihóps lögreglu um aðgerðir gegn skipulagðri brotastarfsemi en hópurinn starfar í dag undir forystu héraðssaksóknar og hefur það hlutverk að samræma aðgerðir lögreglu á landsvísu í málaflokknum.

Virðulegi forseti. Ég hef nú gert grein fyrir aðalatriðum frumvarpsins og legg til að málinu verði vísað til hv. allsherjar- og menntamálanefndar og góðrar 2. umræðu.


Ræðumaður: Þórdís Kolbrún R. Gylfadóttir

Virðulegur forseti.  Hér mæli ég fyrir frumvarpi til fjáraukalaga fyrir árið 2024 sem er að finna á þskj. 1074. Um er að ræða annað fjáraukalagafrumvarpið sem lagt er fram á þessu ári.

Á undanförnum vikum og mánuðum hafa áhrif jarðhræringa og eldsumbrota á íbúa Grindavíkurbæjar komið æ betur í ljós. Eftir að bærinn var rýmdur vegna kvikuhlaups 10. nóvember síðastliðinn hafa orðið þrjú kvikuhlaup sem hafa leitt til eldgoss. Víða eru varasamar sprungur og skemmdir á mikilvægum innviðum. Landris heldur áfram og jarðvísindamenn útiloka ekki frekari sprungumyndanir og eldgos. Mikil óvissa ríkir um framvindu mála, land rís enn og alls óvíst hvenær Grindvíkingar geta flutt aftur heim.

Markmið þessa fjáraukalagafrumvarps er að verja fjárhag og velferð íbúa Grindavíkurbæjar og gefa einstaklingum kost á að losa sig undan þeirri áhættu sem fylgir eignarhaldi á íbúðarhúsnæði í bænum og eyða þannig að einhverju marki því óvissuástandi sem íbúar bæjarins hafa búið við undanfarna mánuði.

Í fyrsta fjáraukalagafrumvarpi ársins 2024, sem einnig var lagt fram vegna jarðhræringanna og samþykkt var á Alþingi 8. febrúar sl., var gert ráð fyrir tæplega 8,2 milljarða kr. aukningu fjárheimilda sem fjármagnaðar væru með almennum varasjóði og varða launagreiðslur og húsaleigustyrki til íbúa Grindavíkurbæjar og þeirra sem þar starfa og einnig rekstrarstuðning við fyrirtæki á svæðinu. Þá er í fjárlögum yfirstandandi árs gert ráð fyrir rúmum 3 milljörðum kr. í stuðningsaðgerðir við íbúa og rekstraraðila í Grindavíkurbæ. Þar vega launagreiðslur og húsnæðisstuðningur þyngst.

Með frumvarpinu eru lagðar til breytingar á 5. og 6. gr. fjárlaga yfirstandandi árs. Frumvarpið er lagt fram í tengslum við annað frumvarp sem mælt var fyrir á Alþingi 15. febrúar sl. og varðar kaup á íbúðarhúsnæði í Grindavíkurbæ.  Í því frumvarpi er lagt til að einstaklingar sem falla undir gildissvið frumvarpsins geti selt íbúðarhúsnæði sitt innan þéttbýlisins í Grindavíkurbæ til sérstaks eignaumsýslufélags á vegum ríkisins sem komið verður á fót. Þá er mælt fyrir um ákveðið fyrirkomulag og skilyrði vegna kaupa, fjárhæðir greiðslna, umsýslu ríkisins á eignum sem keyptar eru af íbúum Grindavíkurbæjar og fjármögnun.  Til að hægt sé að framkvæma það sem kemur fram í áðurnefndu frumvarpi er þörf á þessum viðbótarheimildum í 5. gr. vegna lántöku og endurlána auk heimildar í 6. gr. vegna stofnunar eignaumsýslufélags og eiginfjárframlags til félagsins til að standa undir þeim skuldbindingum sem því er ætlað.

Virðulegi forseti.  Lagt er til að við 5. gr. bætist tveir nýir liðir vegna lántöku og endurlána. Annars vegar er lagt til að ríkissjóði verði heimilt að taka allt að 30 milljarða kr. lán til viðbótar þeirri lántöku sem gert er ráð fyrir í fjárlögum í því skyni að mæta mögulegri fjárþörf sökum jarðhræringa á Reykjanesi. Ekki liggur fyrir hvort og að hvaða marki kostnaður muni falla á ríkissjóð í þessu sambandi og því óvíst hvort heimildin yrði fullnýtt. Lántaka í þessu sambandi gæti verið tímabundin.

Hins vegar er lagt til að heimild verði veitt til þess að endurlána allt að 12,5 milljarð kr. til nýs eignaumsýslufélags sem ríkissjóður mun koma á fót um kaup á íbúðarhúsnæði í Grindavíkurbæ í samræmi við frumvarp þess efnis. Fjármagnsskipan félagsins er þannig að eigið fé þess verður nánast alfarið í eigu ríkissjóðs. Félagið nýtur þó ekki ríkisábyrgðar og því þarf að sækja sérstaklega heimildir vegna skuldbindinga sem félaginu er ætlað undirgangast. Félagið verður, til viðbótar við eiginfjárframlag ríkisins, fjármagnað með lánveitingu til félagsins frá ríkissjóði og helstu lánveitendum í Grindavíkurbæ sem verða aðilar að samkomulagi um heildarlausn vegna fyrirkomulags kaupa og fjármögnunar íbúðarhúsnæðis á svæðinu.

Með slíku samkomulagi er stuðlað að einfaldri lausn sem lágmarkar heildarkostnað við verkefnið eins og kostur er í réttu hlutfalli við undirliggjandi áhættu. Með hliðsjón af þessu hefur verið unnið að útfærslu samkomulags við lánveitendur sem felur í sér endurfjármögnun lána sem hvíla á eignum sem falla undir frumvarpið. Í samræmi við forsendur samkomulagsins er því annars vegar gert ráð fyrir að endurlán frá ríkissjóði nemi allt að 12,5 milljörðum kr. og hins vegar að framlag lánveitenda verði allt að 22,6 milljörðum kr. vegna endurfjármögnunar áhvílandi lána á íbúðarhúsum.

Lánin verða sameinuð í einu skuldaskjali sem gefið verður út á félagið. Lánið getur því numið allt að 35,1 milljarði kr. Endurgreiðsla heildarlánsins verður með fjársópsfyrirkomulagi, þ.e. að afrakstur af undirliggjandi eignum rennur til eigenda kröfunnar í réttum hlutföllum við útistandandi kröfufjárhæð. Greitt verður einu sinni á ári af láninu, þ.e. greiddir verða þeir fjármunir sem félagið hefur fengið vegna sölu eða leigu fasteigna eða vegna bótagreiðslna frá Náttúruhamfaratryggingu Íslands.  Tryggt verður að afborgun lánsins verði þó aldrei hærri fjárhæð en þannig að félagið haldi örugglega á nægilegum fjármunum til eðlilegs rekstrarkostnaðar næstu missera.

Þá er í frumvarpinu er lögð til ein breyting á heimildarákvæði 6. gr. fjárlaga. Lagt er til að við greinina bætist heimild til að koma á fót sérstöku eignaumsýslufélagi sem stofnað verður sem einkahlutafélag til að halda utan um það íbúðarhúsnæði sem keypt verður í Grindavíkurbæ. Áætlaður heildarkostnaður við þau kaup getur numið allt að 61 milljarði kr. Sá kostnaður verður fjármagnaður með eiginfjárframlagi og lánsheimildum. Þannig er ráðgert að leggja félaginu til hlutafé sem áætlað er að geti orðið allt að 25,9 milljarðar kr. til að standa undir kaupum á eignum. Upphæðin fer þó eftir fjölda og samsetningu þeirra sem ákveða að nýta sér úrræðið sem fellur undir gildissvið frumvarps sem lagt hefur verið fram um kaup á íbúðarhúsnæði í Grindavíkurbæ.

Miðað er við að stofnhlutafé félagsins verði um 5 milljarðar kr. til að byrja með og hlutafé verði aukið eftir því hvernig skuldbinding félagsins vegna kaupa á eignum raungerist. Hlutafjárframlag ríkissjóðs til félagsins vegna kaupa verður tekið í gegnum sjóðstreymi og birtist því sem samsvarandi eign á efnahagsreikningi. Fjármagnsskipan félagsins verður með þeim hætti að eigið fé þess verður nánast alfarið í eigu ríkissjóðs en miðað er við að lánveitendur eigna í Grindavíkurbæ eigi kost á að eignast óverulegan hlut í félaginu við stofnun þess.

Þá verður félagið einnig fjármagnað með sambankaláni, en bæði lánveitendur á svæðinu og ríkissjóður hafa aðkomu að því láni. Það felur í sér að allar tekjur félagsins, sem stafa af mögulegum vátryggingarbótum frá Náttúruhamfaratryggingu Íslands eða mögulegum eignasölum, koma fyrst til niðurgreiðslu á sambankaláninu eftir greiðslu rekstrarkostnaðar, þar sem ríkissjóður er einnig með hlutdeild, samanber lánaheimild í 5. gr.

Tekjur félagsins fara því bæði til lánveitenda íbúðalána í Grindavíkurbæ og ríkissjóðs eftir hlutdeild aðila í sambankaláninu. Það sem eftir stendur þegar félagið er gert upp fer til ríkissjóðs sem eiganda félagsins. Gert er ráð fyrir að í samkomulagi við lánveitendur geti falist heimild þeirra til að auka við hlut sinn í félaginu gegn því að umbreyta lánum, eða hluta þeirra, í hlutafé eignaumsýslufélagsins. Lánveitendur kæmu þá með virkari hætti að umsýslu þessara eigna og ráðstöfun þeirra en þó er miðað við að ríkissjóður yrði ávallt meirihlutaeigandi í félaginu sem slíku. Þá mun félagið ekki njóta sérstakrar ríkisábyrgðar vegna þeirra verkefna sem því er ætlað að sinna.

Félagið verður flokkað innan A-hluta í heild en gera má ráð fyrir að félagið verði skilgreint sem A3-hluti innan ríkisins, samanber lög um opinber fjármál. Félagið mun því ekki hafa áhrif á skulda- og afkomumarkmið ríkissjóðs skv. 1. gr. fjárlaga.

Frú forseti ég hef nú lokið máli mínu og legg til að frumvarpi þessu verði vísað til hv. fjárlaganefndar að lokinni þessari umræðu.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir seinni spurninguna. Það er ljóst að það hefur átt sér stað á undanförnum árum mikil landkynning í Ísland – allt árið  og að við eigum ferðamenn sem nýta þá innviði allt árið um kring sem hafa verið byggðir upp á Íslandi. Það krefst þess að við þurfum að efla millilandaflug í gegnum aðra flugvelli heldur en eingöngu Keflavíkurflugvöll. Ég fagna því og þeirri framsýn sem hefur verið á Norðurlandi eystra að nýta þann flugvöll betur og fá norður yfir heiðar erlend flugfélög til þess að bera ferðamenn þangað. Meiri umsvif flugfélaga kalla þá á meiri umsvif í alla starfsemi á flugvellinum og það kallar á að það verður að vera öruggt og gott landamæraeftirlit. Þetta er eitt af þeim málum sem ég hef lagt áherslu á í mínum störfum, að tryggja fjármuni til þess og þá einnig gagnvart skemmtiferðaskipum sem eru farin að sigla sömuleiðis hringinn í kringum landið.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir fyrirspurnina. Nú er það þannig að ég get ekki tjáð mig um einstök mál og hef ekki upplýsingar um þetta einstaka mál sem hv. þingmaður nefnir hér nema bara úr fjölmiðlum. En því miður virðist það vera þannig að þetta sé ekki einsdæmi sem hv. þingmaðurinn nefnir hér. Við höfum heyrt það áður í fjölmiðlum að sérsveit ríkislögreglustjóra hafi flutt í þvinguðum brottflutningi einstaklinga úr landinu og þeir hafi verið komnir aftur til landsins skömmu síðar. Þetta er sá veruleiki sem við búum við líka inni á Schengen-svæðinu þar sem er frjáls för fólks.

Það sem ég get sagt almennt um þessi mál og hef áður sagt er að það ætti að vera hægur vandi fyrir okkur Íslendinga að hafa fulla stjórn á landamærunum þar sem ég hugsa að yfir 95% allra þeirra sem sækja landið okkar heim komi í gegnum eina gátt, sem er flugvöllurinn í Keflavík. Samkvæmt 2. mgr. 17. gr. laga um landamæri er fyrirtæki sem annast flutning farþega til og frá landinu skylt að afhenda lögreglunni upplýsingar um farþega og áhöfn og þessi skylda nær til allra flugfélaga sem hingað fljúga. Hins vegar er í gildi innan ESB tilskipun um farþegaupplýsingar, svokölluð PNR-tilskipun. Þessi tilskipun, sem öll aðildarríki hafa leitt í lög sín, kveður á um að flugfélögum sé skylt að miðla upplýsingum um farþega og áhöfn til lögbærra yfirvalda í aðildarríkjum sambandsins. Tilskipun þessi kveður einnig sérstaklega á um hvernig yfirvöldum beri að meðhöndla og vinna farþegaupplýsingar auk þess sem sérstök ákvæði gilda um persónuvernd. Ísland er ekki aðili að þessari tilskipun og hefur því efni hennar ekki verið innleitt í íslensk lög. Það er bagalegt. Ég hef upplýst um það hér fyrr í dag að Íslendingar eiga nú  í samningaviðræðum við Evrópusambandið um að innleiða þessa tilskipun og ég vænti þess að niðurstaða fáist í það núna á vormánuðum eða snemma í sumar.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni í annað sinn fyrir fyrirspurnina. Það er mjög mikilvægt að við förum yfir almannavarnalögin og tökum þau til gagngerrar endurskoðunar, sérstaklega í ljósi þess að við erum að öllum líkindum að fara að vera í viðvarandi almannavarnaviðbragði í langan tíma. Hvað ráðherra hyggst gera í því sambandi — ég tek undir með hv. þingmanni að ég held að flestir viðbragðsaðilar séu að verða lúnir og í fyrsta sinn í sögu björgunarsveitanna er orðið erfitt að manna vaktir eins og í Grindavík nú um stundir. Það er nýr veruleiki sem við höfum ekki séð áður. Það er algerlega einboðið í mínum huga að við verðum að styrkja almannavarnirnar og lögregluna til að geta tekist á við þennan nýja veruleika, og ég segi nýjan veruleika því að við höfum verið svo heppin, Íslendingar, síðustu misserin að náttúran hefur verið með okkur í liði. En nú ætlar hún ekki að vera það.




Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir fyrirspurnina. Hv. þingmaður spyr hvernig við ætlum að bregðast við því aukna álagi sem er orðið hér hvað varðar almannavarnaviðbragð. Ég get svarað því með þeim hætti að fyrst og síðast erum við að bregðast við með því að við erum með nú þegar í gangi heildarendurskoðun á almannavarnalögum. Við hófum þá vinnu síðsumars á síðasta ári og erum búin að vera að fara hér hringinn í kringum landið og ræða við almannavarnadeildir og svo aðra þá sem starfa að almannavörnum, eins og lögregluna einnig. Ráðherra gerir ráð fyrir því að sá starfshópur sem er með þetta verkefni skili tillögum til ráðherra núna í vor og að við munum þá hafa sumarið til að vinna úr því og að hér verði hægt að leggja fram frumvarp með breytingu á almannavarnalögum á næsta þingi, í haust.

[Háreysti á þingpöllum.][Háreysti á þingpöllum.]Ég vil einnig fá að segja, og taka undir með hv. þingmanni, að við Íslendingar erum góð í viðbragði og ætli við séum ekki best í því. En við erum kannski ekki svo góð í forvörnum og þar þurfum við að gera betur, leggja meiri áherslu á forvarnir. Okkar færustu vísindamenn vilja meina að við séum líklega komin í viðvarandi almannavarnaástand alla vega næstu misserin, næstu árin, jafnvel áratugina. Það kallar á það að við þurfum að styrkjaalmannavarnir, ekki bara á suðvesturhorninu heldur um allt land, og ráðherra hefur fullan hug á að gera  hvað hún getur til að styðja við almannavarnir svo þau geti sinnt þessu hlutverki betur.


Ræðumaður: Áslaug Arna Sigurbjörnsdóttir

Virðulegi forseti. Það hafa lengi verið sett fram markmið um að nálgast fjármögnun háskólastigsins með þeim hætti að nálgast í fyrsta lagi meðaltal OECD-landanna og síðan til lengri tíma meðaltal Norðurlandanna. Við sjáum, og það er rétt hjá hv. þingmanni, að þar er fjármagnið meira ef við skoðum það á hvern nemanda en það er mikilvægt að skoða það líka í gömlu kerfi reiknilíkans sem búið var til árið 1999. Þá var erfitt fyrir skólana að vera í sókn, þá var borgað fyrir mjög magndrifið kerfi. Það var gott að setja eins marga nemendur og mögulegt var inn í skólana til að fá fjármagn en það sama var ekki að segja um hvort það myndi borga sig að láta þá útskrifast og klára námið. Ég tel að þegar við erum komin með árangurstengda fjármögnunarlíkanið sem var í samráðsgátt og við erum að leggja lokahönd á — þessi ákvörðun gagnvart sjálfstætt starfandi skólunum var ein af lokaákvörðunum í að klára það verkefni — þá geti skólarnir farið í sókn og sótt í auknar fjárheimildir sem þessi ríkisstjórn hefur forgangsraðað í þágu háskólanna til að komast nær meðaltali Norðurlandanna.


Ræðumaður: Áslaug Arna Sigurbjörnsdóttir

Virðulegi forseti. Ég þakka hv. þingmanni fyrir þessa fyrirspurn og líka reifun á málinu. Hann fór ágætlega yfir stöðu málsins. Í fyrsta lagi til að svara beint spurningunni þá er í fjármálaáætlun þessarar ríkisstjórnar gerð sókn fyrir háskóla í landinu með innleiðingu á árangurstengdu fjármögnunarlíkani háskólanna sem beðið hefur verið eftir í talsvert mörg ár. Með því að breyta fjármögnunarlíkani háskólanna erum við að innleiða það hvernig við útdeilum fjármunum til háskólanna og þar kemur aukið fjármagn á næstu árum inn í fjármálaáætlun. Er gert ráð fyrir því, miðað við að tveir skólar af þremur sem eru einkareknir fari þessa leið, að fjármagn til annarra skóla skerðist ekki sem því nemur. Það er mikilvægt að taka það fram að um er að ræða nokkur hundruð milljónir, kostnaðurinn sem hlýst af þessu, af 40 milljörðum sem fara til háskólastigsins á ári hverju og er aukning í fjármálaáætlun ríkisstjórnarinnar. Það er þannig sem þetta kemur inn á háskólastigið. Það er mikilvægt að mínu mati þegar við erum að horfa til Norðurlandanna, árangurs þeirra með háskóla með mismunandi rekstrarform, að sjá hvaða árangri þau hafa náð á háskólastiginu með fjármögnunarlíkönum sem eru núna að verða líkari okkar. Öll Norðurlöndin hafa tekið þessa ákvörðun og þar sjáum við að fleiri nemendur eru að skila sér í háskóla en hér á landi. Það má síðan ekki gleyma því að með fleiri nemendum inn í fjármagnið koma auknir fjármunir inn sem eru núna gæðamæling en ekki magndrifnir miðað við þær breytingar sem við vorum að gera á líkaninu.


Ræðumaður: Guðrún Hafsteinsdóttir

Virðulegi forseti. Eins og ég sagði í fyrra svari mínu hefur utanríkisráðherra fengið afhentan lista hjá Útlendingastofnun með nöfnum þeirra einstaklinga sem hafa fengið samþykkta fjölskyldusameiningu. Utanríkisráðherra hefur upplýst um það að hann hafi sent þennan lista til stjórnvalda í Egyptalandi og þau hafa hann í fórum sínum. Ég geri ráð fyrir því að þau hafi nú einhvers konar vinnulag með það, því að eins og hv. þingmaður nefnir þá hafa fleiri ríki sent lista með nöfnum ríkisborgara, dvalarleyfishafa eða aðstandenda sinna sem þau hafa reynt að koma yfir landamæri. Það er einhver tími liðinn síðan þessi listi barst þarlendum stjórnvöldum og hann er líklega þar í meðförum þeirra. Ég þekki ekki nákvæmlega hvernig það vinnulag er en geri ráð fyrir að það muni skýrast í mjög náinni framtíð hver niðurstaða egypskra stjórnvalda er hvað þetta varðar.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir fyrirspurnina. Frá því að ég kom inn í ráðuneyti dómsmála hef ég haft málefni útlendinga sem forgangsmál og ég held að það hafi ekki farið fram hjá neinum. Þetta er eitt af fimm áherslumálum sem ég lagði upp með þegar ég steig inn í þetta ráðuneyti og ég tel að það skipti mjög miklu máli að það sé haldið af mikilli festu utan um þennan málaflokk. Eins og ég nefndi hér fyrr í dag tel ég að sá fjöldi sem hingað kemur í leit að vernd sé meiri heldur en innviðir íslensks samfélags ráða við, auk þess sem kostnaðurinn er orðinn verulegur.

Hv. þingmaður spyr um afstöðu flokksins til útlendingalaga. Ég held sömuleiðis að hv. þingmanni ætti að vera að fullu ljóst hver afstaða Sjálfstæðisflokksins er til þessa málaflokks, enda hafa þingmenn flokksins ekki farið í grafgötur með þá skoðun sína, hvorki síðustu daga, vikur, mánuði eða fyrri ár, og hefur Sjálfstæðisflokkurinn margítrekað reynt að koma fram breytingum á lögum um útlendinga til að mæta krefjandi stöðu í málaflokknum. Þetta er málaflokkur sem krefst þess. Hann er síkvikur og það þarf alltaf að gera breytingar á útlendingalögum á hverjum tíma. Það hafa löndin í kringum okkur gert og þannig vill sá ráðherra sem hér stendur einnig vinna.

Hvað varðar þær öryggisráðstafanir sem íslensk stjórnvöld hafa gert varðandi þann hóp sem bíður fjölskyldusameiningar á Gaza, þá hefur utanríkisráðherra sent lista með nöfnum til stjórnvalda í Egyptalandi og mér er ekki kunnugt um niðurstöðu þarlendra stjórnvalda á þeim lista.


Ræðumaður: Guðrún Hafsteinsdóttir

Virðulegi forseti. Það er rétt að þessi rannsóknarnefnd almannavarna var lögð niður. Ráðherra þekkir ekki nákvæmlega tilurðina, af hverju það var eða hvort það hafi skort eitthvað á undirbúning eða aðbúnað þeirrar nefndar þannig að hún gæti sinnt hlutverki sínu eins og henni var ætlað. Alla vega var það niðurstaðan að nefndin var lögð niður. Ráðherra hefur ekki tekið ákvörðun um það enn sem komið er hvort þessi nefnd verði endurvakin. En ég minni á það að ráðherra hefur viðamiklar heimildir til að kalla eftir bæði ytri og innri rýni á þeim almannavarnaviðbrögðum sem byggð hafa verið úti á Reykjanesi.


Ræðumaður: Guðrún Hafsteinsdóttir

Virðulegi forseti. Hér er spurt um mjög alvarlegt slys og ég vil í upphafi fá að segja að hugur minn er hjá aðstandendum Lúðvíks Péturssonar sem lét lífið í Grindavík. Það hefur verið markmið okkar frá upphafi þessara eldsumbrota á Reykjanesi að koma í veg fyrir manntjón og hafa almannavarnir lagt allt kapp á það í sínum störfum að verja líf, verja heilsu og verja mikilvæga innviði. Það hefur verið gripið til mjög umfangsmikilla aðgerða í þessa veru. Þetta slys sýndi okkur að við þurfum stöðugt að vera á varðbergi og í þeim anda hafa almannavarnir starfað síðustu vikur og mánuði. Samkvæmt þeim upplýsingum sem ég hef fengið þá liggur fyrir að rannsókn er í gangi bæði hjá Vinnueftirlitinu og lögreglunni á tildrögum þessa slyss. Það er mikilvægt að þeirri lögbundnu rannsókn verði sinnt af festu. Um mitt ár 2022 gengu í gildi breytingar á lögum um almannavarnir þar sem rannsóknarnefnd almannavarna var lögð niður og er nú í lögum mælt fyrir um, eins og hv. þingmaður nefndi, þá skyldu almannavarna að framkvæma innri rýni á aðgerðum viðbragðsaðila eftir að almannavarnastigi hefur verið aflétt og þetta er gríðarlega mikilvægt, ekki síst sú krafa að gripið sé til úrlausna ef þörf krefur. Þá er í sömu lögum kveðið á um heimild til að láta framkvæma ytri rýni sem er bæði í höndum stjórnar samhæfingar og stjórnstöðvar og svo ráðherra og þessi heimild er bæði fyrir hendi eftir að almannavarnastigi er aflétt og einnig meðan á því stendur. Það er bæði eðlilegt og nauðsynlegt þegar svo viðamiklum heimildum er beitt að aðgerðir séu rýndar og það liggur á mínu borði núna, eftir að ákvörðun ríkislögreglustjóra um brottflutning hefur verið aflétt, að skoða forsendur þess að setja af stað rannsókn á heildarviðbragði í Grindavík.


Ræðumaður: Guðrún Hafsteinsdóttir

Nei.… komnir með þetta á öll landamæri hjá sér.Virðulegur forseti. Hv. þingmaður segir hér að það skipti máli að velja sér bandamenn og það skiptir svo sannarlega máli að velja sér bandamenn í gegnum öll þau verkefni sem við er að kljást í lífinu öllu. En hér er spurt hver staðan sé á svokölluðum PNR-samningum. Ég vil fá að árétta það að ástandið á landamærum Íslands er um margt gott. Yfir 90% allra farþega sem koma til landsins koma hér samkvæmt farþegalistum. Það eru aftur á móti búnar að vera samningaviðræður á milli Íslands og Evrópusambandsins um að ljúka þessum PNR-samningum sem munu þá ná utan um líklega þessi fjögur flugfélög sem ekki hafa skilað inn farþegalistum. Þegar er nefnt hér sérstakt landamæraeftirlit þá er það bundið við áhættumat og staðbundið mat og það er tímabundið. Til dæmis eins og það eftirlit sem hefur verið í Svíþjóð,  það hefur verið bundið við brýr eða brúna yfir Eyrarsund en ekki t.d. flugvöllinn í Stokkhólmi.


Ræðumaður: Guðrún Hafsteinsdóttir

Ég þakka hv. þingmanni fyrir fyrirspurnina. Hv. þingmaður spyr hvort dómsmálaráðherra sé sáttur við það ástand sem ríkt hefur. Ég tel að ráðherra hafi ítrekað komið þeirri skoðun sinni á framfæri í fjölmiðlum núna síðustu mánuði, ég hef haft áhyggjur af þeirri fjölgun sem orðið hefur hér á fólki sem leitar að vernd hér á landi og ég hef haft áhyggjur af því að á síðustu tveimur árum hafa samtals 9.000 einstaklingar sótt um vernd. Það er einfaldlega of mikið að því ég tel, of mikill fjöldi. Þetta samsvarar fjölda þeirra sem býr í öllu Sveitarfélaginu Árborg til samans. Það er rétt að örugglega síðustu tíu ár hefur Sjálfstæðisflokkurinn farið með ráðuneyti dómsmála og hefur gert það vel og forverar mínir í starfi hafa gert það mjög vel. Hins vegar er það svo að þingið hefur hafnað öllum breytingum sem ráðherrar Sjálfstæðisflokksins hafa lagt fram, ekki bara einu sinni, ekki bara tvisvar og ekki þrisvar, heldur að ég tel fimm sinnum. Fimm sinnum, hv. þingheimur, hefur þingið komið í veg fyrir að ráðherrar Sjálfstæðisflokksins hafi getað gert nauðsynlegar breytingar á útlendingalöggjöfinni og það er miður. Það hefur ekkert með valdagræðgi Sjálfstæðisflokksins að gera eins og hv. þingmaður nefnir hér, bara alls ekki, heldur hafa forverar mínir í starfi, þeir ráðherrar sem hafa setið í þessu ráðuneyti fyrir Sjálfstæðisflokkinn, tekið það af mikilli ábyrgð að stýra því ráðuneyti og það geri ég sömuleiðis.


Ræðumaður: Þórdís Kolbrún R. Gylfadóttir

Frú forseti. Ég vil ljúka þessari umræðu á því að þakka fyrir umræður hér í dag og þær ræður sem hér hafa verið fluttar og þau sjónarmið. Það eru nokkur atriði sem mig langar sérstaklega að nefna. Fyrst aðeins um það hvers konar verkefni þetta er. Líkt og hv. þm. Jóhann Friðrik Friðriksson kom inn á er það marglaga og stórt í sniðum. Það einskorðast ekki við þetta frumvarp sem við ræðum hér, sem er þó það stærsta hingað til. Það er samfélagslegt fyrst og fremst fyrir grindvískt samfélag en líka fyrir okkur sem samfélag. Það er efnahagslegt og við verðum að hafa skynsemi að leiðarljósi þegar við mátum það saman hvernig umgjörðin er, hvernig útfærslan er, hver áhrifin eru og afleiðingar. Ég hef séð það mjög skýrt í þessari vinnu að það skiptir gríðarlegu máli. Útfærslan hefði getað verið önnur með sömu niðurstöðu fyrir Grindvíkinga, ekki endilega betri en þó með mun töluvert neikvæðari áhrifum til að mynda á ríkissjóð eða töluvert neikvæðari áhrifum á það verkefni okkar að ná niður verðbólgu og vöxtum. Þannig að það skiptir máli að huga að þessum þríþættu markmiðum sem við höfum haft að leiðarljósi.

Við höfum lagt á það áherslu að gera þetta eins skynsamlega og kostur er og eins sanngjarnt og kostur er og huga sérstaklega að jafnræði aðila. Þegar ég segi að við horfum til þess að gera þetta eins sanngjarnt og kostur er þá er það ekki yfirlýsing um að þessi staða sé sanngjörn. Hún er einfaldlega mjög ósanngjörn fyrir fólkið í Grindavík, þ.e. sú staða sem upp er komin, að þurfa að flýja heimili sín, geta ekki verið þar, mega ekki vera þar og vita ekkert hvort og þá hvenær hægt er að snúa til baka. Það er gríðarlega ósanngjörn staða og erfið og fólk hefur orðið fyrir tjóni. Það hefur orðið fyrir fjárhagslegu tjóni, tilfinningalegu tjóni og ég ætla ekki að láta eins og allt það tjón sé hægt að bæta. Það er einfaldlega ekki hægt að bæta allt það tjón sem fólk hefur orðið fyrir. En það sem við erum að gera hér, að ná utan um það verkefni að gera fjölskyldum kleift að koma sér varanlega eða a.m.k. til millilangs eða lengri tíma þaki yfir höfuðið og búa sér til nýjan griðastað á nýjum stað, þar sem hver fjölskylda þarf að eiga sína friðhelgi, er markmiðið með þessu frumvarpi.

Hér voru aðeins nefndar þær íbúðir sem falla utan mengis eða falla utan frumvarpsins. Þær eru um 250. Þar af eru leigjendur stærstur hluti og það þýðir að staða þess fólks er þannig að það þarf að finna sér nýtt heimili sem það leigir eða, ef það hefur áhuga eða tök eða getu til, að kaupa þegar þar að kemur. Við erum ekki með þessu frumvarpi að kaupa eignir lögaðila og undir það falla þá þeir lögaðilar sem eru í atvinnurekstri við að leigja fólki íbúðir. Atvinnurekstur er utan þessa mengis og atvinnurekstur verður að mínu viti að vera utan þess því það er önnur ákvörðun, sjálfstæð ákvörðun sem þarf að hugsa mjög vel og til enda hvernig eigi að mæta.

Nú erum við með hér í þinginu frumvarp um tekjufallsstyrki þar sem við bætum það tekjufall sem fyrirtæki hafa orðið fyrir, upp að vissu marki, upp að ákveðnum starfsmannafjölda, veitum fyrirtækjum súrefni. Verkefnið núna er að finna út úr því hvað er raunhæft og gerlegt fyrir ákveðinn atvinnurekstur sem getur verið áfram í Grindavík þótt fólk búi ekki þar, því það er auðvitað misjafnt eftir því hver atvinnureksturinn er. Það er verkefni sem við erum í og ég veit að atvinnurekendur eru óþreyjufullir og vilja fá fyrirsjáanleika og eitthvert frekara plan og skýr svör. En þetta sem við erum að fjalla um hér snýst um íbúðir í eigu einstaklinga.

Svo er auðvitað hluti fólks sem bjó í Grindavík, og hluti þess þá sem leigjendur, sem hefur farið til síns heimalands eftir allt sem gengið hefur á. Hluti þessa fólks leigir á nýjum stað og þegar við horfum til þessara þátta þá eru ekki margar íbúðir sem standa utan mengis. Ég veit að nefndin mun skoða þau tilvik og kanna hvort nefndin eða þingið vilji gera einhverjar breytingar á því en það er mikilvægt að halda í þessi meginmarkmið og þau leiðarljós sem við höfum haft í allri þessari vinnu.

Hér var aðeins komið inn á búseturétt. Við tókum ákvörðun um það í ljósi tímans, og fólk bíður eftir því að þetta frumvarp verði samþykkt sem lög þannig að það geti tekið ákvarðanir út frá því, að leysa það í sameiningu, þ.e. nefndin fái það hlutverk að leysa það og fjármála- og efnahagsráðuneytið verður að sjálfsögðu til aðstoðar og til þjónustu reiðubúið í því verkefni. Það snýst um hvernig við getum gert þeim einstaklingum sem eiga búseturétt í eignum kleift að flytja þann rétt með sér, rétt eins og fólkið sem er að flytja eigið fé með sér á nýjan stað. Hvernig getum við gert þeim kleift að flytja þann rétt sem þau eiga þar, vonandi þá inn í annan búseturétt annars staðar eða tekið aðrar ákvarðanir? Það er mikilvægt að við lendum því.

Það eru fjölmörg önnur atriði sem hér var komið inn á og eins og ég fór yfir í minni framsöguræðu þá kom auðvitað mikill fjöldi athugasemda en þær voru ekki 316 útgáfur af umsögnum. Þetta voru ákveðin atriði sem helst var fjallað um og er reifað vel í 5. kafla greinargerðar með frumvarpinu, í samráðskaflanum, eðli þeirra umsagna og svo með hvaða hætti er brugðist við þeim. Stundum er það til þess að lýsa betur eða fylla inn í skýringar eða taka af vafa eða túlka nánar. Í öðrum tilfellum erum við að bregðast við þeim með því að breyta frumvarpinu og færa það inn en í öðrum tilfellum erum við að skýra betur út hvers vegna sú leið var ekki farin.

Mér finnst skipta máli að við hugsum líka til þess, við sem hér erum með lýðræðislegt umboð frá þjóðinni og með löggjafarvald og berum ábyrgð, að huga að því sem gæti gerst í framhaldinu. Hér er um að ræða aðgerð sem við höfum aldrei farið í áður. Vísindamenn segja okkur að við séum komin inn í tímabil sem líklega eða mögulega mun vara mjög lengi og við vitum ekki í hvaða röð náttúran vaknar og lætur til sín taka yfir landið. Þá þurfum við að búa okkur undir að það kunni að verða fleiri áföll, mögulega minni og mögulega stærri. Þess vegna er þetta ákveðin prófraun, prófsteinn á það að okkur farnist að ramma þetta inn með sem skynsamlegustum hætti þannig að það standist alla skoðun, bæði aftur í tímann gagnvart öðrum þeim sem hafa orðið fyrir áfalli, þótt ólíkt sé, en líka fram í tímann, vegna þess að við verðum að hafa burði og getu til að bregðast við slíkum áföllum ef þau verða. Framtíðin er mjög óljós í þeim efnum og okkur ber skylda til að vanda mjög til verka og búa okkur undir þá óvissu í framtíðinni.

Að lokum vona ég að sem flest geti nýtt sér það sem felst í þessu frumvarpi. Ég veit að fólk er í mjög misjafnri stöðu, líkt og það var áður en þessir atburðir hófust. Fólk er misjafnlega sett fjárhagslega. Fólk er búið að vera misjafnlega lengi á fasteignamarkaði. Fólk skuldar mjög mismikið. Sumir hafa getað haldið atvinnu áfram í gegnum þennan tíma, aðrir ekki, þannig að það er ekki bara fjárhagsleg óvissa og áföll í kringum fasteign heldur getur það líka átt við störf. Ég veit að það er enginn hér inni sem lætur eins og allir íbúar í Grindavík séu í sömu stöðu eða að þetta frumvarp leysi öll þeirra mál. Við verðum einfaldlega að vera ærleg í því og ég segi þess vegna aftur að þetta frumvarp er ekki að fara að bæta allt það tjón sem þetta fólk hefur orðið fyrir. Allt það tjón verður einfaldlega ekki allt bætt. En markmiðin eru skýr, þau skipta máli og ég veit að þessi svör sem hér er að finna eru mikill léttir fyrir stóran hóp fólks.

Rétt í lokin vil ég aftur þakka samráðsnefndinni með fulltrúum allra flokka. Það var gott starf. Það var gagnlegt fyrir mig, fyrir sérfræðinga fjármála- og efnahagsráðuneytisins, fyrir ráðgjafa okkar sem aðstoða okkur og vonandi fyrir þingmennina sem í nefndinni sátu. Það var sannarlega tíma vel varið að undirbyggja málið með þessum hætti og mun líklega flýta fyrir þinglegri meðferð hér. Það vill þannig til að stór hluti þeirrar nefndar situr í efnahags- og viðskiptanefnd, ekki af því að þau eru flest þingmenn Suðurkjördæmis en þannig er það bara. Það mun líka gagnast.

Ég vil í lokin þakka starfsfólki fjármála- og efnahagsráðuneytisins sem lagði sig allt fram við að vinna þetta mál eins og best væri á kosið og gerði það framúrskarandi vel og sömuleiðis þakka þeim ráðgjöfum sem aðstoðuðu okkur, sérstaklega varðandi útfærslu og samskipti við fjármálastofnanir. Það skiptir máli, þótt ekki sé farið í það í þessu frumvarpi, en sú útfærsla og aðkoma fjármálastofnana að þessari heildarlausn er auðvitað risastór þáttur málsins. Ég leyfi mér líka að þakka bönkunum fyrir þeirra lausnamiðuðu nálgun í þessu verkefni sem mér finnst sýna að þetta er verkefni sem við þurfum öll að koma að. Við erum hér að taka ákvörðun um að 99% þjóðarinnar ætli að standa með eina prósentinu sem verður fyrir áfalli og ég vona að lífeyrissjóðir landsins, sem eru lánveitendur á þessu svæði, sjái sér fært að taka þátt í þessari heildarlausn líka.

Mér finnst það sem komið hefur fram hér og í aðdraganda þessarar vinnu og í þessari vinnu allri saman sýna að við ætlum okkur að leysa þetta saman og mér finnst mikill bragur á því vegna þess að verkefnið er einfaldlega þess eðlis að það skiptir máli fyrir heildarútkomu og áferð á málinu að við gerum það þannig, því að þetta, eins og ég segi, er verkefni sem við höfum ekki áður staðið frammi fyrir. Það þarf að standast skoðun. Það þarf að mæta þessum þörfum og þessum markmiðum sem við settum okkur. Ég óska hv. efnahags- og viðskiptanefnd og nefndarmönnum þar alls hins besta í vinnunni fram undan og hér eftir sem hingað til verður fjármála- og efnahagsráðuneytið til þjónustu reiðubúið ef við getum orðið að frekara liði.


Ræðumaður: Ásmundur Friðriksson

Virðulegur forseti. Ég ætla ekki að lengja þessa umræðu mjög mikið. Ég vil bara fyrst og fremst þakka hæstv. ráðherra og samstarfshópnum fyrir glæsilega og frábæra vinnu og fyrir að gefa okkur þann tón hér í þinginu að standa saman að þessu verkefni sem er ærið og svakalegt. Þetta eru þung spor fyrir okkur, hvern einasta þingmann hér inni, að þurfa að standa í þessum sporum og þurfa að taka þessa ákvörðun. Hún mun auðvitað alltaf vera að einhverju leyti umdeild en þetta er niðurstaða sem hér hefur verið fengin í þinginu og mér finnst vinnan á bak við hana algerlega til fyrirmyndar.

Ég þekki þessi skref og hugur minn er hjá Grindvíkingum. Það búa margir við þröngan kost, eins og hér hefur komið fram. Það er verkefni bæði þings og okkar allra sem vinnum að þessu og hjálparaðila að koma þeim til hjálpar sem búa við skert húsnæði eða þröngt húsnæði, að bæta úr því eins fljótt og hægt er. Heimili hvers einasta manns og okkar allra er okkar heimahöfn, hvers og eins, og það er engin heimahöfn án atvinnulífs, virðulegur forseti. Það minnir okkur á að við þurfum að gera allt til þess að vekja þá von í brjósti að aftur geti hafist atvinnulíf í Grindavík. Til þess þurfa þeir sem stjórna atvinnulífinu þar að hafa aðgang að fyrirtækjunum. Það mun taka einhvern tíma og það er áhætta í því fólgin að koma atvinnufyrirtækjunum í gang en það er lífsneisti Grindvíkinga að þau komist af stað aftur.

Ég segi bara við Grindvíkinga: Ég vona að framtíðin muni gefa okkur það að við komumst allir aftur heim í okkar eigin heimahöfn. Ég segi: Takk fyrir okkur. Takk fyrir samstöðuna. Áfram Grindavík.


Ræðumaður: Vilhjálmur Árnason

Virðulegur forseti. Það er stór stund að koma hingað í ræðustól og ræða þetta mikilvæga frumvarp til laga af því að orð okkar Grindvíkinga hefur eiginlega undanfarin fjögur ár verið óvissa; það er alltaf ein óvissa og svo kemur næsta óvissa. Við teljum okkur vera komin  eitt skref áfram og með einhverja von um að ná að átta okkur á aðstæðum og þá förum við fimm skref aftur á bak. En ég held  að stjórnvöld, í góðu samstarfi  við  Alþingi — ég vil líka þakka fyrir þann samtakamátt sem hefur verið hér innan Alþingis um að taka sameiginlega á þessum málum — séu með þessu frumvarpi   að ná að losa einn af stóru áhættuþáttunum sem komið hafa yfir heimilin í Grindavík á þessum miklu náttúruhamfaratímum. Það er mjög mikilvægt að þetta mál sé komið fram og að okkur takist vel að leysa úr því hratt og örugglega af því að nú eru margir að bíða og margt komið af stað á grundvelli  áforma um þetta frumvarp þannig að það skiptir miklu máli.

Ég vil byrja á að segja að almennt er ég mjög sáttur við hvernig þetta mál hefur verið unnið og hvernig það hefur þróast og hvernig það kemur fram. Það er almennt en samt mjög afmörkuð markmið í því að tryggja uppkaup á íbúðarhúsnæði til heimilishalds einstaklinga. Þegar verkefnin eru svona mörg og áskoranirnar margar og stórar skiptir miklu máli að afmarka sig svo að maður sé ekki reyna að leysa öll vandamál í einu máli og tefja það og missa fókusinn á því markmiði sem við erum að reyna að ná þannig að ég held að það sé gott að þetta mál sé svona afmarkað. Það hefur verið skilið eftir  ýmiss konar svigrúm í frumvarpinu eins og er verið að ræða hér varðandi lögheimilisskráningu og íbúðir í byggingu, reglugerðarheimildir eru komnar hérna og það er ýmislegt sem er hægt að útfæra enn þá að til að reyna að grípa þau jaðartilvik. Ég held að það hafi tekist ágætlega. En svo eru líka mörg atriði sem tengjast þessu sem mun kannski ekki þurfa að leysa í frumvarpinu, er jafnvel hægt að leysa í samráði við bankana og lánastofnanir eins og um veðflutning og annað slíkt, það verður vonandi hægt að gera það, eitthvað varðandi skilyrði um greiðslumat og annað. Kannski þurfum við að skoða það án þess að mál komi hér inn. Og svo er ekkert útilokað að við þurfum að ræða í framhaldinu  ef það eru stórir hópar sem munu þrátt fyrir þetta frumvarp —  eru búnir að leysa sig undan  sínum fjárhagslegu skuldbindingum en komast ekki inn á erfiðan húsnæðismarkað og þá þarf að taka sérstaklega á því. En því er ekki blandað hér inn. Eins og kemur fram í frumvarpinu er eitt atriði þó sem við þurfum að útfæra í lögunum áður en við klárum þau héðan frá Alþingi, það varðar þá sem eiga svokallaðan búseturétt, hvernig það er leyst. Það er tekið á því í frumvarpinu þannig að ég hef trú á því að nefndin geti klárað það í samráði við ráðuneytið. Ég held að það skipti miklu máli.

Auðvitað er margt sem maður hefði viljað að væri hægt að ganga lengra með og gera annað en þetta þarf að vera almennt og þetta þarf að vera  skynsamlegt og það sem við gerum hér má  ekki   hafa almenn áhrif á vaxtastig í landinu. Það hjálpar ekki heldur íbúunum sem eru að fara inn á nýjan fasteignamarkað og annað slíkt þannig að við þurfum að hafa það allt saman í huga.

Það er eitt sem mig langar sérstaklega að nefna hérna af því að það hefur verið mikið rætt um undanþáguna frá lögheimilisskráningunni, að það er frekar rúm heimild hér og tekur á mörgum atriðum. En eins og við þekkjum þá  hjálpast fjölskyldur oft að við að eignast húsnæði til að fjölskyldumeðlimir geti eignast sitt heimili. Oft kemur  fyrirhyggja  þar við sögu líka, fólk er að kaupa sér húsnæði sem það ætlar að flytja í vegna þess að það væntir breyttra aðstæðna eða að það  ætlar að fara að minnka við sig, er búið að sjá draumaeignina en er ekki alveg tilbúið að taka stóra skrefið enn þá og hefur því keypt eignina og ekki enn náð að losa sig við æskuheimilið sem það byggði upp og annað slíkt, en það gæti þess vegna verið með tvær eignir.

Það er líka oft þannig að foreldrarnir skrá fyrst eign barnanna sinna á sig  þar sem þau standast ekki greiðslumat og á meðan  börnin eru að klára nám eða að vinna sér inn fyrir útborguninni og geta keypt húsið að fullu þá er það skráð á foreldrana  þannig að það nýtir  fyrstu kaupendaréttindin þegar þau kaup fara fram. Það er ýmislegt svona sem getur orsakað það að fjölskyldur eru skráðar fyrir tveimur heimilum. Þetta bið ég bara virðulega nefnd um að skoða í meðferðinni, hvort þetta rúmast innan þessarar undanþágu eða hvort það sé einhvern veginn hægt að mæta því. Þarna tel ég að við værum ekki að  fara út fyrir markmið laganna þar sem er talað um að lögaðilar og þeir sem eru í atvinnustarfsemi verði teknir fyrir síðar  eða á annan hátt þegar við vitum meira um þróun jarðhræringanna.

Ég veit til þess að bankarnir eru byrjaðir að vinna samkvæmt þessu frumvarpi og það er vel, þannig að einhver fasteignaviðskipti eru komin af stað. En fólk vill í svona stóru máli  hafa sem mest á hreinu og vill hafa    öryggið fyrir framan sig. Því held ég að það skipti miklu máli að þetta mál fari hratt og örugglega í gegn og að við náum að vinna það hratt til að þetta komist á hreint og það sé hægt að stofna félagið, það sé hægt að fara að framkvæma þetta þannig að ekki komi upp aukinn kostnaður við að þurfa að gera brúarlán eða að kaupsamningar  falli úr gildi. Það er ýmislegt svona sem kemur upp. Líka að þegar fólk er á fasteignamarkaðnum þá viti það fyrir fullt og allt hvaða svigrúm það hefur. Í grunninn er þetta mál sem hjálpar fólki til að hjálpa sér sjálft, sem ég held að sé mikilvægt, að fólkið geti tekið ákvörðun um það hvar það býr fyrst það lendir í þessum aðstæðum. Það geti ákveðið   sína framtíð, búið sér til nýjan núllpunkt og tekið svo aftur ákvörðun um það, þegar náttúran hefur látið af völdum og framtíð Grindavíkur kemur í ljós, hvort það komi aftur, verði þá búið að byggja sig upp aftur og vinna upp  traust gagnvart því að flytja til baka, sem við vonum að sem flestum takist á einhverjum tímapunkti, og endurreisa bæinn.

En við þurfum líka bara að viðurkenna að þegar náttúran tekur völdin eins og hún hefur gert í Grindavík þá verður ekkert sanngjarnt. Það verður ekkert sanngjarnt í þessu. Sama hversu vel við munum útfæra þetta mál hér og ganga langt þá er þetta alltaf inngrip. Það mun enginn koma bættari út úr þessari stöðu. Það er að vonum mikið álag  og oft tekjutap, mikill kostnaður við alla flutninga og öll fasteignaviðskipti og allar ráðstafanir á meðan þú hefur ekki húsnæði, þarft að leigja og búa annars staðar og flytja aftur og aftur og breyta um umhverfi, fara inn í nýtt skólaumhverfi, nýtt tómstundaumhverfi og jafnvel nýja atvinnu og annað slíkt.

Það er margt í gangi þannig að það verður seint hægt að horfa á þetta sem einu lausnina við þessu stóra máli. Og sama hvað við gerum þetta  vel úr garði þá munum við því miður aldrei  bæta öllum það tjón sem þeir verða fyrir. Það er bara þannig sem það er, raunveruleikinn, því miður, þó að okkur finnist það náttúrlega ósanngjarnt. Því er ég ánægður að þetta mál sé þó að þróast við  þetta, að það  svari þessari óvissu og sé þó að ná að ganga svona langt og taka á svona mörgum málum. Ég vona að ef eitthvað kemur upp í meðförum nefndarinnar sé hægt að laga það aðeins til, sem eru kannski aðallega þessi tvö atriði sem ég nefndi áðan varðandi þá sem eiga búseturétt og svo getur verið að einhverjir séu skráðir fyrir tveimur eignum, sem er bara svipað, má segja, að þeir sem eru að byggja sér nýtt hús, eru að fara að búa sér til nýtt heimili, verði skráðir tímabundið fyrir tveimur eignum. Við ætlum að taka á því hér í málinu þannig að ég held að við getum heimfært það  upp á hitt líka.

Í lokin vil ég bara minna á að það er líka atriði sem fólk er að senda inn umsagnir um og hefur áhyggjur af,  sem tengist kannski ekki málinu beint, sem er kannski að það sé komið fram við það hjá lánastofnunum eins og fyrstu íbúðarkaupendur, jafnvel hvort fólk geti fengið að njóta einhverra kjara sem fyrstu íbúðarkaupendur. Við þurfum bara að taka þá umræðu sér ef sú staða kemur upp, að það sé þörf á því og vilji til þess.

Svo varðandi lögaðilana  þá hefur nú verið sagt að það eigi að klára úttekt  á t.d. jörðinni, hvað eigum við að segja, jarðúttektina, athuga sprungurnar og holrúmið undir, hvernig þessir atburðir eru að þróast, hvernig er hægt að leyfa atvinnulífinu að aðlagast. Þegar meira kemur í ljós verður að taka frekari ákvarðanir um varanlegri úrræði fyrir atvinnulífið. En fyrst og fremst ætlum við að bjarga heimilum fólks og íbúunum, einstaklingunum. Þetta er gott framlag sem ég þakka fyrir og hefur verið vel unnið og ég treysti hv. efnahags- og viðskiptanefnd til að klára málið og finna farsæla lausn á góðum tíma.


Ræðumaður: Þórdís Kolbrún R. Gylfadóttir

Virðulegi forseti. Þegar farið er yfir samráðskaflana þá eru hérna önnur atriði sömuleiðis, eins og þegar  talað er um að æskilegt væri að heimila flutning á veðlánum yfir á aðra fasteign, sem ég lagði áherslu á að yrði gert ef það væri hægt. Útfærslan á málinu er þannig að ríkið geri það ekki en niðurstaðan verður að fólk muni geta óskað eftir því við sinn viðskiptabanka. Það mun þá hafa jákvæð áhrif fyrir þann hóp, sérstaklega fyrir þann sem er með lán á föstum vöxtum  í einhvern tíma fram undan. Sömuleiðis  það sem ég nefndi áðan varðandi tvö árin frá því að atburður hófst og frá því að viðkomandi selur félaginu húsnæði sitt, þar er  bætt  inn í frumvarpið ákvæði til bráðabirgða sem kveður á um að taka skuli afstöðu til þess  áður en sá tími líður hvort lengja eigi hann. Það getur verið að náttúran verði búin að svara þessari spurningu fyrir okkur fyrir þann tíma á hvorn veginn sem er, annaðhvort að það verði orðið rólegt og þá þurfi það ekki eða þá að ekki þurfi að taka afstöðu til þess vegna þess að náttúran hefur náð sínu fram. Sömuleiðis  voru umsagnir um að einn eigandi hafi átt lögheimili í húsnæðinu en svo er kannski einhver annar sem býr þar sem ekki er með lögheimili. En það er tekið sérstaklega fram að nægilegt sé að það sé einn, þannig að þótt einhver annar búi þar líka og hann sé ekki með lögheimili þar þá getur það samt fallið undir frumvarpið.

Ég geri mér fulla grein fyrir því og hef gert allan tímann að svona mál er gríðarlega flókið og viðkvæmt og fólk sem hefur orðið fyrir áfalli og er ekki bara með fjárhagsáhyggjur heldur er að syrgja sinn griðastað í sínu samfélagi og lífið sem það sá fyrir sér um komandi og mögulega alla framtíð —  í svona máli þar sem þú ert að reyna að loka mengi og mæta þeim aðstæðum að ákveðnum skilyrðum uppfylltum verða ekki allir sáttir. Ég er hins vegar ekki sammála hv. þingmanni að það sé  ekki almenn ánægja eða almennur léttir eða skilningur á því að markmiðunum sem við settum okkur sé náð í þessu.   En ég hef allan tímann verið mjög heiðarleg með það að við náum ekki að bæta allt það tjón sem þetta fólk hefur orðið fyrir. Því hef ég ekki lofað heldur hef ég verið mjög ærleg í því að það er óraunhæft.  En þessi rammi er gríðarlega mikilvægur fyrir þetta fólk.


Ræðumaður: Þórdís Kolbrún R. Gylfadóttir

Herra forseti. Það bárust sannarlega margar umsagnir en þær voru nokkuð samkynja, þ.e. þær voru margar um sambærilega hluti, þannig að það er hægt að flokka þær umsagnir í nokkra flokka. Í samráðskafla frumvarpsins, 5. kafla, er yfirlit yfir bæði umsagnir og með hvaða hætti brugðist er við þeim, t.d. var sérstaklega bent á að dánarbú féllu ekki undir frumvarpið eða mengi þessa frumvarps og það er ábending sem við tókum til okkar vegna þess að dánarbú er lögaðili og lögaðili er ekki undir frumvarpinu en undantekning gerð á því hvað varðar dánarbúin.

Síðan eru umsagnir þar sem fjallað er um áhyggjur til að mynda af undanþágunni um að þú þurfir að hafa átt lögheimili í húsnæðinu til að fá það bætt. Hún er skýrð nánar og komið til móts við það og það sagt sem var hugsunin, en var mögulega ekki nægilega skýrt, að slíkar undanþágur eða beiðnir yrðu túlkaðar nokkuð rúmt, þ.e. þar sem andi laganna nær einfaldlega fram að ganga því aðstæður fólks geta verið mismunandi.

Síðan eru auðvitað atriði sem við erum ekki að verða við eins og því að þetta eigi ekki að vera 95% af brunabótamati heldur 100%. Það voru umsagnir líka um atvinnulífið sem er ekki verið að taka á hér og síðan eru það þessi tímamörk sem er eitthvað sem ég held að þingið þurfi einfaldlega að fjalla um. En við erum til að mynda ekki að verða við því að forkaupsrétturinn eigi við tveimur árum eftir að atburði lýkur vegna þess að það geta verið einhver misseri eða margir áratugir og það væri ekki ábyrgt að festa það inni á þessum tímapunkti. Þannig að sum atriði erum við í raun að útskýra betur, sem er gagnlegt og við verðum þá við þeim athugasemdum með því að við skýrum það betur í frumvarpinu. Öðru verðum við við og enn öðru ekki.


Ræðumaður: Þórdís Kolbrún R. Gylfadóttir

Virðulegi forseti. Ég mæli fyrir frumvarpi til laga um kaup á íbúðarhúsnæði í Grindavík. Markmið frumvarpsins er að verja fjárhag og velferð íbúa í Grindavíkurbæ vegna þeirrar óvissu sem skapast hefur þar á undanförnum mánuðum vegna jarðhræringa og eldgosa. Þetta er merkilegt frumvarp fyrir ýmsar sakir; bæði eru aðstæðurnar án nokkurra fordæma og mér að vitandi hefur ríkið aldrei lagst í sambærilegt verkefni, a.m.k. ekki af þessari stærðargráðu. Við höfum þurft að huga að ótal þáttum og staðið frammi fyrir nýjum áskorunum sem kalla á vandvirkni á sama tíma og brýn þörf er fyrir það að allt gangi hratt fyrir sig. Ég tel að við höfum náð að feta góðan veg milli þessara sjónarmiða.

Í frumvarpinu er lagt til að einstaklingum, sem voru með lögheimili í Grindavík 10. nóvember síðastliðinn, verði boðið að selja félagi í eigu ríkisins íbúðarhúsnæði sitt. Miðað er við að kaupverð íbúða nemi 95% af brunabótamati að frádregnum veðskuldum. Lagt er til að möguleikinn til að selja húsnæði sitt standi Grindvíkingum til boða frá gildistöku laganna til 1. júlí nk.

Frumvarpið nær ekki til húsnæðis í eigu lögaðila en það mun þó gilda um íbúðarhúsnæði í eigu dánarbúa enda hafi það verið nýtt til heimilishalds. Heimilt verður að víkja frá skilyrði frumvarpsins um að seljandi hafi átt lögheimili í íbúðarhúsnæðinu ef tímabundnar aðstæður, svo sem nám, vinna eða annað, skýra skráningu á lögheimili annars staðar. Undir frumvarpið falla einnig hús sem metin hafa verið óviðgerðarhæf af Náttúruhamfaratryggingu Íslands og stofnunin hefur lokið bótauppgjöri vegna. Í þeim tilvikum dragast bætur frá Náttúruhamfaratryggingu Íslands einnig frá kaupverði. Í tilviki húsa sem hafa brunnið vegna eldsumbrotanna býðst eigendum að afsala þeim til félagsins án endurgjalds gegn því að félagið eignist mögulega endurkröfu á Náttúruhamfaratryggingu Íslands vegna kostnaðar við niðurrif og förgun. Hús sem hafa að öllu leyti farið undir hraun falla ekki undir frumvarpið enda fást þau bætt af Náttúruhamfaratryggingu Íslands og eigendur þurfa ekki að sæta frádrætti frá bótagreiðslum vegna kostnaðar við niðurrif og förgun þeirra.

Í frumvarpinu er lagt er til að framkvæmd húsnæðiskaupanna og umsýsla þess eignasafns sem verður til verði í höndum sérstaks félags sem ákveðið hefur verið að fái heitið Fasteignafélagið Þórkatla. Nokkrar ákvarðanir sem félaginu verða faldar, svo sem hvort tilefni er til að víkja frá skilyrði um lögheimilisskráningu í Grindavík, eru matskenndar. Þær ákvarðanir verður unnt að kæra til úrskurðarnefndar náttúruhamfaratrygginga, en sú nefnd hefur verið starfandi um nokkurt skeið og hefur það meginhlutverk að úrskurða í ágreiningsmálum vegna ákvarðana Náttúruhamfaratryggingar Íslands.

Í frumvarpinu er gert ráð fyrir að Grindvíkingum bjóðist að eiga forgangsrétt að hinu selda húsnæði í tvö ár og að skilyrði hans verði nánar fjallað um í reglugerð. Ekki liggur fyrir hve margir íbúar munu koma til með að nýta sér það úrræði sem felst í frumvarpinu og er heildarkostnaður við verkefnið því óvissu háður. Komi til þess að allir sem uppfylla skilyrði um sölu taki þátt gæti kostnaðurinn orðið um 60 milljarðar króna. Þar af nema áhvílandi fasteignalán um 23 milljörðum króna.

Gert er ráð fyrir því að kaupin verði fjármögnuð með framlagi úr ríkissjóði og með samningum við lánveitendur um uppgjör og úrlausn áhvílandi veðskulda. Gert er ráð fyrir þeim möguleika að hluti af fjármögnun ríkissjóðs verði í formi framlags af eignum Náttúruhamfaratryggingar Íslands.

Fjármála- og efnahagsráðuneytið hefur átt í samskiptum við lánveitendur íbúðalána í Grindavík og óskað eftir aðkomu þeirra að heildarlausn á fjármögnun verkefnisins. Fyrir liggja drög að samkomulagi fjármála- og efnahagsráðuneytisins við viðskiptabankana og einn sparisjóð sem miðast við efni frumvarpsins eins og það er lagt fram. Samþykki stjórna fyrirtækjanna þarf til að unnt sé að ganga frá samkomulaginu og ég leyfi mér að vera bjartsýn á að það fái farsæla lendingu.

Við vinnslu frumvarpsins hafði ráðuneyti mitt samráð við þingmenn úr öllum þingflokkum á Alþingi. Samráðið var gagnlegt og hefur flýtt fyrir vinnslu málsins. Ég vil því nota tækifærið og þakka þingmönnum fyrir afar gott samstarf, upplýsingaskipti og annað á þessum tíma. Samstaða okkar allra hér inni er ákaflega mikilvæg á stundum sem þessum og ég vona að við berum gæfu til að halda henni áfram.

Í inngangsköflum frumvarpsins er fjallað um tilefni og nauðsyn þess að frumvarp þetta er lagt fram. Þar er einnig dregin upp lýsing á þeim aðstæðum sem skapast hafa í Grindavík á undanförnum mánuðum. Þessar aðstæður hafa reynt á marga í samfélaginu en enga á viðlíka hátt og íbúa Grindavíkur sem búa við óvissu sem ekki er hægt að una við. Styrkur Grindvíkinga og baráttuþrek þeirra á þessum ótrúlegu tímum er og á að vera okkur öllum hvatning.

Drög að frumvarpinu voru kynnt í samráðsgátt stjórnvalda um síðustu helgi. Alls bárust 316 athugasemdir og umsagnir sem flestar voru frá Grindvíkingum. Í þeirri útgáfu frumvarpsins sem hér hefur verið lagt fram á Alþingi hefur í nokkrum atriðum verið tekið tillit til þessara ábendinga og önnur atriði útskýrð nánar og mig langar að nota þetta tækifæri til að færa Grindvíkingum og öðrum þakkir fyrir innsendar umsagnir.

Virðulegi forseti. Ég legg til að frumvarpinu verði vísað til efnahags- og viðskiptanefndar og til 2. umræðu að lokinni þessari umræðu.


Ræðumaður: Birgir Ármannsson

Borist hefur bréf frá umhverfis-, orku- og loftslagsráðherra þar sem óskað er eftir fresti til þess að veita skriflegt svar við fyrirspurn á þskj. 902, um styrki og samstarfssamninga, frá Bergþóri Ólasyni. Einnig hefur borist bréf frá heilbrigðisráðherra þar sem óskað er eftir fresti til að veita skriflegt svar við fyrirspurn á þskj. 917, um skaðsemi Covid-bólusetninga, frá Birni Leví Gunnarssyni. Að lokum hefur borist bréf frá utanríkisráðherra þar sem óskað er eftir fresti til að veita skriflegt svar við fyrirspurn á þskj. 929, um kostnað við leiðtogafund Evrópuráðsins, frá Ingu Sæland.


Ræðumaður: Birgir Ármannsson

Forseti vill í upphafi þingfundar greina frá því að samkvæmt starfsáætlun Alþingis er nefndadagur í dag og funduðu nefndir fyrir hádegi. Í gær var hins vegar ákveðið að boða til þingfundar eftir hádegi í dag til að hægt væri að mæla fyrir eina dagskrármálinu, kaup á íbúðarhúsnæði í Grindavík, ljúka við 1. umræðu um málið og koma því til nefndar. Samráð var haft við forsætisnefnd og formenn þingflokka varðandi þessa breytingu á starfsáætlun.


Ræðumaður: Guðlaugur Þór Þórðarson

Virðulegur forseti. Ég þakka hv. þingmanni fyrir framhald andsvarsins. Mér finnst að vísu þegar kemur að upplýsingum og efni að frumvarpið taki ágætlega á því en við erum að fara í þessa vinnu, þessi hópur, til þess að móta okkur stefnu út af m.a. þeim álitaefnum eða þeim hlutum sem hv. þingmaður vísaði til en ýmsum fleirum líka. Hvar mun þetta liggja í bókhaldi? Verður þetta bara í bókhaldi í öðrum ríkjum ef til þess kemur að menn muni flytja koltvíoxíð frá öðrum löndum til landsins? Mun það kosta eitthvað viðkomandi ríki eða fyrirtæki sem framkvæma það? En aftur, þetta er bara partur af þessu, þetta er gríðarlega víðfeðmt fyrirkomulag sem er komið af stað. Flest af þessu eru frjálsir samningar. Þetta tengist fleiru en bara niðurdælingu þannig að við hv. þingmaður náum ekki að tæma það hér í stuttum andsvörum og jafnvel í ræðum. Ég held að það sé mjög mikilvægt að frumvarpið komi fram þannig að við stígum þau skref að skýra regluverkið í kringum þetta, m.a. í nafni gagnsæis. Svo sannarlega snýst þetta alltaf um traust almennings og trúverðugleika landsins. En hv. þingmaður er að vísa til ýmissa hluta sem við eigum eftir að taka ákvörðun um og ég held að það sé best að taka ákvörðun með bestu mögulegu upplýsingum og þess vegna var sá vinnuhópur sem hv. þingmaður vísar til settur á laggirnar. Ég vonast til þess að hér verði góð umræða um niðurstöðuna þegar hún kemur og síðan þurfum við örugglega að gera ýmislegt í kjölfarið.


Ræðumaður: Guðlaugur Þór Þórðarson

Virðulegi forseti. Ég vil þakka hv. þm. Andrési Inga Jónssyni fyrir andsvarið. Stutta svarið við seinni spurningunni er nei. Því hefur ekki verið fylgt eftir af þeirri ástæðu sem hv. þingmaður vísaði til, ég tel mjög mikilvægt að við mótum okkur stefnu og áherslur þegar kemur að kolefnismörkuðum. Ég er mjög ánægður með að hv. þingmaður fylgist með því hvað er að gerast í ráðuneytinu, hann vísar til þess að það var settur á starfshópur til að fara sérstaklega yfir þau mál og átti að skila í febrúar. Málið er hins vegar það umfangsmikið að við höfum ákveðið að leggja aukna vinnu í það og niðurstöðu er ekki að vænta fyrr en á vormánuðum. En ég held að það sé mjög skynsamlegt að nefndin taki stöðumat á því og heyri aðeins í þeim aðilum sem þar starfa. Formaður hópsins er lögmaðurinn Jónas Fr. Jónsson og hópurinn hefur unnið sleitulaust. En þetta er risastórt mál og gríðarlegt hagsmunamál út frá öllum forsendum og áður en við gerum eitthvert samkomulag við önnur ríki þá tel ég mjög mikilvægt að við séum búin að móta okkar áherslur og stefnu hvað þetta varðar. Það eru mörg álitamál uppi sem mikilvægt er að ræða og ekki síst hér á hinu háa Alþingi þannig að stutta svarið varðandi viljayfirlýsinguna við svissnesk stjórnvöld er nei, því hefur ekki verið fylgt eftir. En það er mikill áhugi hjá svissneskum stjórnvöldum þegar að þessu kemur. Það eru miklir möguleikar í þessu fyrir Ísland en það snýr ekki bara að þessu máli eða þessum þætti máls sem hér er fjallað um í frumvarpinu. Ég held að það sé mjög skynsamlegt af hv. þingnefnd og þinginu líka að ræða þetta. En til að gera langa sögu stutta þá er málið það umfangsmikið að ég féllst fúslega á það að hópurinn fengi lengri tíma til að fara yfir málið.


Ræðumaður: Guðlaugur Þór Þórðarson

Virðulegur forseti. Ég mæli hér fyrir frumvarpi til laga um breytingu á lögum um hollustuhætti og mengunarvarnir. Frumvarp þetta er endurflutt en það var áður lagt fram á Alþingi á 153. löggjafarþingi. Nánar tiltekið er um að ræða breytingar á VI. kafla A í lögunum sem fjallar um geymslu koldíoxíðs í jörðu. Kaflanum var bætt við lögin með lögum nr. 12/2021, til þess að innleiða tilskipun 2009/31/EB um geymslu koldíoxíðs í jörðu. Samkvæmt mati framkvæmdastjórnar Evrópusambandsins og Eftirlitsstofnunar EFTA er tilskipun um geymslu koldíoxíðs í jörðu tæknilega hlutlaus sem þýðir að aðrar aðferðir við geymslu koldíoxíðs en lýst er í tilskipuninni falla einnig undir tilskipunina. Tilskipunin er tengd reglum um viðskiptakerfi ESB með losunarheimildir, ETS-kerfinu.

Fyrirtæki sem taka þátt í ETS-kerfinu geta dregið það koldíoxíð sem dælt er niður í jörðina til geymslu, samkvæmt reglum tilskipunarinnar, frá losun sinni í vöktunaráætlun sem skilað er til lögbærra yfirvalda í hverju ríki samkvæmt tilskipun 2003/87/EB um viðskiptakerfi ESB. Frá samþykkt laganna 2021, þar sem tilskipun um geymslu koldíoxíðs í jörðu var innleidd, hafa íslensk stjórnvöld verið í samskiptum við eftirlitsstofnun EFTA vegna innleiðingar tilskipunarinnar. Þau samskipti leiddu m.a. til þess að umhverfis- og samgöngunefnd lagði til ákveðnar orðalagsbreytingar á ákvæðum kaflans á vorþingi 2022.

Í kjölfar samþykktar á lögum nr. 12/2021 hóf ráðuneytið vinnu við gerð reglugerðar um frekari útfærslu á framkvæmd laganna og var reglugerðin gefin út í desember 2022. Vinna við reglugerðina leiddi í ljós að nauðsynlegt var að gera enn frekari breytingu á kafla laga um hollustuhætti og mengunarvarnir er fjallar um geymslu koldíoxíðs í jörðu. Með frumvarpi þessu er því verið að leggja til frekari breytingar á kaflanum sem tryggja enn frekar samræmi milli ákvæða laganna og tilskipunar 2009/31/EB um geymslu koldíoxíðs í jörðu.

Eftirfarandi eru helstu breytingarnar sem lagðar eru til í frumvarpinu:

Skýra verður betur landfræðilegt gildissvið kafla laganna þannig að ákvæðið vísi til yfirráðasvæðis Íslands. Í núgildandi ákvæði laganna er aðeins vísað til efnahagslögsögu og landgrunns Íslands sem ekki er talið fullnægjandi. Í tillögu frumvarpsins er því bætt við vísun til lands, innsævis og landhelgi Íslands.

Setja þarf skýrari mörk milli ákvæða um könnunarleyfi annars vegar og starfsleyfis til geymslu hins vegar. Ef kanna þarf mögulegt geymslusvæði fyrir koldíoxíð getur Umhverfisstofnun veitt könnunarleyfi. Það veitir handhafa könnunarleyfis einkarétt til könnunar á hugsanlegum geymslugeymi koldíoxíðs í tiltekin tíma auk forgangsréttar til starfsleyfis til geymslu á sama svæði að uppfylltum tilteknum skilyrðum.

Lagfæra þarf orðalag ákvæðis sem fjallar um flutning ábyrgðar á geymslusvæði eftir að því hefur verið lokað þannig að það verði skýrara.

Skýra þarf betur skilyrði fyrir aðgangi þriðja aðila að flutningskerfi og geymslusvæði. Samkvæmt núgildandi ákvæði kafla laganna er rekstraraðila heimilt að synja þriðja aðila um aðgang að flutningskerfi og geymslusvæði að teknu tilliti til tiltekinna viðmiða sem er að finna í ákvæðinu. Með breytingunni sem hér er lögð til ber rekstraraðila að veita aðgang að flutningskerfi og geymslusvæði án mismunar að teknu tilliti til þeirra viðmiða sem fram koma í ákvæðinu. Einnig er lögð til þrenging á orðalagi í einu viðmiða ákvæðisins þar sem vísað er til alþjóðlegra skuldbindinga Íslands.

Bæta þarf við ákvæðum um samráð ríkja við lausn deilumála þegar um er að ræða flutningskerfi og geymslusvæði sem falla undir fleiri en eitt ríki.

Bæta þarf við ákvæði um samstarf yfir landamæri. Lagt er til að ef koldíoxíð er flutt yfir landamæri eða ef geymslusvæðin eða geymslusamstæðurnar liggja yfir landamæri skuli lögbær yfirvöld hlutaðeigandi ríkja hafa með sér samstarf.

Bæta þarf við ákvæði um samsetningu koldíoxíðsstraums til geymslu. Samkvæmt ákvæðinu ber straumunum að vera að langmestu leyti úr koldíoxíði. Af þeim sökum má ekki bæta í hann úrgangi eða öðru efni í því skyni að farga úrganginum eða öðru efni. Það verður á ábyrgð rekstraraðila að sjá til þess að innihald koldíoxíðsstraums sé efnagreint og að fram fari áhættumat sem staðfesti að mengunarstig koldíoxíðsstraums sé í samræmi við kröfur ákvæðisins.

Skýra þarf betur að trygging rekstraraðila fyrir allri starfsemi á geymslusvæði sé að fjárhagslegum toga.

Að lokum er lagt til að Umhverfisstofnun verði veitt leyfi til að innheimta gjald vegna útgáfu könnunarleyfa en sú breyting er tilkomin vegna athugasemda Umhverfisstofnunar í samráðsferli frumvarpsins.

Ekki er gert ráð fyrir fjárhagsáhrifum hjá ríkissjóði vegna frumvarpsins.

Virðulegur forseti. Ég hef hér rakið meginefni þessa frumvarps. Ég legg til að frumvarpinu verði að lokinni 1. umræðu vísað til hv. umhverfis- og samgöngunefndar.


Ræðumaður: Diljá Mist Einarsdóttir

Virðulegi forseti. Ég þakka hv. þingmanni síðara andsvar. Varðandi fyrri hlutann, örstutt, þá tel ég hreinlega að sú staða hafi ekki komið upp, e.t.v. kemur að því einhvern tímann að við prufukeyrum þessa heimild en það verður þá ekki til þess að Íslendingar sitji ekki við sama borð og félagar þeirra í Evrópusambandinu. Það verður sannarlega ekki til þess.

Varðandi það hvernig ég sé fyrir mér afgreiðslu málsins eða verklag þá verð ég að játa það hreinlega að ég hef bara ekki nýrri eða betri upplýsingar en hv. þingmaður hefur eða nýrri en þær sem hæstv. ráðherra hefur greint frá hér í ræðustóli í dag varðandi það hvernig hann hyggst leggja þetta mál fram. Þannig að ég verð bara að játa mig mát varðandi seinni hlutann, ég bara veit það ekki.


Ræðumaður: Diljá Mist Einarsdóttir

Virðulegi forseti. Ég þakka hv. þm. Bergþóri Ólasyni kærlega fyrir andsvarið. Ég ætla ekki að láta flækja mig í þennan orðhengilshátt hv. þingmanns. Ég var bara hreinlega að fara yfir vilja þingmanna til að leysa þessa hnökra, þessi vandkvæði sem eru komin upp í framkvæmd EES-samningsins og hafa verið margrakin og hv. þingmanni er vel kunnugt um. Hvort ég telji að það sé eða hafi komið upp ástæða til að beita þessari heimild sem okkur er frjálst að beita hvenær sem er, þá tel ég svo ekki vera. En þá ætla ég leyfa mér að segja á sama tíma — og óttast auðvitað mjög að orð mín séu klippt úr samhengi eftir heimsókn í Silfrið í gærkvöldi, maður veit aldrei hvenær er klippt á mann — að okkur er það frjálst, alveg sama hvaða vandamál kemur upp eða hvað dagur kemur upp eða nýjar upplýsingar eins og ég nefndi áður, okkur er frjálst á hverjum einasta degi sem við vöknum og förum að sofa að yfirgefa þetta samstarf. Ef koma upp einhverjar þær aðstæður, þó að við nýtum okkur ekki einhverjar sérstakar heimildir til þess að vísa málum til baka eða stöðva þau eða senda þau heim til föðurhúsanna, þá er okkur alltaf frjálst sem sjálfstæðri fullvalda þjóð að ganga úr þessu samstarf. Við erum ekki skuldbundin því með blóðeiði ævilangt. Þannig að ég hef ekki eins miklar áhyggjur af þessu og hv. þingmaður.


Ræðumaður: Diljá Mist Einarsdóttir

Virðulegi forseti. Ég þakka hv. þingmanni fyrir síðara andsvar. Ég get bara talað fyrir mig, ég hef ekki umboð til að tala fyrir neinn annan hér í þessum ræðustól. Ég tel að það sé mikill meiri hluti fyrir því að styðja við EES-samstarfið og finna flöt á vandkvæðum sem þar koma upp hér í þinginu og hef fulla trú á að það leysist með einum eða öðrum hætti.


Ræðumaður: Diljá Mist Einarsdóttir

Virðulegi forseti. Ég þakka hv. þm. Þorgerði Katrínu Gunnarsdóttur fyrir andsvarið og fyrir yfirlýstan stuðning. En fyrst vil ég segja að það var auðvitað tiltölulega breið samstaða um málið í utanríkismálanefnd og ég hef því fulla trú á því að við finnum flöt á þessu máli, að við leysum hér í þinginu þessa hnökra á framkvæmdinni sem við erum svolítið strand með. Mér finnst ekki útilokað að það verði gerðar einhverjar breytingar á málinu eða a.m.k. vil ég ekki lýsa því yfir hér að ég telji það útilokað. Mér fannst þegar komið tilefni til þess vegna gesta og umsagna sem okkur bárust á síðasta þingvetri og mér fannst nefndarmenn vera sammála um að það væri e.t.v. tilefni til einhverra breytinga þannig að ég er bara opin fyrir því. Ég tek undir með hæstv. ráðherra að það er mikilvægt að þingmenn finni á þessu flöt og komi að þessu máli til að leysa það.


Ræðumaður: Diljá Mist Einarsdóttir

Virðulegur forseti. Eftir því sem árin líða því sjálfsagðari verða réttindin sem fylgja EES-samningnum. Mikilvægasti viðskiptasamningur Íslands er orðinn 30 ára gamall eins og hæstv. utanríkisráðherra fór yfir í framsögu sinni. Meira en þriðjungur Íslendinga er fæddur eftir að samningurinn tók gildi. Enn fleiri muna ekki íslenskt samfélag öðruvísi en í EES. Við getum hreinlega ekki ímyndað okkur íslenskt samfélag án samningsins og ávinningurinn af EES-aðildinni er ótvíræður þótt það sé ekki einfalt að meta heildaráhrif samningsins. Það er samt óhætt að telja til aukningu í landsframleiðslu og ráðstöfunartekjum einstaklinga samhliða stórauknum útflutningi okkar á vöru og þjónustu til annarra ríkja á EES-svæðinu. Það er auðvitað góður mælikvarði, sömuleiðis fjölmörg tækifæri á sviði menntunar, vísinda, rannsókna og nýsköpunar sem hafa fylgt samningnum.

Við Evrópuvinir, Sjálfstæðismenn, þurfum reglulega að minna á það að við áttum stóran þátt í því að þjóðin steig þetta gæfuspor, að gerast aðildarríki að EES-samstarfinu. En samstarfið hefur auðvitað ekki verið hnökralaust. Það hefur ekki síst skýrst af því að við töpuðum um tíma þræðinum þegar kemur að hagsmunagæslu í samstarfinu. Það er nefnilega þannig að það gætir enginn okkar hagsmuna fyrir okkur. Það er því virkilega jákvætt að Sjálfstæðisflokkurinn hafi komið því til leiðar að við fórum aftur að gæta almennilega hagsmuna okkar í EES. Í þessu samstarfi eins og öðru erum við Íslendingar okkar eigin gæfu smiðir.

En hvað er þetta EES-samstarf? Samstarfið felur það í sér að við tökum upp hluta löggjafar ESB svo að íslensk fyrirtæki og neytendur búi við sama rétt og aðrir á EES-svæðinu og mikill meiri hluti atvinnurekenda og neytenda vildi sannarlega ekki vera án þess að tilheyra þessu svæði. Við getum hins vegar þurft að koma okkar sjónarmiðum á framfæri og krefjast jafnvel aðlögunar og undanþága. Við höfum séð að árangur hefur náðst með virkri hagsmunagæslu fyrir Ísland í samstarfinu og við megum ekki slá slöku við.

Ég ætla að reyna að fylgja forskrift hæstv. utanríkisráðherra og ræða þetta mál á breiðum grunni; EES-samstarfið, samninginn, framkvæmdina og vandkvæðin við hana. Þess vegna vík ég aftur að þessum hnökrum. Þó nokkrir dómar hafa gengið hér á landi varðandi réttaráhrif samningsins og samspil landsréttar og EES-réttar. Fyrir um 20 árum varð síðan viðsnúningur í dómaframkvæmd hérlendis varðandi túlkun og beitingu EES-reglna. Breytt dómaframkvæmd hér leiddi svo til þess að eftirlitsstofnunin sem við komum á fót vegna EES-samningsins, ESA, hóf það ferli að fylgjast með því að framkvæmdin hér á EES-samningnum væri með réttum hætti. Það ferli endaði með rökstuddu áliti ESA um að dómaframkvæmd á Íslandi samræmdist ekki skuldbindingum okkar í EES-samningnum, skuldbindingum sem við höfum innleitt í íslensk lög.

Og hvað gerum við þá? Við sem erum sjálfstæð fullvalda þjóð sem ráðum sjálf okkar eigin örlögum, við sem erum okkar eigin gæfu smiðir. Ég er mikill stuðningsmaður EES-samstarfsins enda mikill Evrópusinni. Mér finnst samstarfið ekki gallalaust, þó að það nú væri í svona yfirgripsmiklu samstarfi við einhverjar mestu „besserwisser“-þjóðir í heimi. En mér finnst ekki spurning að kostirnir séu margfalt meiri en gallarnir, a.m.k. í dag, því að eins og við vitum er samstarfið lifandi og síbreytilegt og ég gæti þess vegna haft aðra skoðun á morgun, komi fram nýjar upplýsingar eða aðstæður sem breyta þessu mati mína.

Ég má til með að þakka hæstv. utanríkisráðherra fyrir frumkvæðið og fyrir uppleggið. Þá er ég að vísa til áherslu hans á að við þingmenn eigum hér gott og gagnlegt samtal og að vinnu við tillögu til að leysa málið sé ekki lokið. Það er ekkert alltaf skilaboðin sem hæstv. ráðherrar koma með hingað inn í þingsal, eiginlega þvert á móti. Það hefur verið fróðlegt og að mestu gagnlegt að hlusta á hv. þingmenn í þessari umræðu. Mér finnst í fljótu bragði að við skiptumst svolítið í hópa eftir því hvort við viljum finna lausn á þessu framkvæmdarmáli eða hvort við finnum samstarfinu allt til foráttu og erum ekki í leit að lausnum sem styðja við það. Það er þá bara ágætt að það komi fram.

Ég er í þeim hópi sem vill gjarnan finna lausn á því að EES-samningurinn virki eins og skyldi á Íslandi. Ég skil að samningnum fylgja réttindi og skyldur og ég held reyndar að það sé mjög útbreitt vandamál að fólk telji sig eiga alls konar réttindi en gefi lítinn gaum að skyldum sínum. Skyldurnar geta verið þungbærar og við eigum aldrei að ganga lengra en við þurfum í því að íþyngja fólki og fyrirtækjum. Við eigum að snarhætta allri blýhúðun.

Í einföldu máli er mín afstaða því þessi: Ég vil að íslenskir borgarar og atvinnulíf búi við sömu réttindi, lifi og starfi í sama umhverfi og vinir þeirra í ESB. Og þvílík réttindi sem það eru, laus við alla verstu málaflokka ESB-samstarfsins. Gott dæmi um þessa nálgun mína er mál sem nú reynir á fyrir Hæstarétti Íslands, um fæðingarorlofsrétt íslenskrar konu, sem fleiri hv. þingmenn hafa minnst hér á. Það væri reyndar óskandi að þar kæmi fram niðurstaða sem hyrfi aftur til fyrri dómaframkvæmdar á Íslandi sem var að fullu í samræmi við EES-samninginn án þess að nokkur missti hjartaslög yfir því.

Virðulegi forseti. EES-samningurinn hefur á gildistímanum sannað gildi sitt, ekki síst á umbrotatímum. Rétturinn til að vinna, til menntunar og til að búa hvar sem er innan EES, loftferðasamningar, fjármálakerfi innri markaðarins, reiki, símafrelsi í Evrópu. Allt eru þetta dæmi um réttindi sem okkur þykja orðið sjálfsögð. Það er þess vegna mikilvægt að við ræðum EES-samninginn sem oftast og hvaða þýðingu hann hefur haft fyrir íslenskt samfélag og að við miðlum upplýsingum um hann til almennings. Þess vegna fagna ég þessari umræðu hér í dag og ég hef fulla trú á því að við berum gæfu til að finna lausn á þessu máli með einum eða öðrum hætti, okkar eigin gæfu smiðir.


Ræðumaður: Bjarni Benediktsson

Virðulegi forseti. Ég tel reyndar að við eigum að geta lifað með þeirri stjórnskipunarvenju sem hefur myndast á þessum 30 árum um að samningurinn standist kröfur stjórnarskrárinnar og hef svo sem líka sagt hér í dag að sú umræða getur alveg haldið áfram um þörfina fyrir stjórnarskrárbreytingar. En ég tel ekki nauðsynlegt að gera breytingar á stjórnarskránni til að bregðast við þeirri stöðu sem upp er komin. Það sem segir í lögunum er skýrt. EFTA-ríkin hafa skuldbundið sig til að setja, ef þörf krefur, lagaákvæði þess efnis að EES-reglur gildi í þeim tilvikum þegar árekstrar verða milli EES-reglna og annarra settra laga, EES-reglna sem komnar eru til framkvæmda. Ég myndi segja að þetta sé ein vægasta leiðin til að bregðast við, sú leið sem var kynnt hér fyrir þinginu í fyrra. En í ljósi þess hve þinginu gekk illa að klára málið þá er ég að reyna að endurvekja umræðu um þetta.


Ræðumaður: Bjarni Benediktsson

Virðulegi forseti. Það má kannski segja að frumvarpið sem lá hér fyrir þinginu í fyrra sé svarið við þessari spurningu, þ.e. að í ljósi dómaframkvæmdar sem í auknum mæli hefur vísað til þess að það sé ekkert svigrúm samkvæmt stjórnarskrá til þess að veita EES-reglunum aukinn forgang yfir t.d. yngri lagasetningu þá þurfi að setja sérstaka sjálfstæða túlkunarreglu í lög eins og hugmyndin var með frumvarpinu hér fyrir bráðum ári síðan. Í skýrslunni er rakin saga dómaframkvæmdar og það er erfitt að horfa fram hjá því að dómstólar telja sér af stjórnarskrá þröngur stakkur sniðinn. Þannig að sú leið sem hér hefur verið farin með frumvarpi sem lagt var fyrir þingið  er undirliggjandi í umræðu um þessa skýrslu og ég vonast til að nefndin geti komið með sjónarmið inn í þá umræðu sem gagnist við að leggja lokahönd á frumvarp að nýju.


Ræðumaður: Bjarni Benediktsson

Virðulegi forseti. Nú erum við komin í umræðu sem ég var að tala um að ætti kannski betur heima þegar maður kemur með tillögu um breytingar á innleiðingu bókunar 35. En gott og vel. Hér segja menn að því sé haldið fram að EES-löggjöfin sé einhvern veginn betri. Ég hef aldrei sagt að hún sé eitthvað betri. Ég er einmitt búinn að vera að flytja fyrir því rök hér að við höfum allan rétt til að setja þær reglur sem okkur sýnist. Það er það sem tveggja stoða kerfið gengur út á. Það er það sem við sögðum í frumvarpinu sem lá fyrir þinginu í fyrra, að ef Alþingi kýs að setja reglur sem ganga þvert á EES-skuldbindingar þá hefur Alþingi til þess fullt svigrúm og getur gert það hvenær sem er og tekur þá bara afleiðingunum af því í EES-samstarfinu. Það er ekki að fullu í samræmi við skuldbindingu sem felst í bókun 35 en það breytir því ekki að Alþingi hefur allan rétt til þess. Þetta er algjört grundvallaratriði. Það var þetta sem ég átti við þegar ég sagði að sumir virtust misskilja þetta mál með þeim hætti að hér ætti að setja einhverjar reglur sem tryggðu að EES-rétturinn gengi alltaf framar vilja Alþingis. Það er bara ekki þannig. Það er ekki það sem við erum að ræða hér og ég er aldrei þeirrar skoðunar að Alþingi eigi ekki að eiga síðasta orðið, þvert á móti: Alþingi verður alltaf að eiga síðasta orðið.


Ræðumaður: Bjarni Benediktsson

Virðulegi forseti. Ég held að menn sem vilja fara inn í umræðuna á þessum nótum, á þessum forsendum, að sérhver breyting á EES-lögunum til breyttrar framkvæmdar á þjóðréttarlegu skuldbindingunni sem felst í bókun 35 feli í sér brot á stjórnarskránni, þurfi þá aðeins að botna þennan málflutning og útskýra það fyrir manni. Ef niðurstaðan er sú að EES-innleiðingin á bókun 35 með EES-lögunum sé ófullnægjandi og sérhver breyting á því sé bara brot á stjórnarskránni, eru menn þá komnir á þann stað að EES-samningurinn gangi ekki upp gagnvart stjórnarskránni? Eru menn þá orðnir talsmenn þess að hætta bara í EES-samstarfinu? Eða eru menn að leita einhverra lausna? Þeir sem tala fyrir því að þeir sem vilja hreyfa sig í þessu máli ætli að fara gegn stjórnarskránni, þurfa að fylgja þeim málstað eftir og svara því hvort þeir eru tilbúnir til að verja EES-samninginn eða hvort þeir vilji losna við hann vegna þess að hann klagi upp á stjórnarskrána.


Ræðumaður: Bjarni Benediktsson

Virðulegur forseti. Ég var kannski of bjartsýnn að halda að það væri hægt að koma til þingsins með skýrslu, án þess að fyrir þinginu lægi tillaga, til að taka dálítið breiða umræðu um ólík sjónarmið í þessu stóra máli sem ég tel að við ættum ekki að taka of léttvægt heldur sýna fulla athygli og taka afstöðu til mála. Það er það sem þingið verður að gera, það þarf að taka afstöðu til þeirra álitamála sem við stöndum frammi fyrir eftir athugasemdir ESA. En ég er strax farinn að festast í umræðu um að þetta sé bara allt saman gert til heimabrúks út af einhverjum innanhússmálum í Sjálfstæðisflokknum. Ég ætla ekki að svara því nema bara að segja að ég er að meina það sem ég segi hérna. Ég er að kalla eftir alvöruumræðu sem hjálpar til við að vega og meta ólík sjónarmið. Ég er að reyna að nota þennan lýðræðislega vettvang sem þingið er til að hlusta og ég mun taka mark á ábendingum um það að við ættum einfaldlega að láta þetta sem vind um eyru þjóta og fara sigurviss inn í EFTA-dómstólinn ef það er það sem menn vilja að verði gert og með þá hvaða rökum. En ég hef verið að tala fyrir því hér að við ættum að bregðast við.


Ræðumaður: Bjarni Benediktsson

Virðulegi forseti. Ég meina það sem ég segi hér að ég er með mál á þingmálaskránni og er tilbúinn að koma með það. Ég er að efna til breiðari umræðu heldur en áður var gert með því að koma með skýrsluna og óska eftir því að nefndin taki hana til skoðunar og umfjöllunar og ég kalla eftir því að fá álit frá utanríkismálanefnd á þessum álitamálum sem vissulega voru rædd nokkuð hér í fyrra en ég er sammála hv. þingmanni að hefðu betur verið rædd til enda. Það er vísað í einhvern ágreining milli stjórnarflokkanna. Allir stjórnarflokkarnir höfðu samþykkt málið og afgreitt til þingsins. Það getur vel verið að það hafi verið uppi sjónarmið sem bara komust aldrei almennilega inn í opinbera umræðu sem ég þekki ekki til hlítar en ég er mikill áhugamaður um að taka breiða umræðu um þessi mál og vil gjarnan hlusta eftir sjónarmiðum. Telji menn t.d. að málatilbúnaður ESA sé bara á sandi reistur þá er bara sjálfsagt að kynna það hér í þinginu og að við skoðum það.


Ræðumaður: Bjarni Benediktsson

Virðulegur forseti. Ég verð að segja að ég hef ekki komið auga á þessi stóru stjórnarskrárlegu álitamál sem hv. þingmaður vekur hér máls á. Ég rakti það í minni framsögu að þau höfðu vissulega verið verulega mikið rædd í upphafi og það voru uppi ólík sjónarmið og það lágu fyrir þinginu í upphafi ólík lögfræðileg álit um stjórnarskrárleg álitamál. En mér sýnist að dómaframkvæmdin í millitíðinni hafi tekið af allan vafa um að dómstólar telji ekki ganga gegn stjórnarskránni hvernig staðið var að málum í upphafi. Frumvarpið sem lá hér fyrir þinginu á sínum tíma var túlkunarregla. Hér er spurt: Gengur slík túlkunarregla framar öðrum íslenskum lögum? Það verða að vera dómstólar sem á endanum tjá sig um það hvaða svigrúm er til þess í lögum að setja túlkunarreglur. Það er ekki auðvelt að úttala sig um það en það liggja fyrir lögfræðiálit um að túlkunarreglan standist öll viðmið.


Ræðumaður: Bjarni Benediktsson

Virðulegur forseti. Því er nú fyrst til að svara að fjórfrelsisreglurnar hafa lagagildi á Íslandi. Ég var að vonast til þess að við gætum átt samtal eða tekið umræðu hér í þinginu án þess að hafa frumvarp fyrir framan okkur, án þess að vera með tillögu til breytingar fyrir framan okkur, heldur að ræða þá þjóðréttarlegu skuldbindingu sem felst í þessari bókun og velta því fyrir okkur hvort hugmyndir um að bregðast við áliti ESA feli í sér breytingar á framkvæmd samningsins eingöngu eða hvort menn líti svo á að með því að bregðast við álitinu væri verið að höggva eitthvað í tveggja stoða kerfið, sem mér finnst ekki vera. En til þess er nú leikurinn gerður að menn geti rætt þetta fram og til baka.


Ræðumaður: Bjarni Benediktsson

Virðulegi forseti. Ég fagna því að við fáum tækifæri hér í þinginu til að ræða um þá skýrslu sem ég ákvað að leggja hér fyrir þingið vegna bókunar 35 við EES-samninginn. Þessa skýrslu, virðulegi forseti, kynni ég hér í dag en hana má rekja til umræðna sem fram fóru fyrir u.þ.b. ári síðan þegar þáverandi utanríkisráðherra lagði fram frumvarp til laga um breytingu á EES-lögunum frá 1993. Það frumvarp snýr að því að móta nýja lögskýringarreglu við framkvæmd bókunar 35 við EES-samninginn.

Umræður um málið leiddu í ljós að margir virtust telja að efni málsins væri annað heldur en raunin er. Í þessu ljósi held ég að það verði hreinlega að segja að sumir hafi misskilið efni frumvarpsins og umræðan síðan að verulegu leyti byggst á þeim misskilningi. Þeir sem þannig tjáðu sig áttuðu sig ekki á því að með frumvarpinu var ekki á nokkurn hátt hróflað við bókun 35 heldur sneri frumvarpið að því hvernig staðið hefur verið að framkvæmd þessarar bókunar innan íslenskrar lögsögu. Þessari skýrslu er ætlað að vera grundvöllur að, ég vonast til þess, málefnalegri umræðu. Henni  er um leið ætlað að varpa ljósi á framkvæmd bókunar 35 í þau 30 ár sem hún hefur gilt hér. Framkvæmd þessi breyttist vegna dóma Hæstaréttar og síðari túlkunar dómstóla á túlkun 3. gr. laga um Evrópska efnahagssvæðið.

Þess má geta hér svona í framhjáhlaupi að Hæstiréttur Íslands hefur einmitt þessa dagana til meðferðar mál sem sýnir að það eru dæmi um að einstaklingar byggi rétt sinn og kröfu beint á EES-samningnum. Við erum í grunninn sem sagt í því ljósi að fjalla um rétt einstaklinga til þess að njóta, ja, við skulum segja þess ávinnings sem EES-samningurinn hefur í för með sér. Ég nefni þetta tilvik, þetta mál sem er nýlega dómtekið í Hæstarétti til vitnis um það að við erum með splunkuný dæmi um að einstaklingar vísi beint í EES-reglurnar og vilji byggja rétt sinn á þeim. Í því ljósi hlýtur öllum að vera ljóst hversu miklu það skiptir að við framkvæmum þá bókun 35 í samræmi við það sem upphaflega stóð til.

Í upphafi þessarar skýrslu er farið yfir hvað felst í bókun 35 við EES-samninginn og hvernig bókunin var innleidd. Þá er fjallað um þær umræður sem áttu sér stað við lögfestingu EES-samningsins með lögum nr. 2/1993, m.a. út frá stjórnskipun og fullveldi, en einnig út frá tveggja stoða kerfi samningsins. Þegar málið var rætt á sínum tíma fór ekkert á milli mála hvað fælist í bókun 35; að tryggja jafna réttarstöðu Íslendinga á sameiginlega innri markaðnum. Í skýrslunni er síðan rakið sameiginlegt mat stjórnvalda og flokka á Alþingi allar götur síðan um að samningurinn í heild sinni sé okkur hagfelld umgjörð í Evrópusamvinnunni og ítrekað, eins og við þekkjum, vísað til þess að við viljum byggja tengsl okkar við Evrópu á EES-samningnum, t.d. í stjórnarsáttmálanum, aftur og aftur.

Í skýrslunni er lýst framkvæmd ákvæðisins í 3. gr. EES-laganna, en eins og ég sagði í upphafi er misbrestur á henni ástæða þess að flutt var frumvarpið í fyrra, misbrestur sem valdið hefur athugasemd frá Eftirlitsstofnun EFTA, ESA. Við honum má bregðast með breyttri framkvæmd ákvæðisins hér eða bíða þess að EFTA-dómstóllinn taki fyrir kæru frá ESA og kveði upp sinn dóm. Ég verð að segja að það kæmi mér ekki á óvart að einhverjir myndu segja að það sé enginn misbrestur. Þau sjónarmið verða þá að fá að komast að hér í umræðu um þetta mál og ég myndi gjarnan vilja fá rökstuðning fyrir því og heyra málflutning fyrir því að málsgrundvöllur ESA í þessu máli sé ekki á nægilega traustum stoðum reistur. Þá kemur það bara fram í umræðunni og við tökum tillit til þess þegar við tökum næstu skref enda eigi þau sjónarmið sterkan hljómgrunn hér í þinginu. Ég hef hins vegar ekki heyrt það enn sem komið er. Ég hef talið að fyrri kosturinn, þ.e. að bregðast við með breyttri framkvæmd, sé skynsamlegri kostur og ég tel skýrsluna leiða það í ljós að sá kostur er vel fær. Í þessu sambandi má segja að til fyllingar þessari skýrslu og frekari skýringa sé vönduð greinargerð sem fylgdi frumvarpinu sem lá hér fyrir þinginu í fyrra. Það er efnislega í sjálfu sér málið sem við höfum gert ráð fyrir að komi hér fram og er á þingmálaskránni. En ég er ekki að leggja hér fram skýrslu og kalla eftir umræðu og sjónarmiðum þingsins bara til þess að koma síðan fram með málið algjörlega óbreytt. Ég mun að sjálfsögðu hlusta eftir því sem heyrist hér í þinginu og er opinn fyrir því að taka við hugmyndum um það hvernig menn gætu með öðrum hætti en þessum breytt framkvæmdinni. Ég tel hins vegar að færð hafi verið ágæt rök fyrir þeirri leið sem áður hefur verið kynnt þinginu. Í greinargerð frumvarpsins eru helstu lögfræðilegu rök skýrð en síðan í þessari skýrslu er kannski meira litið til pólitískra sjónarmiða og farið dýpra í það hvernig við höfum framkvæmd EES-samninginn.

Virðulegi forseti. Í þessari skýrslu er ætlað að setja í samhengi frumvarpið sem lagt var fram á fyrra þingi og dýpka umræðu um það mál. Þetta er sannarlega mikilvæg umræða og ég ætla að fá að lýsa því sjónarmiði mínu hér að það hefur oft á tíðum því miður gerst að okkur mistekst að ræða af einhverri yfirvegun og á dýptina stór álitamál og mikilvæg, einfaldlega vegna þess að umræðan hefst með tillögugerð og þar með fara allir ofan í einhverjar skotgrafir og svo blandast málin hérna inni í þinglokasamninga og við komumst aldrei á dýptina í umræðunni og það fara aldrei fram málefnaleg skoðanaskipti um það sem helstu máli skiptir. Við því má stundum bregðast með því einfaldlega að ræða málið á breiðum grundvelli án þess að fyrir þinginu liggi nákvæmlega útfærð tillaga og þaðan í raun og veru sprettur hugmyndin um að leggja hér fram þessa skýrslu.

Ólíkt því sem gildir innan Evrópusambandsins fá EES-reglur ekki lagagildi eftir upptöku í EES-samninginn og lögfestingu á Alþingi eða innleiðingu stjórnvalda samkvæmt heimild Alþingis. Með þessu er ég að vísa til þess að við höfum verið að byggja á tveggja stoða kerfi og um inntak bókunar 35 var samið við gerð EES-samningsins. Í henni felst þjóðréttarleg skuldbinding sem hefur ekki haggast. Þrátt fyrir bókunina á Alþingi alltaf síðasta orðið um hvaða lög gilda í landinu. Þetta er algjört grundvallaratriði. Það er enginn að leggja til að því sé breytt. Í frumvarpinu sem hér lá áður fyrir var enda alltaf talað um gerðir sem réttilega hafa verið innleiddar í íslenskan rétt.

Virðulegi forseti. Við gerð EES-samningsins var samið um svonefnt tveggja stoða kerfi. Sjálfstæðar stofnanir EFTA-ríkjanna sem eiga aðild að EES-samningnum hefðu á hendi eftirlit með því að EFTA-ríkin stæðu við samningsskuldbindingar sínar. Þessar stofnanir eru ESA og EFTA-dómstóllinn. Það er rakið í skýrslunni að ESA átti frumkvæði að málarekstri gagnvart íslenska ríkinu sem okkur ber að ljúka á farsælan hátt með hagsmuni þjóðarinnar að leiðarljósi. EES-samningurinn var jú gerður í hennar þágu. Einstaklingar og fyrirtæki eiga að geta gengið að rétti sínum vísum samkvæmt samningnum. Frumvarpið sem forveri minn lagði fram á Alþingi í fyrra en var ekki útrætt var leið til þess að leysa málið á okkar forsendum. Þar stóð til að standa við þá skuldbindingu sem felst í EES-samningnum um bókun 35, þessa 30 ára gömlu skuldbindingu. Við fögnum jú 30 árum EES-samningsins á þessu ári, 30 ára afmæli 1. janúar síðastliðinn. Með þessu, með því að standa við þessa skuldbindingu er um leið staðinn vörður um EES-samninginn sjálfan sem okkar mikilvægasta viðskiptasamning og ég vil leyfa mér að segja einfaldlega staðinn vörður um þá leið sem flestum landsmönnum hugnast í Evrópusamvinnu Íslands.

Í þessu sambandi og sem snýr að frumvarpinu sem lagt var fram í fyrra er rétt að nefna mikilvæga ábendingu sem fram kom við meðferð málsins. Hún var á þá leið að skilja mætti frumvarpsákvæði á þann hátt að reglugerðir stjórnvalda sem innleiddu EES-reglur gætu gengið framar lögum frá Alþingi. Slíkt var að sjálfsögðu ekki tilgangurinn og var þetta reyndar áréttað í greinargerð en við munum eftir atvikum taka sérstaklega á þessu atriði við undirbúning endurframlagningar málsins og við þá vinnu hefur orðalagi ákvæðisins verið breytt til að gera þetta alveg skýrt. Hér er ég að vísa í undirbúning á þingmáli sem er á þingmálaskrá.

Virðulegi forseti. Það hefur einnig verið rætt hvort EES-samningurinn sé farinn að ganga of nærri stjórnarskránni með tilliti til framsals valds, umræða sem hefur lifað allt frá því að EES-samningurinn var lögfestur fyrir 30 árum. Þar er reyndar mikilvægt að halda til haga að íslenskir dómstólar hafa ekki gert athugasemdir við þátttöku Íslands í EES-samstarfinu allar götur síðan. Stjórnarskrárumræðan er umræða sem við eigum að halda áfram. Það er gott að hún sé lifandi en hún stendur að mínu mati ekki í vegi fyrir því að leysa það úrlausnarefni sem snertir bókun 35. Niðurstaðan frá því fyrir 30 árum um að bókunin rúmist innan stjórnarskrárinnar stendur óhögguð. Þar hefur ekkert breyst. EES-samstarfið hefur á hinn bóginn orðið víðtækara en það var þá og það hefur allt gerst með samþykkt Alþingis sem ber að sjá til þess að réttur borgaranna skerðist ekki.

Ég ætla ekki að fara mikið dýpra í umræðu um stjórnarskrána og EES-samninginn en mér finnst þetta vera mikilvæg umræða. Það var að mínu viti mjög góð umræða um þetta í EES-skýrslunni sem kom út fyrir nokkrum árum síðan þar sem var reynt að leggja mat á helstu kosti EES-samstarfsins og þá reynslu sem við höfum haft í þessi þá tæpu 30 ár. Það er nú það sem er, held ég, ágætt í þessu þegar við ræðum um EES-málin hér á þingi, ég held að við séum öll sammála um mikilvægi samningsins og þátt hans í að skapa það samfélag framsækni og velmegunar sem við Íslendingar njótum. Í þessum samningi birtist einnig hvernig við höfum nýtt fullveldi okkar til samstarfs við aðrar þjóðir í okkar eigin þágu. Það eiga fá ríki eins mikið undir því og við að staðið sé við alþjóðaskuldbindingar og að alþjóðalög séu virt. Núverandi óvissa í alþjóðamálum hvetur til þess að smáríki árétti mikilvægi alþjóðalaga og þjóðréttarskuldbindinga. Því ber Íslandi auðvitað að virða og taka alvarlega þær grunnreglur sem EES-samningurinn byggist á og bókun 35 er þar engin undantekning.

Ég vil með þessari skýrslu leggja grunn að ítarlegri og vandaðri umræðu á vettvangi þingsins áður en næstu skref eru stigin í málinu. Og þannig að það sé alveg skýrt: Ég er tilbúinn að leggja fram frumvarpið að nýju til að vinna að lausn málsins á okkar forsendum frekar en að bíða niðurstöðu EFTA-dómstólsins, eins og ég sagði hér í upphafi. Það kunna að vera sjónarmið uppi um það að málsgrundvöllur ESA sé ekki nægilega þéttur, ekki nægilega vel rökstuddur. Það má alveg koma fram. Þau sjónarmið verða að fá að komast að ef þau eru hér lifandi í þinginu. Í því sambandi verð ég hins vegar að vísa til þess að stjórnvöld hafa fengið lögfræðinga ítrekað til að skoða málið og það hafa verið starfandi nefndir til að leggja mat á möguleg viðbrögð og niðurstaðan hefur ítrekað verið sú að það væri rétt að bregðast við.

Það sem mér finnst skipta máli áður en við hefjum að nýju umræðu um þetta mál, þessa stöðu sem uppi er vegna túlkunar á bókun 35, er að ég vonast til þess að umræðan fari ekki fram á þeim forsendum að hugmyndir um að bregðast við áliti ESA feli það í sér að við ætlum að gefa frá okkur tveggja stoða kerfið, að við ætluðum að breyta þeirri grundvallarreglu að Alþingi eigi síðasta orðið um það hvaða lög gildi í landinu. Þetta mál snýst ekki um það. Frumvarpið sem lá fyrir þinginu á síðasta ári snerist ekki um að gera þá breytingu. Ég hyggst ekki leggja fyrir þingið frumvarp sem myndi fela neitt slíkt í sér.

Virðulegi forseti. Með vísan til þess sem ég hef hér sagt þá hef ég ákveðið að óska eftir því að þessari skýrslu verði að lokinni umræðunni vísað til hv. utanríkismálanefndar. Ég er að vonast til þess að nefndin geti tekið þessa skýrslu til umfjöllunar og skilað áliti. Það væri mjög gagnlegt fyrir næstu skref. Það myndi þroska umræðuna áfram í átt að því að við tækjum ákvörðun um það hvernig ætti að bregðast við. Ég held að það sé bara sjálfsagt að segja frá því að ég legg það mat á málin að ef við ekki tökum ákvörðun á þessu þingi, að breyta framkvæmdinni, þá megi búast við því að málið sem ESA hefur sett af stað fari á næsta stig og það verði tekið fyrir  EFTA-dómstólnum. Það má ekki skilja mig þannig að ég líti á það sem einhvern hræðilegan atburð. Ég er bara frekar að færa rök fyrir því að það sé ekkert unnið með því, að við getum brugðist við, það sé hægt að breyta framkvæmdinni, og þetta verðum við í sameiningu að vega og meta.


Ræðumaður: Birgir Þórarinsson

Frú forseti. Ég þakka fyrir þessa ágætu munnlegu skýrslu af hálfu hæstv. forsætisráðherra. Ég held að hæstv. forsætisráðherra hafi lýst þessu ágætlega í upphafsorðum sínum þegar hún sagði að þetta væri barátta náttúru og manns og við höfum svo sannarlega orðið vitni að því í þessum atburðum sem nú hafa dunið yfir um nokkurra mánaða skeið. Þetta eru sannarlega stórar áskoranir, eins og hér hefur komið fram, en að sama skapi erum við náttúrlega lánsöm að eiga þessa góðu viðbragðsaðila, almannavarnir og þá aðila sem reyna að verja þessi mannvirki og alla þá sem hafa komið að þeirri vinnu og ekki síst okkar frábæru vísindamenn sem hafa verið ótrúlega sannspáir að mínu mati um þessa atburði sem við erum að horfa upp á. Það eru gríðarlega mikil verðmæti sem felast í þeirri þekkingu sem þeir hafa verið að miðla til okkar og við sjáum að við þurfum sannarlega að bregðast við þeim fréttum að enn komi hugsanlega til með að gjósa á þessum slóðum. Þess vegna er afar mikilvægt í mínum huga, frú forseti, að við leitum allra leiða til að hafa vara-varaafl, eins og er sagt, sérstaklega í hitaveitu og einnig í raforku, að við höfum þá aðrar leiðir til að reyna að koma í veg fyrir það sem gerðist núna svo skyndilega þegar varð heitavatnslaust á öllum Suðurnesjum. Það er komin í gang heyrði ég vinna við svona hitaveituvæðingu á öðrum stöðum en Svartsengi og það var verið að tala um þetta lághitasvæði eins og á Fitjum, afar mikilvægt og gott að það eigi að fara að ráðast þar í boranir. Atvinnuveganefnd fundaði með orkumálastjóra í morgun og þar var farið yfir þessa hluti, fróðlegur og góður fundur. Þar voru teiknuð upp þessi lághitasvæði og hugsanlegt að taka heitavatnslögn frá jafnvel Hafnarfirði til að mæta þá Vogunum. Það kom mér reyndar svolítið á óvart að ég upplýsti orkumálastjóra þar um að það hefur fundist heitt vatn á Vatnsleysuströnd sem er um 65° heitt og rennur það sjálfrennandi úr borholu í tjörn og er engum til gagns. Orkumálastjóra var ekki kunnugt um að það væri vatn á þessum slóðum, en það er mikilvægt að nýta þá orku sem við höfum til staðar og ég teldi eðlilegt að þar yrði borað til að reyna að koma með varalögn til að mæta byggðinni í Vogum.

Ég held að það sé líka mikilvægt í þessu öllu saman að við höldum áfram að styrkja almannavarnir. Það eru 12 manns sem starfa hjá almannavarnadeild ríkislögreglustjóra og það er í deiglunni að endurskoða almannavarnalögin. Þetta er allt mjög mikilvægt og það var sannarlega þrekvirki unnið núna þegar lögnin fór í sundur við að koma hitanum á aftur. En við hins vegar stöndum því miður hugsanlega frammi fyrir því að þessir innviðir geti aftur orðið fyrir tjóni og þess vegna er afar mikilvægt að vera viðbúin því ef ske kynni að það myndi gerast, sem snýr kannski bara fyrst og fremst að því að við þurfum að vera undirbúin fyrir það að lifa með eldsumbrotum. Það eru fleiri þjóðir sem hafa staðið frammi fyrir því, bæði í Japan og á Ítalíu. Þetta eru ekkert óyfirstíganlegir þættir. Þetta er eitthvað sem við stöndum frammi fyrir og er veruleikinn. Ég vil lýsa ánægju minni með skjót viðbrögð og vinnubrögð þegar kemur að varnargörðum sem hafa sannað gildi sitt, svo sannarlega.

En mig langar, frú forseti, aðeins í lokin að beina orðum mínum að Grindvíkingum. Grindvíkingar hafa þurft að ganga í gegnum ótrúlega erfiðleika og ég veit að það eru margir Grindvíkingar sem bara líður ekki vel, og skiljanlega. Nú kannski fengum við smátilfinningu fyrir því, við sem búum á Suðurnesjum en ekki í Grindavík, þegar heita vatnið fór að þá var þetta orðið enn þá nær okkur, þessar náttúruhamfarir sem hafa fyrst og fremst bitnað á Grindvíkingum hingað til. Ég held að það sé mjög mikilvægt að við hugsum líka aðeins um það hvort við getum ekki með einhverjum hætti veitt fyrirtækjum og almenningi rýmri aðgang að bænum en verið hefur. Það er held ég líka nauðsynlegt gagnvart t.d. atvinnulífinu sem er náttúrlega lífæð þessa samfélags og það er vissulega von um að sá dagur komi að fólk geti flutt aftur og áfram verði blómleg byggð í Grindavík. Þó að hlutirnir líti ekki vel út í dag þá vonum við svo sannarlega að það eigi eftir að breytast. Það hafa komið fram sjónarmið frá t.d. atvinnurekendum í Grindavík um að það ætti að leyfa þeim að fara með sína starfsmenn og stunda sína vinnu yfir daginn og yfirgefa svæðið að loknum vinnudegi.

Þetta allt vil ég hvetja stjórnvöld til að skoða, lögreglustjórann á Suðurnesjum, að leyfa kannski einstaklingum og fyrirtækjum sem vilja reyna að aðlaga sig þessum aðstæðum og hafa ákveðið frelsi til þess, innan ákveðinna marka náttúrlega þegar kemur að öryggiskröfum, að þær séu uppfylltar. Það er mín skoðun að við eigum að geta treyst fólki hvað það varðar. Þetta er bara mikilvægt líka sálrænt, myndi ég segja, að fólk viti að Grindavík sé ekki orðin að einhverjum draugabæ eins og sumir hafa nefnt, að þessum fyrirtækjum sem hafa vilja og getu og þar sem engar skemmdir hafa orðið eða þess háttar verði gert kleift að reyna að halda einhverri starfsemi áfram, ef þeir hafa vilja og getu til eins og ég segi. Ég held að það sé mikilvægt og hefði viljað að við myndum reyna að hafa rýmri aðgang að bænum en verið hefur. Ég taldi rétt að koma þessu á framfæri, frú forseti.

Að lokum vil ég segja að þegar við horfum á langtímasýnina þá er náttúrlega mjög mikilvægt, eins og kom fram hjá hæstv. forsætisráðherra, að vinna þetta hættumat sem verður skilað til okkar í áföngum. Það er náttúrlega afar mikilvægt í allri skipulagningu sem fram undan er og að við höfum langtímasýn um hvernig við munum reyna að mæta þessari baráttu okkar við náttúruna sem er ótrúlega öflug, eins og við sáum, þegar kemur að þessum eldsumbrotum. Auðvitað vekur það ótta hjá sumum að við séum komin inn í tímabil sem getur haft áhrif á þúsundir manna á þessu svæði en við höfum hins vegar unnið þrekvirki, myndi ég segja, þegar kemur að þessu viðbragði og allir hafa lagst á eitt í þeim efnum. Ég vil ljúka mínum orðum hér með því að þakka öllum þeim sem hafa komið að þeirri vinnu og vonandi horfum við fram á það að það verði ekki frekara tjón á innviðum. En við þurfum að vera við öllu viðbúin hvað það varðar.


Ræðumaður: Vilhjálmur Árnason

Virðulegi forseti. Ég þakka hæstv. forsætisráðherra fyrir skýrslugjöfina og þessa umræðu hér í dag um áhrif á innviði á Reykjanesskaganum. Þau áhrif eru mikil og hafa áhrif á marga þannig að það er af mörgu að taka. Ég hef sagt í gegnum þessa atburði að það er erfitt að lýsa öflum og kröftum náttúrunnar en það er líka orðið nokkuð erfitt að lýsa stærð og fjölbreytileika þessa verkefnis sem við höfum fengið í hendur. En það er samhugur meðal þjóðarinnar. Það er samtakamáttur meðal íbúa Suðurnesja allra og í Grindavík og vilja til að takast á við þetta með æðruleysi og af virðingu við náttúruna og þannig trúi ég að við komumst í gegnum þetta krefjandi verkefni.

Orðið fyrirhyggja hefur verið rætt mikið undanfarið og ég held nú að hún hafi verið til staðar þó að það hafi verið svekkjandi að sjá að viðbragðsaðgerðirnar heppnuðust næstum því. Lagnir inn til Grindavíkur voru einhverju leyti komnar niður og vantaði ekki mikið upp á að fergja þær betur til þess að þær myndu halda. Njarðvíkurlögnin var komin niður, vantaði kannski eitthvert smotterí upp á til þess að hún hefði haldið og viðbragðið hefði virkað. Það var verkfræðilegt undur, eins og ég hef sagt hér áður, að takast á svo skömmum tíma að setja nýja lögn af stað en það hvernig samfélagið brást við þannig að rafmagnsinnviðir og annað brunnu ekki yfir var líka samfélagslegt undur. Ég hugsa að það hafi verið viss fyrirhyggja sem skapaði það að þetta tókst. Það var búið að undirbúa hlutina og pæla í þeim og hugsa þá og það var búið að safna öflugu liði til að framkvæma þá þannig að ég hugsa nú að fyrirhyggjan hafi verið til staðar.

Ég held að við græðum ekki mikið á því, upp á innviðina, að hugsa mikið um ef og hefði og hvað hefði verið hægt að gera betur. Nú þurfum við að mínu viti að fara og hugsa: Hvernig ætlum við að læra að lifa með náttúrunni? Það þurfum við að gera á Íslandi, höfum gert það og kunnum það vel á mörgum stöðum. Núna er bara kominn upp sá taktur á Reykjanesskaganum öllum sem við þurfum að læra á, taktur náttúrunnar. Því held ég að við verðum að breyta úr viðbragðsfasa yfir í aðlögunarfasa, bregðast frekar við og aðlaga okkur þessum nýju aðstæðum og gefa fólki og fyrirtækjum tækifæri til þess. Setja ekki of mikið í fang almannavarna sem hafa næg verkefni á sínum höndum og víða um land og aldrei ná þau að hvíla sig eftir síðasta atburð því að sá næsti er kominn. Við verðum að passa okkur á því að treysta ekki um of á almannavarnir og ætlast til of mikils af þeim heldur verðum við að passa okkur á að verkefnin verði áfram hjá þeim sem þekkja best til á hverjum tíma og vilja aðlaga sig og starfa og búa á ákveðnum stöðum. Það verður að gefa þeim visst svigrúm og frelsi og leyfa þeim að taka ábyrgð á því sem er að gerast. Ég held að það sé mikilvægasta og stærsta verkefnið fram undan, hvernig við ætluðum að læra að lifa með þessu og aðlaga okkur þessum aðstæðum sem eru komnar upp á Reykjanesskaganum öllum.

Nú eru þrír mánuðir síðan Grindavíkurbær var rýmdur. Það er stýrt aðgengi að bænum sem fer annaðhvort eftir stöðu innviða eða þeirri náttúruvá sem er yfirvofandi. Ég held að það sé svolítið langt gengið að hafa atvinnustarfsemina og heilt bæjarfélag algerlega lokað og aðgangsstýrt eingöngu vegna stöðu innviða. Við verðum að leyfa þeim sem geta og vilja að komast inn og bjarga verðmætum, halda atvinnustarfsemi gangandi og bregðast við. Það er gríðarleg þekking í heilu bæjarfélagi, samfélagið hefur byggt upp þetta bæjarfélag, byggt upp alla innviðina, þau þekkja náttúruna og þekkja umhverfið, þekkja innviðina mjög vel og ættu því að vera best til þess fallin, í samvinnu og með aðstoð stjórnvalda og í sumum tilvikum almannavarna, Veðurstofunnar og annarra stofnana, til þess að takast á við þetta ástand. Ég tel það vera gríðarlega mikilvægt af því að staðan er sú að með þeim innviðum sem við höfum á Reykjanesskaganum erum við að skapa gríðarleg verðmæti fyrir þjóðina alla. Þar er gríðarleg verðmætasköpun sem er stórt innlegg í hagsæld þessarar þjóðar. Og þó að þetta sé kostnaðarsamt og mikil áskorun núna og tekur sinn toll þá er mikilvægt að við gerum allt til þess að verja þessa innviði, endurreisa þessa innviði, halda þeim gangandi. Þó að náttúran sé við völd núna þá megum við ekki gefast upp. Við þurfum að gera allt sem við getum og nýta okkar þekkingu og reynslu sem við höfum fengið núna síðastliðin fjögur ár til þess að halda áfram, aðlagast þessu frekar og nýta áfram þau verðmæti og þær aðstæður sem eru á svæðinu til verðmætasköpunar fyrir þessa þjóð og til að viðhalda því öfluga og góða samfélagi sem þarna hefur byggst upp og mótast. Við eigum að leyfa samfélaginu að takast á við þessar áskoranir náttúrunnar. Náttúran gefur og náttúran tekur og það er ekkert lítið sem hún hefur gefið á þessu svæði, bara eina hagkvæmustu og bestu hitaveitu landsins. Það er nú ekkert lítið. Það er líka orkuöflun þarna. Þarna er eitt mesta magn ferskvatns á Íslandi og ein flottasta náttúran á Íslandi, stærsti ferðamannastaðurinn, þarna eru fiskimiðin og stærsta löndunarhöfnin og annað slíkt. Náttúran er að gefa okkur gríðarlega mikið þarna þannig að við þurfum að fyrirgefa henni þessa valdatöku núna um tíma. En við þurfum að læra að lifa við þá valdatöku og ég held að það gerist best með því að við leyfum því samfélagi sem hefur lifað og hrærst með þessari náttúru og byggt þarna upp innviði að koma af krafti inn núna og sérstaklega í Grindavík. Leyfa atvinnulífinu að hefja þar starfsemi, leyfa okkur að bregðast við, aðlaga okkur þessu í samvinnu við yfirvöld með upplýsingagjöf, öryggiskröfum og því öllu saman. Þá munum við komast á betri hátt í gegnum þetta. Þá verður tjónið af náttúruvánni minna, samfélagstjónið verður minna, allir sem vilja hafa þá hlutverk við að takast á við þetta. Ég held að þannig munum við öll komast betur í gegnum þetta.

Það er oft umdeilt hvort það eigi að vera að verja t.d. hús sem er verið að kaupa upp og sagt: Skemmdirnar eru svo miklar, af hverju eigum við að setja pening í varnir og það allt? Þá skulum við ekki gleyma því að það eru ómetanlega miklir fjármunir þarna undir sem verið er að verja með varnargörðum og öðrum viðbúnaði okkar. En af því að hér er talað um eitthvert skeið sé hafið og þetta fari að hafa áhrif á fleiri stöðum — þó að ekki væri nema bara til að fá reynsluna og þekkinguna og til að prófa þetta sem hjálpar okkur þá á öðrum stöðum þá er það þess virði að gera þetta. Þannig að ég segi: Við skulum vera bjartsýn. Við skulum takast á við þetta saman og hleypa samfélaginu af stað þarna inn til að aðlagast þessu og draga úr neyðarviðbragðinu og spara það til þeirra verka sem bíða og virðist ekkert vera lát á þessi misserin.


Ræðumaður: Birgir Þórarinsson

Herra forseti. Hér hefur verið minnst á óbyggðanefnd. Þess má geta að hún tók til starfa árið 1998. Nefndinni var ætlað að kanna að skera úr um hvaða landsvæði teljist til þjóðlendna, hver væru mörk þjóðlendna og eignarlanda bænda. Bændum var talin trú um að þetta væri þeim til hagsbóta. Bændur hafa verið hlynntir því að skýra óvissu en þeim var  líka sagt að þetta yrði þeim að kostnaðarlausu. Ekki var staðið við það og fjölmargir bændur á lögbýlum hafa þurft að leggja út fyrir umtalsverðum kostnaði sem ekki hefur fengist til baka. Það stóð til að það tæki bara fáein ár að fara í þessi mál en þau eru nú orðin 26, árin. Á fjárlögum þessa árs fær nefndin 120 millj. kr. Þegar loksins hillti undir það að nefndin yrði lögð niður var ákveðið að færa henni auknar lagaheimildir svo að hún gæti snúið sér að sjávarjörðum og eyjum utan meginlandsins, eitthvað sem menn áttu alls ekki von á og var aldrei tilgangur þessarar vegferðar í upphafi.

Því miður er það svo að óbyggðanefnd hefur nú ákveðið að ásælast allar Vestmannaeyjar og Heimaey að hluta. Fyrir mér er það alveg nýtt að Eyjar séu óbyggðir. En það verður seint sagt að embættismenn skorti hugmyndaflugið. Aldrei hefur verið ágreiningur  eða vafamál um eignarhald á landi í Vestmannaeyjum.

Herra forseti. Óbyggðanefnd mun fara erindisleysu til Eyja, erindisleysu sem kostar skattgreiðendur peninga og sendir röng skilaboð í samfélag sem hefur mátt þola margvíslegt mótlæti. Ég skora hér með á hæstv. fjármálaráðherra að stöðva þennan ófrið sem embættismenn óbyggðanefndar hafa efnt til við Eyjamenn.


Ræðumaður: Birgir Ármannsson

Forseti vill geta þess að á eftir atkvæðagreiðslum um 2. dagskrármálið, staðgreiðslu opinberra gjalda, ráðgerir forseti að freista þess að ljúka síðari umræðu um 3. dagskrármálið og atkvæðagreiðslum um það einnig. Eftir það verður settur nýr fundur svo ljúka megi atkvæðagreiðslum eftir 3. umræðu um staðgreiðslu opinberra gjalda áður en umræður um næstu dagskrármál hefjast.


Ræðumaður: Birgir Ármannsson

Borist hefur bréf frá utanríkisráðherra þar sem óskað er eftir fresti til þess að veita skriflegt svar við fyrirspurn á þskj. 910, um viðveru herliðs, frá Andrési Inga Jónssyni.


Ræðumaður: Birgir Ármannsson

Áður en þingstörf hefjast í dag vil ég geta þess að síðdegis í gær barst landsmönnum sú fregn að Karl Sigurbjörnsson biskup hefði andast fyrr á deginum. Ég vil héðan af forsetastóli senda fjölskyldu hans samúðarkveðjur Alþingis. Samstarf Alþingis og þjóðkirkjunnar í biskupstíð sr. Karls var afar gott og farsælt. Mörgum mun enn vera minnisstæður sá einstæði atburður sumarið 1999, meðan endurbætur stóðu yfir á Dómkirkjunni, þegar biskup flutti hér í þingsalnum blessunarorð og tónaði í upphafi þingsetningarfundar. Svo náin urðu samskipti Alþingis og biskups þjóðkirkjunnar.


Ræðumaður: Guðrún Hafsteinsdóttir

Hæstv. forseti. Ég mæli fyrir frumvarpi til laga um breytingu á lögum um meðferð sakamála, lögum um meðferð einkamála og lögum um gjaldþrotaskipti o.fl. Á undanförnum misserum hefur dómsmálaráðuneytið unnið að því með stofnunum á málefnasviði þess að gera réttarvörslukerfið stafrænt og er réttarvörslugátt samheiti yfir verkefni sem unnið hefur verið að í því skyni. Hefur réttarvörslugátt til að mynda verið notuð til að miðla gögnum í rannsóknarmálum lögreglu fyrir héraðsdómstólum. Með þessu frumvarpi er stigin enn stærri skref á stafrænni vegferð réttarvörslukerfisins með því að ryðja úr vegi hindrunum í gildandi löggjöf og skapa þannig forsendur fyrir nýtingu tæknilausna í auknum mæli.

Markmið breytingartillagnanna eru í grundvallaratriðum þríþætt. Í fyrsta lagi að einfalda málsmeðferð fyrir dómstólum og skapa grundvöll til nýtingar notendavænna tæknilausna án þess að gæðum og réttaröryggi verði teflt í tvísýnu. Í öðru lagi er ætlunin að bæta aðgengi að dómstólum og einfalda samskipti milli þeirra sem koma að meðferð mála, m.a. lögreglu, auk þess að auka skilvirkni og hagkvæmni í starfsemi þeirra sem vinna eftir réttarfarslöggjöfinni. Í þriðja lagi er markmiðið að draga úr sóun og neikvæðum umhverfisáhrifum í réttarvörslukerfinu með því að skapa forsendur til að draga úr bílferðum og notkun pappírs.

Helstu efnisatriði frumvarpsins eru eftirfarandi: Lagt er til að fest verði í lög um meðferð einkamála og lög um meðferð sakamála almennt ákvæði sem taki af öll tvímæli um að stafræn og rafræn málsmeðferð í réttarvörslukerfinu sé jafngild því að hún væri viðhöfð á pappír. Sömuleiðis er horfið frá því að tiltaka í lögum fjölda eintaka málsgagna og undirritun þeirra með eigin hendi. Þá eru lagðar til orðalagsbreytingar sem betur þykja lýsa tæknilega hlutlausri málsmeðferð. Þá er lagt til að festa í sessi, í almenn ákvæði laga um meðferð einkamála og laga um meðferð sakamála, heimildir til að nota fjarfundarbúnað við vissar aðstæður við rekstur slíkra mála fyrir dómi og við skýrslugjöf hjá lögreglu. Frá upphafi kórónuveirufaraldurs hafa heimildir til rafrænna gagnasendinga og notkunar fjarfundarbúnaðar við rekstur dómsmála verið til bráðabirgða í þessu lögum. Þær heimildir voru síðast framlengdar til 30. júní á þessu ári með lögum nr. 98/2023. Í ljósi góðrar reynslu af því fyrirkomulagi hefur verið unnið að því undanfarin misseri að koma þeim í varanlegt form. Afrakstur þeirrar vinnu birtist nú í frumvarpi þessu.

Ríkt tillit hefur verið tekið til meginreglna um réttláta málsmeðferð, samanber 70. gr. stjórnarskrárinnar og 6. gr. mannréttindasáttmála Evrópu. Gildir það bæði um einka- og sakamál, en hefur sýnu meiri þýðingu í sakamálum, enda grundvallaratriði að réttindi sakaðra manna séu tryggð við rannsókn og meðferð máls fyrir dómi, jafnvel þótt notast sé við fjarfundarbúnað.

Þá er í frumvarpinu sömuleiðis lagt til að heimilt verði að birta ákærur og önnur gögn sem sami birtingarháttur gildir um í stafrænu pósthólfi í miðlægri þjónustugátt stjórnvalda á vefnum island.is. Nánar tiltekið er lagt til að ákæra teljist réttilega birt í stafrænu pósthólfi þegar viðkomandi hefur staðfest móttöku hennar þar. Þessi aðferð þykir sameina kosti þess að gera birtingar stafrænar, svo sem varðandi kostnað og tímasparnað, án þess að vegið sé að réttaröryggi, einkum rétti sakaðra manna til réttlátrar málsmeðferðar fyrir dómi, samanber fyrrnefnd ákvæði stjórnarskrár og mannréttindasáttmála Evrópu.

Jafnframt er með frumvarpinu lagt til aukið samræmi fyrir öll þrjú dómstigin um þau ákvæði laga sem varða dóma- og þingbækur, í málum sem rekin eru eftir ákvæðum laga um meðferð einkamála og laga um meðferð sakamála. Þá eru lagðar til breytingar á lögum um meðferð sakamála um nafnleynd lögreglumanna og annars starfsfólks lögreglu við skýrslugjafir sakaðra manna og vitna við rannsókn sakamála og meðferð slíkra mála fyrir dómi. Loks er í frumvarpinu mælt fyrir um þá breytingu á lögum um gjaldþrotaskipti o.fl., að heimilt verði að lýsa kröfu fyrir skiptastjóra hvort heldur sem er með stafrænum, rafrænum eða bréflegum hætti, í stað þess að kröfulýsing verði að berast á pappír líkt og í dag.

Hæstv. forseti. Nú hef ég farið yfir helstu atriði frumvarpsins og meginmarkmiðs þess, en að öðru leyti vísast til greinargerðar frumvarpsins og skýringa við einstök ákvæði þess.

Ég legg til að frumvarpinu verði að lokinni þessari umræðu vísað til hv. allsherjar- og menntamálanefndar og 2. umræðu.


Ræðumaður: Birgir Ármannsson

Forseti ítrekar það sem áður er sagt, að það verður leitast við að skipuleggja umræðu eins og hér hefur verið vikið að á morgun. En auðvitað eru tækifæri þingmanna fjölmörg til þess að taka til máls um einstök atriði að þessu leyti, bæði í fyrirspurnarformi og með öðrum hætti.


Ræðumaður: Birgir Ármannsson

Í tilefni af ummælum hv. þingmanns vill forseti geta þess að verið er að reyna að finna form á þá umræðu sem hv. þingmaður gerði hér að umtalsefni og vonir standa til þess að þetta geti farið fram samkvæmt reglum um munnlegar skýrslur á morgun. Nánari upplýsingar um það verða sendar þingmanninum síðar í dag.


Ræðumaður: Vilhjálmur Árnason

Virðulegi forseti. Ég þakka hæstv. ráðherra fyrir þetta. Þá langar mig kannski að þrengja aðeins fyrirspurn mína í síðara skiptið að samgöngukerfinu. Þarna hefur hraunið náttúrlega farið nokkrum sinnum yfir vegi, grunnveginn að Grindavíkurbæ. Við höfum vissulega aðrar leiðir eins og er. Þetta eru líka vegir að stórum vinnustað eins og Bláa lóninu, sem er 800 manna vinnustaður. Það eru hótel þarna á svæðinu og orkuverið sjálft. Svo erum við með gríðarlega mikilvæga höfn sem hefur verið ein stærsta löndunarhöfn bolfisks á landinu og þar er mikil atvinnustarfsemi sem margir hafa lífsviðurværi sitt af. Þrátt fyrir það að við séum með endurtekna atburði, munum við ekki samt reyna að gera hvað sem við getum til að halda þessum leiðum sem greiðustum og byggja upp til þess að nýta áfram þá innviði sem þó eru eftir?


Ræðumaður: Vilhjálmur Árnason

Virðulegi forseti. Ég tek undir með öðrum sem hingað hafa komið: Miklar þakkir til þeirra fjölmörgu, þeirra hundraða sem hafa komið að því mikla þrekvirki sem hefur átt sér stað, bæði undanfarna sólarhringa og bara undanfarin fjögur ár, við að takast á við þær jarðhræringar sem eru að gerast á Reykjanesi. Það sem búið er að gerast varðandi heita vatnið er náttúrlega verkfræðilegt undur og samfélagslegt undur. Samfélagið hefur staðið saman þannig að rafkerfin brenni nú ekki yfir í þessum kulda og ber að þakka fyrir það.

Ég nefndi hér fjögur ár og svo getum við talað um viðvarandi atburði frá 10. nóvember síðastliðnum þannig að við erum kannski að færast úr því að vera í viðbragði yfir í að aðlagast þeim aðstæðum sem eru uppi. Því langaði mig að koma með opna spurningu til hæstv. innviðaráðherra: Hvernig ætlum við að aðlaga okkur þessum breyttu aðstæðum varðandi þá fjölmörgu innviði sem eru á svæðinu, sem eru þá náttúrlega samgöngurnar og orku- og grunninnviðir og náttúrlega innviðir sem fylgja heilu bæjarfélagi, bæði fyrir íbúa og atvinnulíf? Hvernig ætlum við t.d. að tryggja aðgengi að Grindavíkurbæ, að þessum stóru fyrirtækjum þar sem fjöldi íbúa á Suðurnesjum öllum hefur lífsviðurværi sitt, til þess að sækja vinnu, í verðmætasköpun og verkefnum og öðru, og að atvinnulífið geti nýtt þá innviði sem eru til staðar og ekki eru orðnir skemmdir til þess að lifa með þannig að við getum þá gert einhverjar áætlanir? Hvernig ætlum við að nýta þá innviði sem við höfum og viðhalda og laga þá grunninnviði sem hafa orðið fyrir skemmdum til þess að reyna að halda ljósunum kveiktum á meðan þetta skeið stendur yfir?


Ræðumaður: Þórdís Kolbrún R. Gylfadóttir

Herra forseti. Upplýsingagjöf til ríkisstjórnar og inn á ráðherranefndarfundi frá ýmsum aðilum inni í stjórnkerfinu og viðbragðsaðilum hefur verið mikil og við hefðum annars ekki haft burði til að fara í allt það sem bent var á að þyrfti að gera, ýmist til skemmri tíma, millilangs tíma eða lengri tíma. Heilt yfir hefur okkur held ég farnast að taka ákvarðanir í ágætri röð, en við hefðum auðvitað aldrei náð að framkvæma allt sem hefur verið framkvæmt nema fyrir það fólk sem starfar þarna dag og nótt til að koma því áleiðis. Það er ekki þannig að það hafi komið bil í uppbyggingu eða viðbrögðum eða ákvörðunum í þessu ferli. Við höfum sífellt verið að. En aftur: Talandi um að læra af reynslunni og ákvarðanatökunni, sem ég er sammála og við þurfum að geta gert, þá vil ég líka að við minnum okkur á í hvernig landi við búum og hvað við þurfum að gera. Ég vona að þingheimur geti sameinast um þau verkefni sem eru langt umfram það sem við höfum gert hingað til.


Ræðumaður: Þórdís Kolbrún R. Gylfadóttir

Herra forseti. Ég þakka hv. þingmanni þessa fyrirspurn. Í þeim aðstæðum sem við höfum horft framan í undanfarið er það auðvitað þannig að við hlaupum hratt á ýmsum stöðum og við þurfum að taka ákvarðanir hratt, sumar stórar. Ég get alveg sagt það hér að hluti af því að standa í stafni og taka stórar ákvarðanir er að vera meðvitaður um að það eru ekki alltaf allar ákvarðanir sem voru algjörlega réttar eða gerðar í réttri röð og ég skal bara í öllu sem viðkemur þessu eða hverju öðru vera mjög framarlega í flokki til að segja það. Ég held að það væri mjög skrýtið ef við viðurkenndum það ekki. Hins vegar hafa verið unnin kraftaverk á þessu svæði undanfarnar vikur og mánuði og þegar við þurfum að forgangsraða verkefnum með tilliti til þess hvað er byggt á bestu mögulegu upplýsingum um það í hvaða röð við eigum að gera hlutina þá gerum við okkar besta í því. Það hefur aldrei verið þannig að við höfum ekki farið í einhverjar framkvæmdir vegna þess að við höfum sagt: Heyrðu, við eigum ekki fjármagn til þess að gera það. Það hefur aldrei verið ástæða og verður ekki ástæða þegar kemur að viðbragði í náttúruhamförum. Við hins vegar vitum og sjáum það núna og undanfarnir mánuðir hafa verið gríðarlega sterk áminning um það í hvernig landi við búum og við skuldum ýmiss konar innviðauppbyggingu viðbragðsgetu. Við þurfum að efla okkar viðbragðsaðila. Við þurfum meiri raforku, við þurfum meira af heitu vatni, við þurfum líka að sækja lághita og HS Orka er farin í lághitaborun þar sem vonir standa til að geta fundið 50–60°C heitt vatn. Það mun sannarlega taka einhverja örfáa mánuði en er farið af stað. Við vitum líka að þarna var ekki vandinn að það vantaði akkúrat raforku inn á svæðið heldur getu dreifikerfisins til að koma henni áleiðis. Við höfum því tekið margar stórar ákvarðanir og þær eldast vel en verkefninu er ekki lokið og við þurfum að gera betur.


Ræðumaður: Birgir Ármannsson

Til svara eru: Fjármála- og efnahagsráðherra, innviðaráðherra, menningar- og viðskiptaráðherra, félags- og vinnumarkaðsráðherra, heilbrigðisráðherra og dómsmálaráðherra.


Ræðumaður: Þórdís Kolbrún R. Gylfadóttir

Virðulegi forseti. Ég mæli fyrir frumvarpi til laga um tímabundinn rekstrarstuðning vegna náttúruhamfara í Grindavíkurbæ. Í frumvarpinu er lagt til nýtt úrræði sem ætlað er að koma til móts við vanda rekstraraðila vegna jarðhræringanna í Grindavík. Þann 13. janúar boðuðu stjórnvöld slíkt úrræði þegar tilkynnt var um að bærinn yrði lokaður í a.m.k. þrjár vikur á þeim forsendum að brúa mögulega millibilsástand á meðan sprunguhætta í bænum væri metin. Degi síðar hófst gos rétt norðan við bæinn sem breytti forsendum enn á ný.

Markmið þessa lagafrumvarps er að stuðla að því að rekstraraðilar sem orðið hafa fyrir verulegu tekjufalli vegna jarðhræringa og náttúruhamfara í Grindavíkurbæ geti viðhaldið nauðsynlegri lágmarksstarfsemi, varðveitt viðskiptasambönd og hafið starfsemi á ný með stuttum fyrirvara og tryggt viðbúnað. Gert er ráð fyrir því að úrræðið standi öllum rekstraraðilum í sveitarfélaginu til boða, hvort sem þeir eru einstaklingar eða lögaðilar. Skilyrði er að viðkomandi hafi stundað atvinnurekstur eða sjálfstæða starfsemi, með starfsstöð í Grindavíkurbæ, þegar rýma þurfti bæinn, 10. nóvember 2023. Til að eiga rétt á úrræðinu þarf rekstraraðili að hafa orðið fyrir a.m.k. 40% tekjufalli vegna náttúruhamfaranna. Þá er einnig skilyrði að viðkomandi sé í skilum með skatta og gjöld sem komin voru á eindaga fyrir 10. nóvember sl., hann hafi skilað skattskýrslum og öðrum skattgögnum og bú hans hafi ekki verið tekið til gjaldþrotaskipta.

Tekjufall ber að reikna út fyrir hvern mánuð og gert er ráð fyrir að unnt verði að fá rekstrarstuðning vegna tímabilsins nóvember 2023 til og með apríl 2024. Fjárhæð styrks samkvæmt frumvarpinu er þannig reiknuð að hún er margfeldi stöðugilda í rekstrinum með 600.000 kr. og tekjufallshlutfalli fyrir hvern mánuð. Við útreikning á styrkfjárhæð er að hámarki gert ráð fyrir tíu stöðugildum en ég vil þó taka fram að fyrirtækjum með fleiri stöðugildi en tíu er að sjálfsögðu heimilt að sækja um. Rekstrarstuðningur fyrir hvern mánuð getur þannig að hámarki orðið 6 millj. kr. ef stöðugildi eru tíu og tekjur hafa dregist saman um 100%. Styrkfjárhæð getur þó ekki orðið hærri en sem nemur rekstrarkostnaði viðkomandi fyrirtækis í umsóknarmánuði.

Í frumvarpinu er ekki gert ráð fyrir því að launakostnaður sé talinn með rekstrarkostnaði enda er hann bættur sérstaklega gegnum annað tímabundið úrræði til stuðnings Grindvíkingum.

Líkt og gildir vegna úrræðisins sem er í gildi vegna launagreiðslna til Grindvíkinga er í frumvarpinu lagt til að endurgreiða beri rekstrarstuðning ef rekstraraðili greiðir út arð innan árs frá lokum stuðningstímabilsins, sem er fyrir 1. maí 2025. Gert er ráð fyrir að rekstraraðili sæki um rekstrarstuðninginn til Skattsins og að hægt verði að kæra ákvarðanir Skattsins til yfirskattanefndar.

Efri mörk á mati á kostnaði ríkissjóðs við stuðninginn eru 2.700 millj. kr.

Óvissan um framvinduna og tjónið í Grindavík er enn mikil og því gildir það sama um þetta úrræði eins og önnur úrræði stjórnvalda að endurskoða þarf hvort og þá hvernig tekist verður á við stöðuna þegar úrræðið rennur út í apríl og staðan kann að vera allt önnur en í dag og raunar, miðað við atburði dagsins, kann óvissan að aukast enn hraðar.

Virðulegi forseti. Ég legg til að frumvarpinu verði vísað til efnahags- og viðskiptanefndar og til 2. umræðu að lokinni þessari umræðu.


Ræðumaður: Þórdís Kolbrún R. Gylfadóttir

Herra forseti. Fyrst með fjármálaráðherrahattinn þá auðvitað hangir það saman við í hvað við setjum almennt fjármuni. Og þegar ég tala um skýra forgangsröðun og að við ættum að einfalda efnahagsreikning ríkisins og að við ættum að losa okkur undan rekstri á eignum sem ríkið þarf ekki að sjá um þá er það undirliggjandi markmið að við séum betur í stakk búin til að forgangsraða í þágu þess sem ríkið á að tryggja að sé gert. Það er til að mynda þetta verkefni. Og þetta segi ég þá þannig að það snúist ekki eingöngu um að ríkið geri það heldur að tryggt sé að því sé sinnt, vegna þess að við finnum líka þennan gríðarlega mikla vilja og metnað og skapandi nálgun einstaklinga þarna úti, alls konar úrræði sem við eigum líka að vera óhrædd við að hleypa að til að geta þjónustað þá einstaklinga sem á því þurfa að halda. Og hvað segir það okkur að það sé upplifun aðstandenda að fangelsin grípi fyrr heldur en önnur úrræði? Það er hluti af því hvernig viðhorf okkar eru og hvernig regluverkið er þegar kemur að fólki sem er til að mynda í neyslu. Því myndi ég vilja breyta og ég held að við sem samfélag værum betur stödd ef við leyfðum okkur að tala um það eins og það er.


Ræðumaður: Þórdís Kolbrún R. Gylfadóttir

Herra forseti. Það er skrýtið kannski að segjast fagna því, en ég geri það samt, aukinni umræðu og áherslu hér inni í þingsal og m.a. frá hv. þingmanni um það hvar við erum stödd sem samfélag þegar kemur að þessari miklu fjölgun einstaklinga sem eru á þessum stað og hver kostnaðurinn er fyrir samfélagið allt, bæði beinn kostnaður og annar samfélagslegur kostnaður. Við þurfum að horfa á það með raunsæjum hætti og ég held að það væri líka gagnlegt að við tækjum umræðuna frá ýmsum sjónarhornum og líka þeim sem eru óþægileg.

Ég er sammála hv. þingmanni um að við þurfum að vera með heildstæða stefnu og við þurfum heildstæða nálgun og það kallar á mikið samstarf á milli ráðuneyta, stofnana sveitarfélaga, allt þetta, sem við sem kerfi eigum bara óþolandi erfitt stundum með. En það er auðvitað mikil áhersla á þetta atriði inni í kerfinu og auðvitað er fagráðherrann, sem er ekki svo sem ekki einn heldur fleiri en einn, með það á sínu borði og vinnur það af miklum heilindum og með skýran fókus.

Við þurfum líka að hugsa: Hvernig erum við sem samfélag? Hvernig komum við sem samfélag fram við einstaklinga sem eru í þessari stöðu? Hver eru viðhorf okkar? Hvernig er regluverkið okkar? Getum við gert betur í skaðaminnkun? Svarið mitt við því er já, við getum sannarlega gert það. Er það tilfinningaþrungin umræða að taka? Mér finnst það oft vera þannig og ég hef alveg skilning á því. En hvernig gengur okkur sem samfélagi og sem löggjafarvaldi að tala um þau mál út frá alls konar óþægilegri hliðum þess, eins og þeirri að við myndum helst vilja að enginn þyrfti að glíma við það en við gerum það samt? Hvernig getum við hér náð betri tökum á því þannig að fólk upplifi að við séum tilbúin  til að grípa það óháð því hvernig það lendir í þeirri stöðu? Hvernig geta kerfin unnið betur saman? Og jú, örugglega kemur þar inn líka fjármagn en hugsum líka hvað við gætum sparað, hvaða fjármuni við gætum fundið  ef við nálguðumst þetta í heild sinni, öll kerfi, og ef við leyfðum okkur að tala miklu meira um þátt skaðaminnkunar í öllu þessu.


Ræðumaður: Þórdís Kolbrún R. Gylfadóttir

Herra forseti. Miðað við það sem seðlabankastjóri sagði í gær hljótum við að vona og vænta og gera hvað við getum til að tryggja að a.m.k. þeir þættir sem við getum haft áhrif á, — aðrar ákvarðanir eru teknar í sjálfstæðum seðlabanka — eins og það hvernig aðilar á vinnumarkaði semja sín í milli, eins og það hvernig ríkisfjármálin birtast, bæði aðkoma okkar að þeim samningum og sömuleiðis fjármálaáætlun sem kemur hingað inn í þingið í mars. Við hljótum að gera hvað við getum til að styðja við það verkefni, að það séu forsendur til að lækka vexti. Ég þekki það að hv. þingmaður hefur miklar skoðanir á vaxtastigi Seðlabankans og talar um ofbeldi hans og ofbeldi stjórnvalda sem ég get að sjálfsögðu ekki tekið undir. Þannig að já, við erum kannski ósammála um leiðirnar. Ég held samt að við ættum að einblína á það að við erum algerlega sammála um meginmarkmiðið og til hvers er að vinna og hverjir munu njóta góðs af því fyrst og fremst, sem eru þau sem lakast standa í samfélaginu, að okkur takist þetta verkefni og við getum það.


Ræðumaður: Þórdís Kolbrún R. Gylfadóttir

Herra forseti. Ég er ekki ósammála þegar hv. þingmaður segir að á endanum snúist þetta um getu fólks til þess að bæði eiga og reka húsnæði og eiga í sig og á. Ég er sammála því. Það er kannski eitthvað sem við mættum vera duglegri að tengja við þegar við erum að tala um stórar tölur og prósentur, verðbólgu og vaxtastig, ríkisfjármál og afgang og annað slíkt: Af hverju erum við yfirhöfuð að hafa skoðun á því? Af hverju hefur maður sýn á það hvernig þeir hlutir eiga að vera? Það er auðvitað ekki fyrir ríkissjóð sem slíkan heldur fyrir samhengi hlutanna og einmitt á endanum hvernig okkur gengur sem samfélagi að gera fólki kleift að eiga í sig og á og geta komið sér þaki yfir höfuðið og staðið þar vörð um sig og sína fjölskyldu. Þess vegna viljum við ná verðbólgu niður og ná vaxtastigi niður. Það er erfiðara einmitt fyrir þá hópa sem lakast standa að eiga í sig og á og reka húsnæði og hvað þá að komast inn á húsnæðismarkað þegar uppi eru þær aðstæður sem nú eru uppi. Þannig að ég leyfi mér að halda því fram að við hv. þingmaður séum sammála um þetta.

Varðandi húsnæðislið vísitölu þá hefur Hagstofan þegar kynnt að sú breyting eigi að raungerast á vormánuðum og ég er ánægð með það. Ég hef engin völd til að kippa því úr sambandi eða stinga því í samband frá og með deginum í dag enda er það á ábyrgð Hagstofunnar sem hefur sýnt fram á að þeirra nýja útfærsla á þessu, hvernig þetta er reiknað, er betri leið heldur en sú sem nú er og það þurfi að gera þetta með réttum hætti. Það er búið að kynna þetta og það er gott og styttist mjög í að það taki gildi. Við höfum auðvitað horft fram á miklar launahækkanir hér, 10% launahækkanir undanfarið ár, sem líka hefur áhrif á það hvernig þessir liðir eru reiknaðir. En ég bara segi: Við erum sammála um að heildarmarkmiðið sé að ná verðbólgu og vöxtum niður og við hljótum að vinna út frá því.


Ræðumaður: Bjarni Benediktsson

Virðulegi forseti. Fyrst, áður en ég kem að þessu, vil ég aðeins setja þessa tölu í samhengi af því að hv. þingmaður vísar hér aftur til 20 milljarða tölunnar sem dómsmálaráðuneytið vakti athygli á í vikunni. 20 milljarðar er svona u.þ.b. sama tala og við í heildina á ári setjum í heilsugæsluna á Íslandi — í heild. 20 milljarðar er svona 50% meira heldur en við í heild sem þjóð setjum í þróunarsamvinnu á ári. Utanríkisráðuneytið, með varnarmálunum, með þróunaraðstoðinni, með allri íslenskri utanríkisþjónustu, sendiráðunum öllum saman, var rétt um 30 milljarðar í fjárlögum ársins í fyrra, þannig að 20 milljarðar er risatala. Það er rétt sem hv. þingmaður segir að það segir ekki einu sinni alla söguna vegna þess að sveitarfélögin eru að benda á að samningar við félagsmálaráðuneytið eru ekki fullfjármagnaðir og taka ekki tillit til alls þess kostnaðar sem sveitarfélögin verða fyrir. Svo eru sum sveitarfélög eins og Hafnarfjörður að lenda í því að fyrir utan samninginn sem þau hafa gert við stjórnvöld um að taka á móti fólki býr fullt af öðru fólki sem er ekki með samning á bak við sig bara í sveitarfélaginu vegna þess að einhvers staðar verður fólk að búa og það fólk biður líka um þjónustu.


Ræðumaður: Bjarni Benediktsson

Virðulegi forseti. Það er í sjálfu sér auðvelt að segja bara sem svo: Er þetta ekki bara vandamál stjórnarflokkanna? En stjórnarflokkarnir hafa verið sammála um og afgreitt í ríkisstjórn, í öllum stjórnarflokkunum, tillögur hingað til þingsins sem hafa verið teknar í gíslingu. Það byggist ekki síst á veikleikunum í þingsköpum Alþingis sem gera fólki eins og því sem situr hérna fyrir Pírata á þingi mjög auðvelt með að lama Alþingi svo vikum skiptir í málþófi. Svo hjálpar auðvitað ekki þegar stjórnarandstöðuflokkarnir geta ekki einu sinni stigið litlu skrefin sem menn á endanum gera málamiðlanir um þannig að þingið sé ekki allt í heild sinni í algjöru uppnámi svo vikum skiptir. Hvorki Samfylkingin né Viðreisn studdi þau takmörkuðu skref sem þó voru samþykkt í fyrra. Þannig að það hjálpar ekki þegar menn vilja ekki taka augljósum staðreyndum hér í þinginu. En ég segi bara fullum fetum: Það er ekki bara í útlendingamálum, það er í hverju málinu á eftir öðru sem veikleikar íslenskra þingskapa koma svo berlega í ljós. Það gerist þannig að menn leggjast bara í margra vikna málþóf. Og auðvitað, af því að við erum alltaf í þessum norræna samanburði, yrði það hvergi liðið annars staðar þar sem við viljum bera okkur saman við þróuð þjóðþing að einhver minnihlutaskoðun lami starfsemi þjóðþingsins svo vikum skipti. En þetta er akkúrat það sem gerðist fyrir einu ári síðan. Ég hygg að það sé ársafmæli málþófs Pírata sem á endanum voru einir eftir í málþófinu.

Mín skoðun er sú að þetta er ekki eingöngu þannig að stjórnarflokkarnir séu ekki í einu og öllu sammála heldur hefur málaflokkurinn verið tekinn í gíslingu hér á Alþingi. Ég veit ekki hvort ráðherra Sjálfstæðisflokksins hafi fjórum eða fimm eða sex sinnum lagt fram frumvörp um 32. gr. útlendingalaganna. En við hyggjumst gera það einu sinni enn núna. Það er eitt af því sem við höfum verið að ræða í ráðherranefndinni, séríslenska reglan sem kallar á aukinn þrýsting á íslensku landamærin, langt umfram það sem á við annars staðar.


Ræðumaður: Bjarni Benediktsson

Virðulegi forseti. Ég hygg að það sé eiginlega akkúrat um þessar mundir ársafmæli málþófs Pírata hér í þinginu þegar við vorum með tillögur hér í þinginu til þess að bregðast við þeirri stöðu sem íslenska hælisleitendakerfið er komið í. Nú í vikunni sáum við tölur frá dómsmálaráðuneytinu þar sem er búið að taka saman hvert við erum komin í kostnaði við að halda þessu kerfi úti. Hv. þingmaður heldur því fram að við sýnum ekki nægilega mannúð. Við tökum ekki tillit til fólks í neyð. Staðreyndin er sú að við Íslendingar höfum samþykkt að fleira fólk komi til Íslands frá þessu svæði — ég er nýbúinn að rekja hérna tölurnar um það að þeir sem eiga rétt á fjölskyldusameiningu frá þessu svæði eru jafn margir í okkar tilviki og á við í heildina um öll Norðurlöndin. Við höfum sem framlagsríki til mannúðaraðstoðar í gegnum UNRWA sett jafn mikið og þeir sem setja allra mest í heiminum ef við skoðum framlag á hvern Íslending. Það er alrangt að við höfum ekki verið að gera nægilega mikið, að við höfum ekki sýnt mannúð og mildi og tekið tillit til hörmulegra aðstæðna. Þetta er allt saman alrangt. Vandinn er hins vegar sá að við höfum ekki horfst í augu við afleiðingar þess að ganga of langt í þessum málaflokki. Þess vegna eru innviðirnir á Íslandi sprungnir og við getum ekki haldið áfram að senda út þau skilaboð að við ætlum að gera mest af öllum.

Forseti minnir á að ræðutími í óundirbúnum fyrirspurnum er takmarkaður við tvær mínútur í fyrri ræðu og eina mínútu í seinni ræðu.


Ræðumaður: Bjarni Benediktsson

Virðulegur forseti. Við höfum á undanförnum vikum verið að ræða í ráðherranefnd um útlendingamál þá stöðu sem komin er upp á Íslandi og lýsir sér í því að ekki bara kostnaður, sem hv. þingmaður vék að, heldur fjöldi þeirra sem leita hælis á Íslandi er kominn langt fram úr því sem á við á Norðurlöndunum almennt. Ein birtingarmynd þess er sú staðreynd að þeir sem nú hafa fengið dvalarleyfi á Íslandi á grundvelli fjölskyldusameiningar og eru enn inni á Gaza eru, ja, við getum sagt a.m.k. 30 sinnum fleiri — það er ekki gott að vera með einhver meðaltöl fyrir Norðurlöndin en við getum borið okkur saman við Norðurlöndin og sagt: Heildarfjöldi þeirra sem Norðurlöndin samanlagt, og þau erum með sendiskrifstofur þarna niður frá á þessu svæði — heildarfjöldinn sem hefur verið sóttur þangað á grundvelli dvalarleyfa er u.þ.b. jafn stór og sá hópur sem við höfum nú samþykkt að geti komið til Íslands á grundvelli fjölskyldusameiningar. Þetta er þrátt fyrir að við séum bara lítið brot af þeim mannfjölda sem býr á Norðurlöndunum. Ef við myndum nota þennan samanburð aftur þá gætum við sagt að það væri eðlilegt að við værum ekki með yfir 100 manns sem biðu fjölskyldusameiningar frá Gaza heldur svona tvo til þrjá. Þessi staða, kostnaðurinn, þróunin undanfarin ár, viljaleysi Alþingis til að samþykkja tillögur dómsmálaráðherra sem hefur ítrekað komið hingað til þingsins með tillögur um að bregðast við og samræma íslensku löggjöfina því sem á við í nágrannalöndunum til að koma í veg fyrir að við Íslendingar yrðum undir sérstaklega miklum þrýstingi, allt þetta verður að skoðast í samhengi. Það höfum við verið að gera inni í ráðherranefndinni. Við höfum í mínu ráðuneyti verið að undirbúa það að geta sótt fólk á grundvelli þeirra upplýsinga sem við höfum um þessa viðkvæmu stöðu, vegna þess að það er alveg hárrétt sem hv. þingmaður segir að hún er grafalvarleg og fólk er í stórkostlegri lífshættu á þessu svæði og við höfum hafið undirbúningsaðgerðir til að geta brugðist við óskum um að hjálpa fólki út af svæðinu.


Ræðumaður: Þórdís Kolbrún R. Gylfadóttir

Herra forseti. Það sem ríkisstjórnin á að gera í mínum huga er fyrst og síðast og a.m.k. að tryggja að ríkisfjármálin styðji við það heildarmarkmið sem við í orði segjumst öll vilja ná markmiðum með, þ.e. að ríkisfjármálin styðji við að það séu forsendur til þess að verðbólga lækki og vaxtastigið fari niður. Við hv. þingmaður erum sammála, a.m.k. í orði, um að það væri eftirsóknarvert að ná frekari árangri í því að geta sagt að vinnumarkaðsmódelið hér væri til samræmis við það sem er á Norðurlöndunum. Það er ýmislegt sem þyrfti að breytast í því og ég held að það væri mjög til bóta ef við sem löggjafarvald myndum sameinast um að gera það sem við getum til að tryggja að það sé raunverulega samanburðarhæft. Við erum auðvitað hér með gríðarlega sterk velferðarkerfi og undanfarin ár hefur hagnaður og aukinn hagvöxtur skilað sér í formi launahækkana. Ég veit ekki hvort fólk myndi vilja fara til baka og sleppa því og styðja frekar við tilfærslukerfin. Það sem ég átti við með mínum orðum er t.d. það að vaxtabótakerfið sem við höfum látið fjara út, meðvitað og upplýst og markvisst og annað húsnæðisbótakerfi tekið við, það teldi ég skaðlegt ef við ætluðum að fara að endurvekja að nýju. Viðbætur við barnabætur og annað slíkt er að sjálfsögðu annað mál en vaxtabótakerfið er það sem ég átti við.


Ræðumaður: Þórdís Kolbrún R. Gylfadóttir

Herra forseti. Ég vil byrja á því að taka undir það sem hv. þingmaður segir um þetta stóra verkefni sem blasir við okkur, að sigla því í höfn að Grindvíkingar hafi færi á því að fjárfesta á nýjum stað og eignast nýtt heimili, a.m.k. til millilangs tíma eða mögulega til mjög langs tíma. Við horfum á það nú í tölum að það hægir sannarlega á fjölgun aðfluttra en höfum horft upp á gríðarlega mikinn vöxt, allt að 1.000 manns á mánuði. Það segir okkur að verkefnið sem snýr að fjölda þeirra sem eru í Grindavík og þurfa að koma sér fyrir á nýjum stað er viðráðanlegt og að okkar mati hefur það í raun takmörkuð áhrif svona í heildarsamhenginu. Því virðist seðlabankastjóri vera sammála og nefndi það sérstaklega í gær að það væri ekki stórt áhyggjuefni, áhrifin væru takmörkuð, en sannarlega hefðum við áhyggjur af Grindvíkingum.

Þegar spurt er um þau sem eru að reyna að komast inn á húsnæðismarkaðinn og horfa upp á vegginn að því að komast þangað inn rísa og hækka og hækka, þá er það auðvitað mjög stórt verkefni sem við hljótum að vilja ná árangri í. Þar er það bara einfaldlega, þannig að það að ná niður verðbólgu og vaxtastigi er langstærsta hagsmunamálið fyrir þennan hóp og okkur öll. En sannarlega er það fyrir tekjulægri hópa og þau sem eru að reyna að komast inn á erfiðan húsnæðismarkað stærra verkefni heldur en fyrir ýmsa aðra hópa. Ég segi bara aftur: Við verðum að tryggja það að ríkisfjármálin styðji við það markmið. Við verðum að vona að aðilar vinnumarkaðarins semji á þann hátt að við höfum forsendur til að sjá verðbólgu fara niður og vaxtastigið fara niður, sem er langöflugasta leiðin fyrir fólk til að komast inn á fasteignamarkaðinn.


Ræðumaður: Birgir Ármannsson

Til svara eru: Fjármála- og efnahagsráðherra, utanríkisráðherra og umhverfis-, orku- og loftslagsráðherra.


Ræðumaður: Birgir Ármannsson

Forseti vill geta þess að á eftir óundirbúnum fyrirspurnum verða atkvæðagreiðslur um skýrslubeiðni og fjárauka eftir 2. umræðu. Eftir það er horft til þess að hafa atkvæðagreiðslur um 4. og 5. dagskrármál. Í beinu framhaldi verður síðan settur nýr fundur sem hefst á afbrigðum og atkvæðagreiðslum um frumvarp til fjáraukalaga eftir 3. umræðu. Eftir atkvæðagreiðslurnar verður tekið til við að mæla fyrir þingmannamálum og fjármála- og efnahagsráðherra mun síðan mæla fyrir tímabundnum rekstrarstuðningi um eða fljótlega eftir hádegi. Eftir það verður haldið áfram umræðum um þingmannamálin.






Ræðumaður: Guðrún Hafsteinsdóttir

Virðulegi forseti. Árið 2019 var í fyrsta skipti gefin út löggæsluáætlun til fimm ára sem hafði það markmið að setja fram almenna stefnumörkun í löggæslumálum. Nú er hafin vinna við að gera nýja löggæsluáætlun og er áætluninni ætlað að vera eins konar verkfæri til að kortleggja og greina stöðuna í löggæslumálum hverju sinni og setja markmið og mælikvarða. Í þeirri vinnu verður skoðað sérstaklega hvaða mannafli þarf að vera til staðar hjá lögreglunni til að hún geti sinnt hlutverki sínu með fullnægjandi hætti. Til viðbótar við fjölgun lögreglumanna og áherslu á aukna menntun þeirra verður jafnframt að tryggja lögreglunni viðeigandi heimildir til að hún geti rækt starf sitt. Í því skyni mun ég leggja fram frumvarp til breytinga á lögreglulögum en eitt af markmiðum lagafrumvarpsins er að skýra heimildir lögreglu til að grípa til aðgerða í þágu afbrotavarna, einkum er varðar brot sem tengjast skipulagðri brotastarfsemi. Með frumvarpinu er því lögð aukin áhersla á mikilvægi þess að lögregla geti gripið fyrr inn í atburðarás og þannig fyrirbyggt að framin séu alvarleg brot. Að mínu mati er fyrirséð að fjölgun og menntun lögreglumanna verði áframhaldandi áskorun. Við erum lítil þjóð í stóru landi og það er mikilvægt fyrir okkur, bæði á þéttbýlissvæðum sem og í dreifbýli, að vera vel búin og vel mönnuð menntuðum lögreglumönnum. Ég sem dómsmálaráðherra legg áfram gríðarlega áherslu á að efla löggæslu í landinu með þeim frábæra mannauði sem þar starfar.


Ræðumaður: Jón Gunnarsson

Virðulegur forseti. Eðli starfa í lögreglunni er miklu fjölbreyttara en áður var. Fjöldi tengdra sérfræðinga á fjölbreyttu sviði sem ekki eru endilega menntaðir lögreglumenn er kominn til starfa. Þetta verður auðvitað að telja allt saman. Við erum sammála og ég er sammála um mikilvægi þess að efla lögregluna, um það þarf enginn að efast. Við stigum eitt stærsta skrefið sem stigið hefur verið, alla vega í mjög langan tíma, á árunum 2022 og 2023. Það er einmitt flokkurinn sem rígheldur í þetta embætti sem stóð fyrir þeim skrefum. Það var umfangsmikil efling almennrar löggæslu, efling menntunar og við tvöfölduðum útskriftarárganga í Lögregluskólanum í  háskólanámi. Það var aðgerðaáætlun gegn kynferðisafbrotum og árangurinn er ótvíræður einmitt eftir þær aðgerðir. Ný lög um réttarstöðu brotaþola og stórefling aðgerða gegn skipulagðri brotastarfsemi. Hér vantar reyndar heimildir. Það fjölgaði stöðugildum um sennilega allt að 80; 30 lögreglumenn um allt land, almennir lögreglumenn, tíu sérfræðingar í til að mynda almannavarnir og samfélagslöggæslu, tíu landamæraverðir, 20 störf í skipulagðri brotastarfsemi og tíu störf tengd rannsókn og saksókn í kynferðisofbeldi.

Þessi samstaða um að efla lögreglu í landinu er góð en fjöldinn er ekki allt. Það sem er auðvitað mikilvægt líka er að gefa lögreglu þær heimildir sem nauðsynlegar eru til að hún geti sinnt störfum sínum með sem mestri skilvirkni og um það hefur verið deilt á Alþingi. Það er alveg með ólíkindum hvað það hefur verið erfitt fyrir okkur Sjálfstæðismenn í dómsmálaráðuneytinu að koma í gegn frumvörpum og lögum sem lögreglan kallar einmitt eftir til að geta eflt sín störf og tryggt betur öryggi borgaranna í þessu landi. Það þarf líka að huga að varnar- og öryggisbúnaði lögreglu og aftur erum við í ágreiningi. En þar hafa verið stigin stór skref og við þurfum að horfa alveg sérstaklega til þess, ég tala nú ekki um í ljósi síðustu upplýsinga sem eru óhuggulegar um það hvernig beinar hótanir og aðgerðir gegn lögreglumönnum eru að eiga sér stað á heimilum þeirra og á þeirra einkaeigum.


Ræðumaður: Guðrún Hafsteinsdóttir

Virðulegi forseti. Ég þakka hv. þm. Þorbjörgu Sigríði Gunnlaugsdóttur fyrir að vekja aftur máls á stöðu lögreglunnar í landinu. Um er að ræða mjög mikilvægt mál og er það eitt af mínum áherslumálum í embætti að styrkja löggæsluna í landinu. Það er ljóst að löggæslumál hafa þróast mikið undanfarin ár, bæði að eðli og umfangi. Landsmönnum hefur fjölgað hratt og ferðamenn eru margfalt fleiri en áður. Þessari fjölgun hafa fylgt margvísleg verkefni lögreglu og aukið álag um land allt. Á sama tíma höfum við orðið vör við aukinn vopnaburð og alvarlegri afbrot en áður, auk þess sem skipulögð brotastarfsemi hefur aukist verulega hér á landi. Þannig má nefna að alvarlegum ofbeldisbrotum og vopnuðum útköllum lögreglu og sérsveitar ríkislögreglustjóra hefur fjölgað síðustu ár. Sem dæmi má nefna að fjöldi útkalla þar sem sérsveit vopnast vegna skotvopna hefur nærri þrefaldast frá árinu 2016 og nærri fjórfaldast vegna eggvopna. Þá hefur umfang skipulagðrar brotastarfsemi aukist hér á landi. Þessu til viðbótar er ljóst að ógnir gegn öryggi ríkisins hafa aukist á sama tíma. Starfsumhverfi lögreglu hefur því gjörbreyst á síðustu árum. Lögreglan þarf nægan mannafla til að bregðast við þróun samfélagsins og þeim ógnum sem að íslensku samfélagi steðja.

Hvað varðar mannafla liggur fyrir að fjöldi lögreglumanna hefur ekki haldið í við áðurnefnda þróun þrátt fyrir að lögreglumönnum hafi heilt yfir fjölgað á síðustu tíu árum um 25% og þar af menntuðum lögreglumönnum um tæplega 7%. Staðan er hins vegar sú að þessi aukning hefur þó ekki haldist í hendur við aukinn fjölda verkefna, aukin mannfjölda og gríðarlega fjölgun ferðamanna. Sem dæmi má nefna að árið 2013 voru starfandi lögreglumenn á landinu 656 en árið 2023 voru þeir 895. Þrátt fyrir þessa fjölgun hefur lögreglumönnum hlutfallslega fækkað á hverja 10.000 ferðamenn á þessu sama tímabili. Árið 2013 var fjöldi lögreglumanna í kringum átta á hverja 10.000 ferðamenn en árið 2023 var fjöldinn 4,6 lögreglumenn á hverja 10.000 ferðamenn.

Þessi staða sem nú er uppi hefur kallað á markvissar aðgerðir til að bæta þessa stöðu. Má í því skyni nefna að í fyrra var sett af stað fjórþætt aðgerðaáætlun í samstarfi dómsmálaráðuneytisins, ríkislögreglustjóra, lögreglustjóra landsins og héraðssaksóknara. Fól hún í sér að stórefla almenna löggæslu, bæta málshraða kynferðisbrota, aðgerðir gegn skipulagðri brotastarfsemi og eflingu lögreglunáms hér á landi. Var í því skyni fjölgað umtalsvert stöðugildum hjá lögreglu árið 2023 til að mæta veikleikum og efla löggæslu um land allt. Var í því skyni aukið varanlega fjárframlag til lögreglunnar um 750 milljónir og 550 milljónir til viðbótar til að efla aðgerðir gegn skipulagðri brotastarfsemi. Á höfuðborgarsvæðinu var lögreglumönnum á vakt fjölgað og á landsbyggðinni var viðbragðsgeta styrkt. Þá var einnig lögð áhersla á að efla samfélagslöggæslu.

Á síðustu árum hefur margt breyst í starfsemi lögreglustjórans á höfuðborgarsvæðinu eins og annars staðar á landinu. Lögreglustjórinn á höfuðborgarsvæðinu býr við þann raunveruleika að tveir þriðju hlutar af íbúum landsins eru búsettir þar, auk þess sem um 70–80% allra afbrota eru skráð á höfuðborgarsvæðinu. Það er alveg ljóst að þróun mannafla hjá lögreglunni á höfuðborgarsvæðinu er áhyggjuefni þar sem hlutfall mannafla á höfuðborgarsvæðinu hefur dregist saman á síðustu tíu árum. Á undanförnum árum hefur embættið fengið auknar fjárveitingar til að styrkja almenna löggæslu, rannsóknir og saksókn kynferðisbrota, ásamt styrkingu til að takast á við skipulagða brotastarfsemi. Að mati ráðherra er ekki boðlegt að dæmt fólk komist hjá refsingum vegna þess að fangelsiskerfið hafi ekki tök á að boða dómþola í afplánun.

Dómsmálaráðuneytið hefur gripið til margvíslegra aðgerða til að stytta boðunarlista og þá hafa auknir fjármunir verið veittir í málaflokkinn, m.a. til að geta fullnýtt þau pláss sem þegar eru til staðar í fangelsunum. Það er þó mat ráðherra að grípa þurfi til frekari aðgerða og er ráðuneytið til að mynda að hefja vinnu við heildstæða stefnumótun þegar kemur að málaflokknum. Meðal þess sem er til skoðunar er hvort hægt sé að auka afplánun utan fangelsa enn frekar en gert er í dag, auk þess að greina stöðuna í húsnæðismálum með langtímasjónarmið í huga.


Ræðumaður: Guðrún Sigríður Ágústsdóttir

Hæstv. forseti. Mig langar að gera alvarlegar athugasemdir við tillögu um samgönguáætlun 2024–2038 sem nú er til umfjöllunar í umhverfis- og samgöngunefnd þingsins en lagt er til að framkvæmdum við Bíldudalsveg um Arnarfjörð verði seinkað til tímabilsins 2029–2033 í stað 2025–2029 líkt og samgönguáætlun kveður á um. Framkvæmdum á þessari leið má alls ekki seinka frekar og nauðsynlegt er að koma þessari framkvæmd af stað samhliða framkvæmdum á Dynjandisheiði. Vegurinn gegnir afar mikilvægu hlutverki við flutning afurða frá Bíldudal og þarf vart að taka það fram hversu miklu munar að geta keyrt þær afurðir um einn fjallveg í stað þriggja með tilliti til mikilvægra umhverfisþátta. Einnig mætti nefna að til þess að Vestfjarðaleið, ný ferðamannaleið á Vestfjörðum, geti nýst að fullu þarf þessi vegur að vera nothæfur og þjónustaður allt árið. Það er óásættanlegt fyrir ferðaþjónustu á þessu svæði að bíða til 2030 eða lengur með að fá fullnýttan veg. Það verður ekki gert nema með betri samgöngum. Auk þess mætti nefna aðgengi að atvinnu og þjónustu fyrir ört vaxandi samfélag á Barðaströnd ásamt því að börn á Barðaströnd gætu sótt skóla á Bíldudal en ekki Þingeyri.

Heyr, heyr.Virðulegi forseti. Að mínu mati er þetta lykilþáttur í að efla, bæta og virkja uppvöxt í þessu samfélagi sem hefur í tugi ára liðið fyrir slæmar samgöngur.


Ræðumaður: Sigþrúður Ármann

Hæstv. forseti. Í dag vil ég ræða um aukin umsvif í rekstri hins opinbera, umsvif sem eru að meginstefnu fjármögnuð með peningum sem fengnir eru frá einstaklingum og fyrirtækjum í formi skatta. Slíkum fjármunum þarf að ráðstafa vel. Í dag starfa um 46.000 manns hjá hinu opinbera. Það þýðir að fjórði hver einstaklingur á íslenskum vinnumarkaði starfar hjá hinu opinbera. Ég geri ekki lítið úr því mikilvæga starfi sem víða er unnið hjá hinu opinbera, alls ekki. Starfsfólki ríkisins hefur fjölgað hraðar en landsmönnum og ef við horfum á Stjórnarráðið eitt og sér hefur starfsmönnum þess fjölgað á síðustu fjórum árum um rúmlega 30% og það sem e.t.v. verra er, störf hjá hinu opinbera eru ekki að verða skilvirkari og reyndar hefur skilvirkni hins opinbera ekki verið minni í átta ár samkvæmt úttekt EMD-viðskiptaháskólans í Sviss, þar sem Ísland kemur verst út allra Norðurlanda. Þá hefur samkeppni íslenskra fyrirtækja við hið opinbera um starfsfólk harðnað. Á síðustu fimm árum hafa laun hjá sveitarfélögum hækkað um 40% og um tæplega 30% hjá ríkinu. Þegar við bætist styttri vinnutími, öflugri lífeyrisvernd og betra skjól fyrir uppsögnum en almennt þekkist á almennum vinnumarkaði verður erfitt fyrir fyrirtæki að keppa við slíkt.

Herra forseti. Rétt eins og fjölskyldur og atvinnulíf þessa lands þurfa stöðugt að hagræða og sýna útsjónarsemi verðum við að sjá hið sama í rekstri hins opinbera. Við þurfum að endurhugsa hlutverk hins opinbera, skoða hvernig og hvaða verkefnum er sinnt, hvar megi hagræða og hvaða verkefnum megi útvista. Með því að hagræða í ríkisrekstri getum við lækkað skatta og gjöld og aukið ráðstöfunartekjur fólks og fyrirtækja sem leiðir til betri lífskjara fyrir okkur öll.


Ræðumaður: Jón Gunnarsson

Virðulegur forseti. Það er eðlilegt að hér sé verið að ræða hið hræðilega ástand á Gaza og stöðu flóttamanna þar. Það er nauðsynlegt að halda nokkrum staðreyndum til haga. Á Norðurlöndunum hafa verið fluttir um 850 einstaklingar heim, þar af 750 ríkisborgarar, um 100 sem eru undir vernd. Danir og Finnar hafa samtals tekið um 40. Á Íslandi eru þetta 128. Við erum sem sagt með fleiri einstaklinga en Norðurlöndin öll til samans þegar þetta er borið saman. Þetta væri af þeirri stærðargráðu, ef Norðurlöndin ættu að taka heim sambærilegan fjölda sem er með þessa stöðu sem við ræðum um, þeir sem eru með vernd á Íslandi, að þetta ættu að vera á milli 3.000 og 4.000 manns. Það geta allir séð hvers lags gríðarlegt átak það hefði verið og stórt verkefni fyrir Norðurlöndin að takast á við. Verkefnið er þess vegna stórkostlegt en það er aftur á móti gert að mínu mati lítið úr því í allri umræðu hversu umfangsmikið það er fyrir okkur.

Við þurfum að einfalda reglur. Við erum með miklu einfaldari reglur um fjölskyldusameiningu heldur en aðrar þjóðir og hér er sótt um t.d. fyrir fólk sem er fjarverandi. Það þarf að staðreyna þetta fólk. Það eru margar leiðir sem þarf að skoða í þessu sambandi. Utanríkisráðherra hefur sagt að málið sé rætt í fullri alvöru í ráðherranefnd og undirbúið. Það er nauðsynlegt aftur á móti að hafa heildarsamhengið í reglum og fordæmi til hliðsjónar. Við verðum líka að vinna eftir opinberum diplómatískum leiðum og við erum ekki með sendiráð á þessu svæði þannig að það gerir málin miklu flóknari. En nafnalistar voru sendir út í desember þannig að vinnan er í gangi. Við verðum að nálgast þetta í málefnalegri umræðu og staðan er erfið. Það er verið að vinna af fullum heilindum við ríkisstjórnarborðið í þessu. En við verðum líka að átta okkur á því að verkefnin eru að verða okkur ofviða, sérstaklega ef við breytum ekki þeim reglum sem hér gilda til samræmis við það sem gerist í nágrannalöndum okkar.


Ræðumaður: Birgir Ármannsson

Forseti vill geta þess að strax á eftir störfum þingsins, um klukkan hálffjögur, verða atkvæðagreiðslur um 3.–5. dagskrármálið. Að þeim loknum verður 2. dagskrármálið, sérstök umræða, tekið fyrir.


Ræðumaður: Sigþrúður Ármann

Heyr, heyr.Virðulegi forseti. Ég þakka hv. þingmanni aftur fyrir það sem hann segir og fyrir orð hans í minn garð og míns flokks. Ég bara ítreka það sem ég sagði hér áðan, ég held að það sé mikilvægt að við förum með þessa aðferðafræði inn í fleiri grunnskóla, prófum hana, sjáum hvort hún virki. Ef við erum að sjá aukinn árangur með þessari aðferðafræði — vegna þess að sú aðferðafræði sem við erum að beita í dag, hún er ekki að virka og það er alvarlegt og við því verðum við að bregðast. Þannig að já, við tökum höndum saman, við prófum þetta. Ég vona og ég er sannfærð um að kollegar mínir í bæjarstjórn Garðabæjar munu taka þessu fagnandi. Ég trúi því að niðurstaðan þar verði jákvæð og að fleiri grunnskólar taki nýjar aðferðir upp íslenskum börnum og öllum börnum á landinu til heilla.


Ræðumaður: Sigþrúður Ármann

Virðulegi forseti. Ég vil þakka hv. þingmanni fyrir þær fyrirspurnir sem hann beinir hér til mín. Já, það að þriðjungur ungra drengja geti ekki lesið sér til gagns, það er alvarlegt mál og við því verðum við að bregðast. Það að geta lesið sér til gagns er undirstaða þess að geta átt hér sómasamlegt líf. Þetta er grunnurinn sem við byggjum á, að við séum með tungumálið okkar og lesturinn og okkar móðurmál. Við verðum að geta lesið á okkar móðurmáli til að geta byggt til að mynda önnur tungumál og bara okkar færni.

Þú spyrð mig. Ég mun tala fyrir þessu máli í mínu kjördæmi í Garðabæ og ég vona svo sannarlega að bæjarstjórnin þar taki vel í þessa tillögu um að við gerum slíkt hið sama og gert var í Grunnskóla Vestmannaeyja með góðum árangri. Ég sé ekkert því til fyrirstöðu. Þvert á móti held ég að við ættum endilega að prófa það. Ég held líka að það skipti máli að við séum einmitt að taka fleiri skóla í svona verkefni eins og í Vestmannaeyjum, að við séum að taka fleiri skóla í rannsóknarverkefni, prófa þessar aðferðir og sjá hvort þetta er að virka. Það má byrja þannig, kannski áður en þetta er tekið alfarið inn í aðalnámskrá. Við fáum þá fleiri dæmi, fáum reynsluna. Ef þetta er að virka þá eigum við svo sannarlega að taka þetta inn í aðalnámskrá. Og já, þá mun ég tala fyrir því í mínum flokki og berjast fyrir því að svo verði.


Ræðumaður: Sigþrúður Ármann

Virðulegi forseti. Ég vil þakka hv. þingmanni fyrir þessa tillögu til þingsályktunar. Ég var spurð að því af mætri konu um daginn: Hver er dýrmætasta gjöfin? Á meðan ég hugsaði mig um svaraði hún um hæl: Dýrmætasta gjöfin er að vera látinn læra að lesa sem barn. Það skiptir mjög miklu máli en því miður eru ekki öll börn sem fá að læra að lesa. — Þessi kona er engin önnur en frú Vigdís Finnbogadóttir.

Þegar við horfum á niðurstöður úr PISA-könnunum eru þær vissulega áhyggjuefni. Því vil ég fagna þessari þingsályktunartillögu um að við séum að hugsa í lausnum, að við séum að hugsa: Hvernig getum við bætt lestrarfærni barna á landinu? Það er líka jákvætt að Samtök atvinnulífsins og Háskóli Íslands hafi komið sér saman um samning um stofnun rannsóknarseturs, sem hér var getið, um menntun og hugarfar. Það skiptir máli að atvinnulífið og háskólar séu að vinna saman og að svona mikilvægu máli þar sem er áhersla á menntun, færni og hugarfar í þeim tilgangi að skapa nýja þekkingu, íslensku samfélagi til hagsbóta. Ég fagna því.

Sá mikli árangur sem náðst hefur í þessu langtímaþróunar- og rannsóknarverkefni í Grunnskóla Vestmannaeyja, sem er byggt á aðferðafræði Hermundar Sigmundssonar sem hér var getið, hann vekur gríðarlega ánægju og það er afskaplega jákvætt að sjá að þarna sé aðferðafræði sem stuðlar að því að 98% barna í 1. bekk fái ráðið lestrarkóðann og að 83% barna í 2. bekk séu læs samkvæmt stöðumati. Eins og kom hér fram þá eru einungis 52% barna í öðrum grunnskólum læs þegar skoðað var frammistöðumat þeirra — 52% barna sem voru læs eftir 2. bekk. Það er mikið áhyggjuefni og því vil ég fagna þessari þingsályktunartillögu sem miðar að því að hugsa í lausnum fyrir börnin okkar þannig að við getum aukið lestrarhæfni allra barna á Íslandi sem er, eins og hin góða kona og merka sagði, dýrmætasta gjöfin.


Ræðumaður: Njáll Trausti Friðbertsson

Frú forseti. Ég ætla bara rétt í seinna andsvari að koma inn á það sem kom fram hér áðan í ræðu hv. þingmanns, þ.e. allt snýst þetta meira og minna um áfallaþol samfélagsins. Það hefur verið svolítið þráðurinn í þessu hjá manni í sjö ár á mörgum sviðum. Við erum ofboðslega háð. Það verður rafmagnstruflun í einhverjar mínútur eða klukkutíma og allt fer á hliðina. Ef við færum að búa við þetta sólarhringum saman eða eins og gerðist í óveðrinu fyrir norðan 2019 í desember þar sem var jafnvel rafmagnslaust dögum saman þá yrði samfélagið bara fljótt að fara. Þetta gerist ógnarhratt. Það er sama með fjarskiptakerfin, fæðuöryggi og matvælaöryggi, þetta eru allt keðjur sem eru mjög viðkvæmar. Ég held að þetta mál snúist raunverulega um það og þetta er það sem við erum að vinna með. Og eins og komið hefur fram í ræðum þingmanna í dag gengur málið út á að ná saman þessari þekkingu í eitthvert svona umhverfi þar sem við náum að stórefla þetta út í allt sem við erum að fást við í grunninnviðamálum, þar sem við erum að tala um þjóðhagslega mikilvæga innviði. Við erum ekki að tala um að kaupa sprengikúlur, skriðdreka eða eitthvað en þetta er þó það sem við getum gert. Við erum ekki að stofna her og erum ekki komin þangað en við getum gert allt sem við getum til að verja þetta samfélag fyrir áhrifum á þessa þjóðhagslega mikilvægu innviði og verja hvern og einn þeirra með öllum kröftum sem við eigum. Um það snýst málið ef við erum komin í einhvern kjarna í svona umræðu.


Ræðumaður: Njáll Trausti Friðbertsson

Herra forseti. Það er rétt hjá hv. þingmanni, og ég þakka fyrir hans ræðu, um fjölþáttaógnir og þá umræðu, eins og hann kom inn á áðan með netöryggismálin, og það er svo margt sem fellur þar undir. Fyrir einu og hálfu ári var ég aðalskýrsluhöfundur að skýrslu í vísinda- og tækninefndinni og hét hún Future Warfare. Þá var einmitt spurningin hvort tæknin væri að taka þetta allt yfir, hvort þetta væru bara vélmenni, Robocop, drónar og það dæmi. Það var svo skrítið að þegar unnið var að þeirri skýrslu byrjar innrásin í Úkraínu. Þá sjáum við þegar við förum að fylgjast með þessu að menn eru bara komnir svolítið aftur í fyrri heimsstyrjöldina og svipaðan hernað; moka skurði, eru fastir þar og annað. En auðvitað er alls konar með, drónarnir náttúrlega breyttu miklu og verið var að nota ódýra dróna til að gera ótrúlega og sérstaka hluti og alls konar hugvit var þarna í gangi í stríðinu. En ég held að við megum ekki, þó að það sé alltaf þessi tækniumræða um að tæknin sé að taka allt yfir, útiloka hefðbundinn hernað í heiminum. Þetta er ekki bara tækni sem er að taka allt yfir. Ég held að það sé lærdómurinn sem við erum að sjá víða um heiminn. Þó að það sé verið að nota dróna mikið og mikla tækni þá fellur mannskepnan einhvern veginn svolítið hratt í gamla tímann, þar sem allt snýst í dag um að útvega 152 millimetra sprengjukúlur. Það er verið að plaffa á allt, skjóta og nota þær gríðarlega mikið í heiminum.


Ræðumaður: Njáll Trausti Friðbertsson

Herra forseti. Hér talar hv. þingmaður um samvinnu háskóla sem verið er að vinna að núna. Ég held að það sé bara eitthvað sem þarf líka að þróast innan þessa máls. Þarna er verið að reyna að koma af stað hugveitu. Þetta er ekki mikið apparat en hugmyndin er að tengja saman inn í apparatinu — hvort við köllum það rannsóknarstjóra eða hvað það yrði, en það þarf náttúrlega að tengja þetta vel við fræðasamfélagið. Þá er það kannski mögulega einhver tæknileg lausn sem þarf að finna út úr varðandi aðra háskóla og slíka þætti. Það kom líka fram í minni ræðu áðan að þetta er líka hugsað til þess að embættismenn og aðrir geti aðeins svona endurnýjað sig í starfi og geti komið inn um tíma og unnið verkefni sem tengjast þessu, jafnvel í einhverjum teymum eða hvernig sem menn vilja vinna, að það sé bara frjótt fræðasamfélag sem tengist stjórnsýslunni, einkarekstrinum og öllu sem er í gangi. Eins og hv. þingmaður lauk ræðu sinni áðan þá eru þessi mál ekki að hverfa frá okkur. Eins leiðinlegt og það er þá á þetta bara eftir að stórversna. Og mikilvægi þessa málaflokks — þetta er held ég bara rétt að byrja og á svo mörgum sviðum. Við erum hérna öll með tölvurnar okkar alla daga, allir Íslendingar á samfélagsmiðlum og nýtum okkur öll þau tölvukerfi. Það er bara heilmikið að halda þessu öllu gangandi, gagnaverum, tengingum og öðru, og þetta er risastórt öryggismál þótt ekki væri annað sem við þyrftum að hugsa um. Svo er allt hitt. Þetta er því uppspretta mjög stórra hluta sem þarf að vinna með og ég held og vona að nefndin og við í þinginu getum lent þessu máli með einhverjum skynsamlegum hætti, en fyrst og fremst að þetta efli Ísland í þeim málaflokki sem hér er rætt um.


Ræðumaður: Njáll Trausti Friðbertsson

Herra forseti. Ég þakka hv. þingmanni fyrir hans ræðu. Það er náttúrlega svolítið skemmtilegt að vera raunverulega með einn umsagnaraðilann frá síðasta þingvetri í svona umræðu og sérfræðing á sviðinu. Hugmyndin er að þetta verði einhvers konar hugveita líka sem verði ekki hluti af stjórnsýslunni og þessu hefðbundna, sé ekki inni í ráðuneyti eða öðru heldur sé meira almennt og opið umhverfi til að laða fram þekkingu úr öllum áttum. Ég get hins vegar tekið mjög undir að ríkislögreglustjóri og Landhelgisgæslan, þeir sem fara með málefni þar sem snúa að varnar- og öryggismálum, leit og björgun og slíkum hlutum, myndu klárlega geta haft aðkomu að slíkri hugveitu. Ég held að það þurfi alltaf að vera hluti af þessari hugmynd um hugveituna að halda uppi, eins og við þekkjum annars staðar frá, lifandi umhverfi sem snýr að þessu. Þá er mikilvægt að stjórnsýslan og allir þeir sem koma að séu einn hluti með fræðasamfélaginu, almenningi, einkareknum fyrirtækjum og deildum þar í netöryggismálum og hvað það er. Þetta með gagnaverin og strengina — sjálfur kom ég sem skýrsluhöfundur í vísinda- og tækninefnd NATO-þingsins að skýrslu í haust um mikilvæga innviði í sjó, með leyfi forseta, „maritime critical infrastructure“, sem fjallaði um þessi mál. Þetta er hugmyndin: Hugveitan er ekki lokuð inni í ráðuneyti eða í stjórnsýslu. Hún er opið ferli sem allir geta tekið þátt í.


Ræðumaður: Njáll Trausti Friðbertsson

Herra forseti. Auðvitað vil ég náið samband við Kanada og Bandaríkin. Við byggjum á varnarsamningnum frá því í maí 1951. Hann er okkur gríðarlega mikilvægur og það þarf að halda honum við, efla og bæta. Svo er það kannski þessi stóra breyting — við vorum að ræða skýrslu Björns Bjarnasonar hér áðan, það eru ekki mörg ár síðan hún kom út, mjög góð skýrsla, mjög fín, þægilegur lestur, 30 síður og mjög vel sett fram. Stóra breytingin verður náttúrlega eftir innrás Rússlands í Úkraínu í febrúar 2022, fyrir tveimur árum. Þá óska Finnar og Svíar eftir að ganga í Atlantshafsbandalagið og Svíarnir gera það vonandi á næstu vikum. Norðmenn komust inn 4. apríl í fyrra og urðu 31. ríkið í Atlantshafsbandalaginu en svo bíðum við eftir Svíunum. Þetta gjörbreytir náttúrlega stöðu norrænnar samvinnu. Það hefur  komið fram, eins og hv. þingmaður kemur inn á, að norrænu herirnir eru að efla það mjög hvernig þeir takast á við málin. Í mörg ár hafa norrænu flugherirnir hist reglulega í Norður-Svíþjóð til að æfa,  finnski, sænski og norski flugherinn og Danirnir farnir að taka þátt. Það má ekki gleyma því að þessar fjórar norrænu þjóðir eru með 250 orrustuþotur, fullkomin tæki. Finnarnir eru að endurnýja F-35 vélarnar. 250, það er svipað eins og Bretar og Frakkar eru með, þetta 30 milljóna svæði þannig að þetta er mikið. Maður hefur heyrt að það hafi gengið vel og menn séu enn að þétta raðirnar varðandi framhaldið.


Ræðumaður: Njáll Trausti Friðbertsson

Herra forseti. Ég þakka hv. þingmanni fyrir andsvarið. Hafa verið rannsóknir í íslenskum háskólum? Það kemur einmitt fram í umsögnum aðila við málið í fyrra, þegar það var lagt fram í fyrsta skipti, frá Alþjóðamálastofnun Háskóla Íslands og Háskólanum á Bifröst — í  umsögn Alþjóðamálastofnunar er talað um að rannsóknir hafi verið stundaðar um áratugaskeið, ég held að það hafi verið orðið sem var notað. Ég geri mér vonir um að hér inni sé hv. þingmaður sem vill koma inn í þessa umræðu á eftir; hann hefur þekkingu og hefur unnið að þessum málum. Bifröst kemur bara með mjög fína umsögn, þar er kannski talað meira um áfallaþol samfélags, ef ég man rétt hvernig það var orðað.

Það sem mér finnst þessi tillaga ganga svolítið mikið út á er að við klárum raunverulega það sem er sett í þjóðaröryggisstefnuna 2016, í mars, apríl , og var samþykkt hér í þinginu, og síðan endurskoðaða þjóðaröryggisstefnu sem samþykkt var 28. febrúar í fyrra. Það er akkúrat þessi 6. liður, sjötta áherslan, sem snýr m.a. að sérfræðiþekkingu, það er margt talið til. Ég held að þetta sé bara einn þáttur í að ýta undir að við framkvæmum og styrkjum þjóðaröryggisstefnuna, að fara í sjálfstæðar og almennar rannsóknir fyrir opnum tjöldum og með umræðu hér á Íslandi og eflum það sem snýr að þessu í íslenskum háskólum. Það kom fram hér áðan að það er líka gríðarlega mikilvægt að vinna þetta náið og þá sérstaklega með norrænu ríkjunum og kannski Eystrasaltsríkjunum, ríkjum í norðanverðri Evrópu. En það skiptir rosalegu máli, held ég, fyrir íslenskt samfélag að vel sé að þessu staðið.


Ræðumaður: Njáll Trausti Friðbertsson

Herra forseti. Eins og kemur fram í greinargerðinni þá er það mikilvægt atriði að vinna með hugveitum erlendis. Það eru mjög sterkar hugveitur í þessum málum á Norðurlöndunum og víða í Evrópu almennt, í öllum löndum. Við erum kannski eitt fárra landa í Evrópu sem eru ekki með slíkar hugmyndir um akkúrat þessi mál. Ég held að sagan segi okkur það að okkar staðsetning í heiminum og svo margt, landfræðileg staða og hvernig heimspólitíkin er að þróast, landfræðileg stjórnmál — þetta fer bara stækkandi í okkar umhverfi og er eitthvað sem við verðum virkilega að halda þétt utan um og efla. Finnar, Norðmenn, Svíar, Danir; það eru alls staðar stórar hugveitur sem tengjast þessu. Þess vegna hef ég ekkert á móti því þó að friðar-, varnar- og öryggismálum verði bætt við, það er ekki málið, enda má ekki gleyma því að takmark Atlantshafsbandalagsins er að tryggja frið. Það er alltaf grunnatriðið, að tryggja stöðugleika og frið. Það er ekkert einfalt í heiminum í dag að tryggja frið. Við höfum rætt það í þingsal að lýðræðisríki heimsins eru 40–50 af 200, eða 70 í mesta lagi eins og einhver sagði — það er sagt að það séu ekki mikið fleiri en 40 alvörulýðræðisríki í heiminum. Þar sem maður hefur setið á fundum erlendis með háskólaprófessorum frá flottum, þekktum háskólum hefur verið bent á að það er bara ekkert sjálfsagt við þetta lýðræði og að viðhalda því. Það væru kannski 70 eða 80 ár þar sem væri eitthvað sem við gætum kallað nútímalýðræði. Það er ekkert eldra en það og það eru ekkert margir sem búa við það. Það er það sem við erum að reyna að verja og þannig eigum við að vinna.


Ræðumaður: Njáll Trausti Friðbertsson

Herra forseti. Ég þakka hv. þm. Bjarna Jónssyni fyrir andsvarið. Jú, það er gríðarlega mikilvægt, eins og ég kom að í mínu máli, að við eflum þessa umræðu. Fæðuöryggi er eitt af því. Þetta með að samþætta mismunandi stefnur og annað hjá stjórnvöldum — við hv. þingmaður eigum það sameiginlegt að vera í hv. umhverfis- og samgöngunefnd þar sem við erum núna að ræða landsskipulagið. Þar komum við einmitt inn á fæðuöryggi. Það eru breyttar áherslur í landsskipulagsstefnunni sem tengjast svolítið þessu sem við erum að fást við í þessari umræðu. Það var kannski ekki alveg svona þegar maður var að byrja að ræða málin í þessari pontu fyrir sjö árum, en nú eru miklu fleiri komnir með þetta inn hjá sér um þjóðhagslega mikilvæga innviði og það að gera samfélagið áfallaþolnara. Fæðuöryggið kemur þar inn og raforkukerfin, fjarskiptin, samgöngurnar og þessi grunnkerfi sem við þurfum að bæta. Fæðuöryggið, matvælaöryggi og þessir þættir eru bara hluti af þessu heildardæmi. Þegar við erum að tryggja öryggi landsmanna, þjóðarinnar, þá þurfum við virkilega að hafa þetta. Og ég held að það mætti gera miklu betur, eins og við höfum kannski aðeins verið að ræða með landsskipulagsstefnuna, í að samþætta mismunandi stefnur sem við vinnum hér í þinginu sem hafa kannski það meginmarkmið að tryggja áfallaþolið og styrkja samfélagið. Netöryggismálin ein og sér, netöryggisógnir, fjölþáttaógnir og slíkir þættir, þar hefur orðið gjörbreyting á þremur, fjórum árum. Þegar maður var að byrja að ræða þetta í NATO-þinginu fyrir svona sex, sjö árum gat maður varla komið heim og talað um þetta því það var bara enginn að pæla í þessu, umræðan hefði bara orðið svolítið skrýtin um hvað væri að gerast. En þetta er allt að koma hjá okkur og vonandi styrkir þetta umræðuna enn frekar.


Ræðumaður: Njáll Trausti Friðbertsson

Herra forseti. Ég mæli fyrir tillögu til þingsályktunar um rannsóknasetur öryggis- og varnarmála. Ásamt þeim sem hér stendur eru á málinu hv. þingmenn Sjálfstæðisflokksins Óli Björn Kárason, Hildur Sverrisdóttir, Birgir Þórarinsson, Diljá Mist Einarsdóttir og Ásmundur Friðriksson. Tillagan gengur út á að Alþingi álykti að fela utanríkisráðherra að hafa forgöngu um gerð samnings við Alþjóðamálastofnun Háskóla Íslands um sjálfstætt rannsóknasetur um öryggis- og varnarmál.

Tillaga þessi var flutt í fyrsta sinn á 153. löggjafarþingi og er nú flutt að nýju óbreytt.

Lýðræðisríki læra og laga sig að breyttum veruleika. Þann styrk verður íslenska þjóðin að nýta sér í þágu eigin öryggis, á grundvelli þekkingar sem reist er á fræðilegum grunni og fenginni reynslu. Önnur vopn hefur hún ekki. Er því lagt til að undir handarjaðri Alþjóðamálastofnunar Háskóla Íslands starfi sjálfstætt rannsóknasetur um öryggis- og varnarmál (RÖV) á grundvelli samnings við utanríkisráðuneytið.

Til að rannsóknasetrið sé starfhæft þarf að tryggja grunnfjárveitingu af hálfu ríkisins vegna tveggja starfsmanna við setrið. Á setrinu verði stundaðar rannsóknir sem nýtast á hagnýtan og fræðilegan hátt fyrir þá sem undirbúa og taka ákvarðanir um hernaðarlegt og borgaralegt öryggi. Setrið verði fræðilegur og hagnýtur samstarfsvettvangur þeirra sem standa að samhæfingarstöð um almannavarnir auk öryggisdeilda einkarekinna fyrirtækja. Starfsmenn ráðuneyta og stofnana geti nýtt setrið til að dýpka eða víkka þekkingu sína. Þá tengist setrið erlendum rannsóknastofnunum sjálfstætt og í alþjóðlegu samstarfsneti Alþjóðamálastofnunar HÍ. Rannsóknarstjóri stjórni setrinu og verði starf hans auglýst. Setrið hafi aðstöðu í húsnæði Alþjóðamálastofnunar. Setrið beiti sér fyrir útgáfu efnis á íslensku og ensku, standi að opinberum fyrirlestrum og málþingum, eitt eða í samvinnu við aðra.

Að tillögunni samþykktri verði veitt fé á fjárlögum ársins 2024 til að stíga megi fyrstu skref til að undirbúa samning utanríkisráðuneytisins og Alþjóðamálastofnunar HÍ um RÖV. Höfð verði hliðsjón af skipulagi og þróun sambærilegra rannsóknasetra annars staðar á Norðurlöndunum og í Eystrasaltslöndunum.

Innrás Rússa í Úkraínu 24. febrúar 2022 gjörbreytti þróun öryggis- og varnarmála í Evrópu, á Norður-Atlantshafi og norðurslóðum. Innrásin setur svip sinn á nýja grunnstefnu NATO sem samþykkt var í Madríd 29. júní 2022 og á sameiginlega yfirlýsingu um norræna samvinnu í öryggis- og varnarmálum sem gefin var út 15. ágúst 2022 af forsætisráðherrum Norðurlandanna.

Í norrænu yfirlýsingunni segir meðal annars að viðnámsþróttur norrænu samfélaganna skuli efldur á friðartímum, í hættuástandi og átökum með „sameiginlegu stöðumati, samvinnu í allsherjarvörnum, hagvörnum og viðnámsþrótti gagnvart skaðvænlegum aðgerðum á borð við netárásir og fjölþátta ógnir“. Virk þátttaka Íslendinga í svo víðtæku samstarfi verður ekki tryggð án þess að hér séu stundaðar fræðilegar rannsóknir á þessum sviðum í samvinnu við norrænar stofnanir. Íslendingar eiga beinlínis á hættu að einangrast á þessu nýja norræna samstarfssviði sé ekki stutt við starfsemi á borð við þá sem eðlilegt er að unnin sé á vegum RÖV.

Á níunda áratug 20. aldar starfaði öryggismálanefnd á vegum forsætisráðuneytisins með fulltrúum þingflokka. Vegna starfa hennar varð til sérfræðiþekking og miðlun hennar jók gagnkvæman skilning milli flokka í kalda stríðinu. Nefndin var lögð niður þegar því lauk.

Alþingi ályktaði 30. mars 2009 að fela ríkisstjórn Íslands að kanna grundvöll þess að setja á stofn sjálfstætt rannsóknasetur á sviði utanríkis- og öryggismála. Ríkisstjórnin fól nefnd allra þingflokka sem skipuð var í janúar 2012 á grundvelli þingsályktunar frá september 2011 um mótun þjóðaröryggisstefnu fyrir Ísland að huga að framkvæmd tillögunnar.

Í tillögum nefndarinnar um þjóðaröryggisstefnu frá 20. febrúar 2014 segir:

„Telur nefndin ekki forsendur fyrir því að setja á fót slíkt setur við núverandi aðstæður, einkum af fjárhagsástæðum. Verður því fyrsta kastið að byggja á þeirri þekkingu og reynslu sem fyrir er. Þar er nærtækast að horfa til háskóla- og fræðasamfélagsins. Þegar aðstæður leyfa og fjármunir eru fyrir hendi telur nefndin rétt að skoða á ný stofnun slíks sérfræðiseturs.“

Í 6. tölulið þjóðaröryggisstefnu fyrir Ísland, sem Alþingi samþykkti 13. apríl 2016, segir að stefnan feli í sér:

„Að tryggja að í landinu séu til staðar varnarmannvirki, búnaður, geta og sérfræðiþekking til að mæta þeim áskorunum sem Ísland stendur frammi fyrir í öryggis- og varnarmálum og til að uppfylla alþjóðlegar skuldbindingar Íslands.“

Þessi ályktun snýr að því að tryggja að í landinu sé fyrir hendi sérfræðiþekkingin sem er einn af hornsteinum þjóðaröryggisstefnunnar.

Þá er ég búinn að fara í gegnum þingsályktunartillöguna. Síðastliðinn þingvetur var málið tekið upp í utanríkismálanefnd og þar komu tvær umsagnir, annars vegar frá Alþjóðamálastofnun Háskóla Íslands og frá Háskólanum á Bifröst og mjög gott að fá þær umsagnir. Ég held að allir aðilar í fræðasamfélaginu á Íslandi telji að það sé mikilvægt að vinna að þessum málum, að afla meiri sérfræðiþekkingar í landinu sem snýr að öryggis- og varnarmálum. Það er von mín að þegar málið fer eftir þessa umræðu til utanríkismálanefndar og verður tekið þar til umræðu gangi það vel fyrir sig og nefndin skoði þessar umsagnir og óski eftir umsögnum við málið. Ég reikna með að þessir umsagnaraðilar í fyrra komi fram aftur með sínar umsagnir og hafi vonandi bara enn þá meira fram að færa. Það er margt gott í báðum umsögnum varðandi málið og ég vona að það verði lífleg umræða hér á eftir um þetta mál og það sem það snýst um.

Það er mikilvægt að hafa í huga að öryggisumhverfi Íslands hefur breyst alveg gríðarlega mikið aftur. Kalda stríðinu lauk fyrir 30 árum, í kringum 1990. Eftir það var umræðan mjög takmörkuð og þessi málefni féllu svolítið í gleymsku, áhugaleysið var mikið á þessu sviði. Það lifnaði kannski aðeins yfir umræðu um þessi málefni eftir árásirnar á tvíburaturnana í New York og á Pentagon 11. september 2001, það hafði einnig mikil áhrif á hvernig litið var á öryggismál í okkar heimshluta, út frá því hvar Bandaríkjamenn staðsettu sinn herafla. Í framhaldi af því, eða fimm árum síðar, var Keflavíkurstöðin lögð af, herstöðin á Miðnesheiði. Síðan hefur náttúrlega verið mikil umræða og orðið miklar breytingar og kannski helst frá 2018, þá sér maður miklar breytingar hér á Norður-Atlantshafinu. Oft er bent á þennan tímapunkt, sumarið og haustið 2018, í september, þegar herskipið Harry Truman kom hér upp við Íslandsstrendur. Þá voru liðin 30 ár síðan slíkt skip kom svona norðarlega í Norður-Atlantshafi. Breytingin hefur verið á síðustu árum sú að þessi skip eru að koma nokkuð reglulega, a.m.k. á hverju ári, m.a. á heræfingar sem hafa verið töluvert margar á undanförnum árum.

Við höfum líka séð miklar breytingar varðandi Grænland, áhuginn á ýmsum málefnum þar hefur stóraukist og allur vinkillinn sem snýr að norðurslóðum, ekki minnst í öryggis- og varnarmálum. Þetta sjáum við líka hjá Atlantshafsbandalaginu, NATO, þar hefur áhuginn verið að aukast. Þegar við tölum um þessi mál þá er líka alltaf stutt í umræðuna um leit og björgun á þessum svæðum. Víðast kemur sú geta fram hjá sjóherjum og landhelgisgæslum viðkomandi þjóða eins og Dana og Norðmanna og okkar Íslendinga og síðan eru fleiri lönd farin að láta sjá sig meira hér á Norður-Atlantshafinu. Við höfum líka séð aukna umferð á Keflavíkurflugvelli, það er bæði loftrýmisgæslan, hún hefur verið kannski fjórum, fimm, sex sinnum á ári, fjórum sinnum á ári á undanförnum árum, en mesta breytingin er kannski kafbátaleitarflug NATO og Bandaríkjanna. Við höfum séð miklar breytingar þar.

Það er ljóst að innrás Rússa í Úkraínu hefur gjörbreytt allri umræðu um þessi mál og fleiri svæði núna, Mið-Austurlönd. Það eru víða að skapast mikil vandamál. Í þessari tillögu er fyrst og fremst verið að fjalla um norðanvert Atlantshafið, okkar svæði, og ég vonast til þess að hér eigum við góða umræðu og að málið fái góða umræðu í utanríkismálanefnd. Vonandi komumst við í síðari umræðu og samþykkjum málið fyrir sumarið áður en við slítum þingi hér væntanlega í júní.

Ég vil nefna það grunnatriði í lokin að það er gríðarlega mikilvægt að við eflum og styrkjum þekkingu og umræðu um varnar- og öryggismál hér á landi. Sama hvaða skoðun við höfum á þeim þá er mikilvægt að umræðan fari fram og hún má ekki vera með þeim hætti eins og manni hefur stundum fundist tilfinningin vera, að við búum hér í ákveðinni búblu og hér sé ekki viðhöfð nein umræða um þessi mál. Skýrsla Björns Bjarnasonar frá 2020, sem hann vann fyrir norrænu utanríkisráðherrana, um þessi mál kom í beinu framhaldi af skýrslu Thorvalds Stoltenbergs eða var með svipuðum hætti og skýrsla Stoltenbergs frá 2010 um þessi mál. Ég sagði í umræðu í síðustu viku að það væri kannski full nauðsyn að endurskoða þá vinnu sem er í þeirri skýrslu, þá góðu vinnu sem unnin var þar, vegna þess hversu ótrúlega margt hefur breyst á þessum örfáum árum. Þar var meiri áhersla en við höfðum áður séð varðandi netöryggismál og ógnanir tengdar þeim og fjölþáttaógnir og slíka þætti. Þetta tengist allt stóru umræðunni, sem ég hef ekkert farið í, en áður en tíminn klárast þá vil ég kannski rétt nefna að við kláruðum að endurskoða þjóðaröryggisstefnu. Ég minntist aðeins á þjóðaröryggisstefnu sem var samþykkt 2016. Í fyrra, í þessum mánuði, 28. febrúar 2023, var samþykkt hér á þingi endurskoðuð þjóðaröryggisstefna fyrir Ísland. Breytingarnar sem urðu í þeirri stefnu snúa einmitt að netöryggisógnum, fjölþáttaógnum og að gera samfélag okkar áfallaþolnara, það kemur meira fram þar sem tengist varnar- og öryggismálum. Áður hafði auðvitað verið rætt um Atlantshafsbandalagið og Ísland og varnarsamninginn við Bandaríkin en þarna er líka verið að tala um að við þurfum að fara í nánari vinnu með Norðurlandaþjóðunum og vinna saman að þessum málum. Sjálfur hef ég mjög horft til Norðurlandaþjóðanna til að vinna með eins og í netöryggismálunum. Svo höfum við NATO og okkar helstu nágrannaríki.

Tíminn er að klárast en þetta þarf allt að samþætta og þessi tillaga er einn þáttur í því. Það kemur einmitt fram í endurskoðaðri þjóðaröryggisstefnu frá í fyrra mikilvægi þess að efla fræðasamfélagið og auka sérfræðiþekkingu á varnar- og öryggismálum. Það ættum við að hafa í huga sem eyland í Norður-Atlantshafinu, sem er mikilvæg staðsetning, að viðhalda góðri og öflugri umræðu um þessi mál.


Ræðumaður: Guðrún Sigríður Ágústsdóttir

Virðulegur forseti. Ég held að það sé fátt eins sárt og að standa frammi fyrir því að von um að eignast barn sé pínu langsótt, að maður þurfi jafnvel að leita leiða til þess að það sé möguleiki. Svo getur margt gerst á lífsins leið sem getur flækt þetta ferli hjá þeim sem eru komnir á þann stað að vera jafnvel komnir í tæknifrjóvgun eða meðferðir sem muni hjálpa þeim við svoleiðis framkvæmdir.

Ég fagna þessu flotta frumvarpi, það er löngu tímabært að leysa úr þessum frumskógi af flækjustigi. Og svo langar mig að nota spariorð hæstv. forseta, þ.e. að gera þetta að manneskjulegra regluverki. Ég vona svo sannarlega að þverpólitísk samstaða náist um að þetta frumvarp fari í gegn.


Ræðumaður: Sigþrúður Ármann

Virðulegur forseti. Ég fagna þessu frumvarpi og vil þakka hv. þingmanni fyrir að mæla fyrir því. Frumvarpið miðar að því að fullorðnu fólki skuli treyst til að haga lífi sínu eins og það vill svo fremi það sé öðrum að skaðlausu. Þá dregur frumvarpið úr miðstýringu stjórnvalda þegar kemur að þeim veigamikla þætti í lífi fólks að búa til nýtt líf. Tillögurnar fela í sér einföldun regluverks í kringum tæknifrjóvgun og aukið frelsi og traust til handa tilvonandi foreldrum sem þurfa að nýta sér tæknifrjóvgun í þeim tilgangi að eignast barn og stofna fjölskyldu. Þetta er mikið frelsismál og stórt hagsmunamál fyrir þau sem frumvarpið tekur til og ég vona að þingheimur allur taki þessu frumvarpi fagnandi og styðji það.


Ræðumaður: Hildur Sverrisdóttir

Herra forseti. Ég hef, á meðan ég hef setið hér á þingi, lagt fram nokkur mál sem hafa þann einfalda tilgang að vilja aðstoða fólk við að eignast börn. Það er ekki öllum gefið og reynist ýmsum erfitt og þá þarf fólk að leita á náðir tækninnar. Sem betur fer erum við svo lánsöm að eiga þá tækni til en það frumvarp sem ég mæli hér fyrir lýtur að því að gera reglurammann eilítið frjálsari með það fyrir augum að hjálpa fólki í þeim tilgangi í staðinn fyrir að hafa hann óþarflega stífan þegar kannski er ekki mikil ástæða til.

Ég mæli fyrir þessu tiltekna máli í þriðja sinn hér á þingi en þó er það breytt þar sem það innihélt tillögu í hin tvö skiptin  um breytingu á þeim lögum sem hér um ræðir, um að felldar yrðu úr lögunum það sem ég hef kallað frekar ógeðfelldar reglur um að þeim fósturvísum sem fólk ætti, eftir tilraunar sínar í tæknifrjóvgunum, yrði umsvifalaust að eyða án undantekninga ef það fólk skildi að skiptum eða ef andlát bæri að garði. Á síðasta þingi ákvað heilbrigðisráðherra að setja þann anga málsins í stjórnarfrumvarp og var það samþykkt hér í vor þannig að þessi ógeðfellda regla sem ég vildi fella út í mínum fyrri tveimur frumvörpum hefur nú verið felld úr lögunum. Ég var sjálf ekki hér á þingi þegar heilbrigðisráðherra kom með þessa breytingu, og hún var samþykkt af þingheimi, þar sem ég var þá sjálf í fæðingarorlofi verandi ein af þeim heppnu sem auðnaðist fyrir rest, eftir nokkuð margar tilraunir með tæknifrjóvgun, að eignast barn. Ég var ekki hér þá og ætla því að fá að nota tækifærið og þakka hæstv. ráðherra  með formlegum hætti kærlega fyrir að hafa tekið á þessari reglu og fellt út úr lögunum.

Eftir standa þá, í því frumvarpi sem ég mæli hér fyrir í þriðja sinn, nokkur atriði sem ég tel rétt að við gerum breytingu á. Það hefur að gera með það að auka frelsi og sjálfsákvörðunarrétt fólks í þessum aðstæðum með því að aftengja skyldu til sambúðar fyrir það fólk sem hyggst leita sér aðstoðar. Mér finnst rétt að hið opinbera þurfi ekki að hafa afskipti af því hvort það fólk sé í sambúð eða gift. Við vitum að úti í lífinu, úti í samfélaginu, á börum bæjarins með öllu tilheyrandi, er hið opinbera blessunarlega ekki að skipta sér af því hverjir eignast barn saman. Ég sé því enga ástæðu til þess að hið opinbera þurfi að skipta sér af því að ef þú þurfir aðstoð við að eignast barn þá verðir þú að vera í sambúð.

Ég myndi segja að þetta sé kannski ekki jafn hrópandi óréttlátt eins og sú breyting sem ég hef áður mælt fyrir og heilbrigðisráðherra tók síðan til sín og felldi út úr lögunum. En þetta er samt atriði sem við í nútímasamfélagi, sem þróast í alls konar áttir, eigum bara að taka til okkar. Við verðum bara að geta treyst fólki og verið með því í liði hvernig svo sem það kýs að haga sínu fjölskyldumynstri. Það er vel hægt að gera það án þess að hagsmunum eða lífi viðkomandi barns sé einhvern veginn teflt í hættu eða tvísýnu eða að réttindi þess séu einhvern veginn á reiki. Það er vel hægt að búa svo um hnúta og það er að sjálfsögðu mjög skýrt í frumvarpinu að ef fólk sem er ekki í sambúð eða hjónabandi vill eignast barn saman þá verður að sjálfsögðu að votta það allt saman með upplýstu samþykki og kvitta og stimpla í bak og fyrir af til þess bærum yfirvöldum. Þar undir eru réttindi barns sem skipta ofboðslega miklu máli.

Ég átta mig alveg á því að þessi nálgun mín hefur verið gagnrýnd og hefur verið mætt með ákveðnum áhyggjum varðandi réttindi viðkomandi barna sem fæðast í slíkum aðstæðum. Ég geri alls ekki lítið úr þeirri gagnrýni en ég leyfi mér samt að segja, forseti, að það kom mér ekkert á óvart. Það er nú þannig að í þau 30 ár sem þessi löggjöf hefur verið að þróast hefur hún bæði breyst ofboðslega mikið og henni hafa alltaf fylgt mjög miklar áhyggjur. Eins og við þekkjum máttu samkynhneigðir lengi vel ekki fara í tæknifrjóvgun, einstæðar mæður ekki heldur og systir viðkomandi tilvonandi móður mátti ekki gefa henni eggið sitt; öll þessi atriði höfðu það eitt sameiginlegt að fólk hafði áhyggjur af hagsmunum barnanna í þessum aðstæðum, að það þyrfti að banna þetta til þess að hlífa þeim við þessum aðstæðum. Svo bara þróast lífið og það breytist og viðmiðin okkar breytast og við sjáum að við þurftum kannski ekki að vera svona hrædd. Ég ætla almennt í lífinu, varðandi þennan málaflokk ekki síst, að trúa á það að vel sé hægt að hugsa í lausnum og passa upp á það sem raunverulega skiptir máli. En að öðru leyti vil ég gefa fólki frelsi og traust til þess að bera ábyrgð á sínu lífi eins og það kýs helst.

Það er annar þáttur í þessu frumvarpi sem hefur enn ekki verið tekinn út úr núverandi löggjöf og mér þykir það mjög bagalegt og tel mjög mikilvægt að breyta því. Í núgildandi löggjöf er mjög skýrt blátt bann við því að gefa fósturvísa. Fyrir mér er það algerlega óskiljanlegt bann. Ég hef reynt að lesa mig í gegnum alla löggjöfina og reynt að finna rökstuðning fyrir því af hverju þetta bann er eins og það er og ég get með sanni sagt að ég finn ekki þau rök. Þegar verið er að búa til lög er bara ýmislegt sem einhvern veginn endar þar og fólk veit endilega ekkert alltaf af hverju. Ég hef áhyggjur af því að við séum til í að láta það þá bara standa af því að það sé búið að standa þarna svo lengi og engin ástæða sé til að breyta því. Ég er því algerlega ósammála. Ég get ekki séð ein einustu rök fyrir því að annars vegar megi gefa sæði og hins vegar egg en ekki megi gefa sæði og egg sem þegar er orðið að lífvænlegum fósturvísi. Ég bara endurtek að ef fyrir þessu væru einhver rök þá væri sjálfsagt að skoða þau en þau er ekki að finna í núverandi löggjöf. Þrátt fyrir að blessunarlega séu það ekki margir sem eru í þessari stöðu, að þurfa að fá lífvænlegan fósturvísi í staðinn fyrir eingöngu kynfrumur, annars vegar egg og hins vegar sæði, þá er það hins vegar þannig að fyrir það fólk sem er í þeirri stöðu er það dýrmætara en gull að fá aðstoð. Það er auðvitað algerlega ólíðandi, finnst mér, að við séum með löggjöf sem hamlar því tækifæri, þeim valkosti, fyrir það fólk og við getum ekki einu sinni sagt því af hverju. Mér finnst að löggjöf eigi ekki að vera þannig og tel einsýnt að það eigi að kippa þessu í liðinn. Í frumvarpinu er þetta mjög einföld breyting. Við breytum orðinu „óheimil“ í „heimil“, það þarf ekki að vera flóknara en það. Ég ákvað aðeins að skoða þetta í löndunum í kringum okkur, hvaða hátt þau hafa á. Ég tók stikkprufu frá Danmörku, Bretlandi og Spáni og til að gera langa sögu stutta þá heimila öll þessi lönd að fósturvísar séu gefnir og í þeirri löggjöf er ekki einu sinni að finna eina einustu vangaveltu um að það sé eitthvað málum blandið. Þvert á móti. Þá má einnig geta þess að í þessum sömu löndum er heldur ekki ein einasta krafa um að fólk sé skráð í sambúð eða hjónaband ef það vill aðstoð við tæknifrjóvganir eins og ég hef reifað í máli mínu.

Herra forseti. Þetta frumvarp er svo sem ekkert efnismeira en þetta. Þetta er í grunninn, eins og ég segi, bara út frá þeirri hugmyndafræði að treysta fólki, að gefa því valkost á eigin forsendum út frá eigin sjálfsákvörðunarrétti. Við aðstoðum fólk og treystum því til að taka ákvarðanir fyrir sitt líf. Þetta frumvarp snýst um það. Ég vona að ég þurfi ekki að flytja það í fjórða sinn en ef ég þarf að flytja það í fjórða sinn þá bara geri ég það.


Ræðumaður: Sigþrúður Ármann

Virðulegi forseti. Ég vil þakka hv. þingmanni kærlega fyrir þessa þingsályktunartillögu. Eins og fram hefur komið er áfengis- og vímuefnavandinn viðamikið og flókið heilbrigðismál og veldur tugum dauðsfalla á Íslandi á hverju ári og því er mikilvægt að stjórnvöld hafi skýra stefnu í málaflokknum. Eins og fram hefur komið hefur notkun á ópíóíðalyfjum aukist verulega með hrikalegum afleiðingum. Þar sem um verulega ávanabindandi lyf er að ræða, og í raun má segja stórhættuleg lyf og ekki, eins og upphaflega var talað um gagnvart lyfjaeftirliti í Bandaríkjunum, skaðlaus, þvert á móti, þá verðum við að skoða í hvaða tilfellum læknar eru að ávísa þessum lyfjum til sjúklinga, að hvaða marki og hvernig fræðslu er háttað til sjúklinga og aðstandenda þeirra sem fá þessi lyf. Ég þekki nýlegt dæmi þar sem 16 ára unglingi var ávísað tveggja vikna skammti af oxycontin eftir aðgerð á barnadeild Landspítalans. Upplýsingagjöf til foreldra var verulega ábótavant. Eftir að þau áttuðu sig á því um hvaða lyf væri að ræða eftir tæplega tveggja daga notkun þá tóku þau barn sitt af þessu lyfi og gáfu því miklu vægara verkjalyf sem dugði í þessu tilfelli. Þess vegna legg ég áherslu á það og finnst mikilvægt að í þessari heildstæðu stefnu sé horft til þessara þátta, að við horfum á hver rótin er og bregðumst við því.


Ræðumaður: Guðrún Sigríður Ágústsdóttir

Virðulegur forseti. Áfengis- og vímuefnavandi er viðamikið og flókið heilbrigðismál. Það er á öllu landinu, ekki bara stór-höfuðborgarsvæðinu. Ég fagna þessari tillögu til þingsályktunar. Það er löngu tímabært að móta heildstæða stefnu um áfengis- og vímuvarnir. Við þurfum að vakna og horfast í augu við að kerfið er sprungið. Úrræði eru allt of fá og mörg úrelt. Ég þakka hv. þm. Sigmari Guðmundssyni fyrir greinargóðan flutning. Hér þarf að vinna hratt og vel og gera löngu tímabærar bætur. Ég held að það séu fáir sjúkdómar sem valda eins miklu vonleysi hjá fólki og fíknisjúkdómar.


Ræðumaður: Sigþrúður Ármann

Virðulegi forseti. Til að geta boðið upp á framúrskarandi heilbrigðis-, mennta- og velferðarkerfi, öruggt samfélag fyrir borgarana og góða innviði þurfum við öfluga verðmætasköpun. Verðmætin verða til í atvinnulífinu hjá fyrirtækjum landsins. Þar er lagður grunnurinn að verðmætasköpuninni sem stuðlar að því að velferð, framþróun og hagsæld eigi sér stað svo hægt sé að standa undir þessum grunnstoðum samfélagsins.

Ástæðan fyrir að ég nefni þetta hér í dag er vegna þess að það virðist vera útbreidd skoðun hérna inni að það séu engin mörk fyrir því hversu háa skatta telst eðlilegt að leggja á atvinnulífið. Áherslan er á vannýtta tekjustofna ríkisins í staðinn fyrir vannýtt tækifæri atvinnulífsins. Við verðum að búa svo um hnútana að atvinnulífið geti sótt fram á grunni nýrra tækifæra. Verkefnið okkar á hverjum einasta degi ætti að snúast um það hvernig við eflum samkeppnishæfni íslensks atvinnulífs. Samkeppnishæfnin ræðst nefnilega að miklu leyti af þeirri umgjörð sem stjórnvöld skapa. Samkeppnishæfni byggir m.a. á menntun, innviðum, starfsumhverfi, nýsköpun, orku og umhverfi.

Niðurstöður könnunar íslensks iðnaðar benda til þess að regluverk og eftirlit sé íþyngjandi, flókið, óskilvirkt og kostnaðarsamt. Í dag starfa yfir 50.000 manns við íslenskan iðnað og stendur iðnaðurinn á Íslandi undir um fjórðungi af landsframleiðslu og skapar 44% útflutningstekna. Við þurfum að vinna að því að einfalda regluverk, gera það skilvirkt og draga úr kostnaði, lækka skatta og gjöld. Slíkar umbætur auka samkeppnishæfni fyrirtækja og auka þar með verðmætasköpun í íslensku samfélagi sem gerir það að verkum að við getum staðið undir þeim stóru áskorunum sem við okkur blasa og stuðlað að betri lífskjörum fyrir okkur öll.


Ræðumaður: Guðrún Sigríður Ágústsdóttir

Virðulegur forseti. Sú mikla skerðing sem orðið hefur á heilbrigðisþjónustu á sunnanverðum Vestfjörðum og reyndar víðar á landsbyggðinni er mikið áhyggjuefni. Stöðugildum lækna og hjúkrunarfræðinga fækkar stöðugt og fólk þarf sífellt að fara mun lengra til að sækja sér þessa þjónustu. Nú er svo komið að víða má finna fyrir kvíða og ótta gagnvart læknisþjónustu þessa lands eða öllu heldur skorti á henni. Að mínu mati er þessi skerta þjónusta farin að nálgast mannréttindabrot. Þetta bitnar sérstaklega á eldri borgurum. Það er óásættanlegt að loforð um áhyggjulaust ævikvöld sé innantómt. Gleymdum við því að fólkið sem byggði þetta land yrði gamalt? Það getur ekki talist eðlilegt að harðfullorðið fólk þurfi að ferðast tugi kílómetra um fjallvegi og heiðar í öllum veðrum og á alls konar vegum til að sækja sér þjónustu sem oft og tíðum væri hægt að leysa með litlu inngripi eða hreinlega myndsímtali. Þetta verður til þess að lítil og auðleysanleg heilsufarsmál verða stærri og ekki síst kostnaðarmeiri. Við þurfum ekki að búa svona að fólki á tímum óteljandi tækni- og fjarvinnsluúrræða, úrræða sem auk þess myndu stuðla að bættri heilbrigðisþjónustu og gætu líka verið atvinnuskapandi þar sem einkarekin fyrirtæki gætu sinnt stórum hluta af eftirliti og aðhlynningu þeirra sem þurfa oft að ferðast um langan veg til þess eins að sækja einfalda læknisþjónustu. Ég er sannfærð um að með bættri og skilvirkari þjónustu getum við dregið úr heilsukvíða eldri borgara og bætt lífsgæði þeirra svo um munar.

Virðulegi forseti. Sýnum samfélagslega ábyrgð. Við getum og eigum að gera svo miklu betur fyrir fólkið sem byggði upp samfélagið á Vestfjörðum og þarf nú að treysta á að við grípum þau og tryggjum áhyggjulaust ævikvöld.


Ræðumaður: Birgir Ármannsson

Af dagskrá þessa fundar eru tekin 9. og 13. dagskrármálið.


Ræðumaður: Guðlaugur Þór Þórðarson

Virðulegur forseti. Ég þakka hv. þingmanni aftur. Hv. þingmaður vísaði til þeirra áherslna sem ég hef sem eru mjög skýrar og hafa ekki bara komið fram í því að ég skyldi flytja þjóðgarðinn aftur heim — eða ekki aftur, hann var þar aldrei, hann var alltaf á höfuðborgarsvæðinu, fyrst var hann held ég með skrifstofu í 101 Reykjavík og síðan var hann settur í Garðabæ. Hv. þingmaður sagði: Þó það nú væri. En það var ekki fyrr en að ég flutti hann þangað sem það gerðist.

Í frumvarpi sem ég vona að verði fjallað um hér, um sameiningu stofnana sem snúa að þjóðgörðum og friðlýstum svæðum, þá er það alveg skýrt að ef menn ætla að stofna þjóðgarð þá verði þrír í stjórn, þannig er það í frumvarpsdrögunum, tveir frá sveitarfélögunum og einn frá ráðherra. Það er ekkert sjálfsagt, þetta hefur ekki verið þannig. Ein helsta gagnrýnin sem kom á hálendisþjóðgarðinn var að það átti að stýra honum frá Reykjavík. Þannig að ég hef ekki bara talað, ég er að framkvæma og þetta er mín áhersla og hún mun ekkert breytast.

Það liggur hins vegar alveg fyrir að við þurfum í okkar störfum að fara eftir lögum og reglum og líka alþjóðlegum skuldbindingum og mér sýnist nú að ef það verður farið í útboð, af því að hv. þingmaður spyr mig hvernig ég ætli að meta þetta og það er ekki enn þá búið að taka ákvörðun um það eða hvaða leið verði farin, þá verðum við auðvitað að fara eftir þeim lögum og reglum sem okkur ber að fara eftir. Það breytir því ekki að markmiðið er alveg skýrt, að efla og styrkja byggð á þeim svæðum þar sem eru þjóðgarðar og friðlýst svæði. En ég vek athygli á því að lítið hefur gerst þarna og ég held að fólk, sérstaklega fólk á þessum svæðum, hafi misst þar af miklum tækifærum. Við sjáum það að á meðan uppbyggingin er ekki til staðar, eins og hún er núna, þá er býsna algengt að menn keyri bara beint til lónsins frá Reykjavík og til baka á hverjum degi sem mér finnst ekki vera góð ferðamennska. Ég myndi vilja að fólk myndi dvelja þar lengur og njóta þess sem svæðið hefur upp á að bjóða og fari síðan líka austar. Þannig dreifum við ferðamönnum því þegar við skoðum hvar ferðamenn eru á landinu þá er það algjört markmið í sjálfu sér að dreifa þeim víðar.


Ræðumaður: Guðlaugur Þór Þórðarson

Virðulegi forseti. Ég þakka hv. þingmanni fyrir fyrirspurnina. Þrátt fyrir að svæðið við Jökulsárlón sé mjög fjölsótt allan ársins hring er það tiltölulega lítið uppbyggt og samanstendur aðallega af bráðabirgðabyggingum á norðaustursvæði lónsins. Það verður að segjast eins og er að það er ekki sómi að þessu við þessa miklu náttúruperlu, á þessu fallega svæði.

Það var árið 2017 að ríkið varð eigandi að austurhluta Jökulsárlónsins en vestari hluti lónsins er þjóðlenda. Kaupverðið var um 2,2 milljarðar uppreiknað. En það hefur lítið gerst á þessum tíma, á þessum sex árum, þó að unnið hafi verið að bættu aðgengi ferðamanna, t.d. nýlegri uppbyggingu bílastæða bæði austan og vestan megin við ósa lónsins.

Um alllangt skeið hefur Vatnajökulsþjóðgarður unnið að frumathugun um uppbyggingu nauðsynlegra innviða við Jökulsárlón. Fyrir liggja drög að slíkri áætlun þar sem gert er ráð fyrir u.þ.b. 5.000 fermetra byggingu til að hýsa nauðsynlega starfsemi og þjónustu við lónið. Miðað við framangreinda stærð þá liggur fyrir að kostnaður vegna slíkrar uppbyggingar gæti hæglega verið 5–6 milljarðar. Gera má ráð fyrir að stærstur hluti byggingar við lónið myndi hýsa ýmsa þjónustu sem veitt er af öðrum í Vatnajökulsþjóðgarði, svo sem veitinga- og mataraðstöðu, ýmsa ferðatengda þjónustu eins og bátasiglingar, aðstöðu vegna ýmissa ferða sem hafa upphaf við Jökulsárlón, eins og t.d. íshellaferðir, ísklifur, göngur, vélsleðaferðir o.fl.

Með hliðsjón af framangreindu ákváðu umhverfis-, orku- og loftslagsráðuneytið og fjármála- og efnahagsráðuneytið á síðasta ári að fara í skoðun á öðrum möguleikum sem væru fyrir hendi en þeim að ríkissjóður myndi kosta og standa fyrir uppbyggingu við Jökulsárlón og leigja að því búnu einkaaðilum stærstan hluta byggingarinnar. Skipaður var óformlegur vinnuhópur með fulltrúum beggja ráðuneytanna ásamt framkvæmdastjóra Vatnajökulsþjóðgarðs. Hópurinn fékk ráðgjafarfyrirtækið Deloitte til að vinna greiningu á rekstrarþáttum við Jökulsárlón. Hlutverk þeirra var m.a. að skoða fjárhagslegar forsendur fyrir uppbyggingunni og vinna að því búnu greiningu á þeim sviðsmyndum sem gætu komið til greina við framtíðaruppbyggingu. Eftir að fyrir lá að fjárhagslegar forsendur gætu verið fyrir aðkomu annarra aðila en ríkisins að uppbyggingunni taldi Deloitte rétt að fara í ákveðna markaðskönnun meðal þeirra aðila sem áhuga gætu haft á uppbyggingunni eða á veitinga- og þjónustusvæðinu. Markaðskönnun er óskuldbindandi ferli sem ætlað er að aðstoða opinbera aðila við mótun á forsendum innkaupaferlis samkvæmt lögum um opinber innkaup.

Markaðskönnunin var auglýst af Ríkiskaupum í byrjun sumars og skiluðu u.þ.b. 30 aðilar inn umsögn um málið. Í október síðastliðnum var ákveðið að bjóða þeim u.þ.b. 30 aðilum sem skiluðu svörum í umræddri markaðskönnun eða sýndu í framhaldi áhuga á málinu til sérstakra viðræðna um tilhögun mála við uppbyggingu við Jökulsárlón. Ráðgjafarfyrirtækið Deloitte hafði umsjón með viðræðunum fyrir hönd ráðuneytanna en framkvæmdastjóri Vatnajökulsþjóðgarðs ásamt formanni svæðisráðs Vatnajökulsþjóðgarðs, sem einnig er bæjarstjóri Hornafjarðar, tóku þátt í umræddum viðræðum við hagaðila.

Nú stendur yfir vinna Deloitte við að greina svör aðila og í framhaldinu mun Deloitte, í samráði við starfshópinn, leggja fram ýmsar sviðsmyndir um það hvernig hægt sé að halda áfram með málið varðandi uppbyggingu og þjónustu við Jökulsárlón. Þegar sú sviðsmyndagreining liggur fyrir munu stjórnvöld þurfa að fjalla um þær leiðir sem hægt er að fara í við uppbygginguna og taka ákvörðun um framhaldið. Leiði sú ákvörðun til þess að rétt sé að fara í útboð á verkefninu yrði það sjálfstæð ákvörðun og nýtt ferli þar sem allir áhugasamir aðilar gætu tekið þátt.

Eins og rakið er að framan situr framkvæmdastjóri Vatnajökulsþjóðgarðs í óformlegum vinnuhópi ráðuneyta um málið. Þessi undirbúningsvinna sem átt hefur sér stað var sérstaklega kynnt á stjórnarfundi í Vatnajökulsþjóðgarði af fulltrúa umhverfis-, orku- og loftslagsráðuneytis í lok ágúst á þessu ári þar sem bæjarstjóri Hornafjarðar var jafnframt viðstaddur. Eins og fram kom hefur bæði framkvæmdastjóri þjóðgarðsins og bæjarstjórinn setið fundi vegna markaðssamtals. Ekki liggur fyrir nein ákvörðun um það á þessu stigi hvernig staðið verður að uppbyggingu við Jökulsárlón enda ekki búið að móta forsendur uppbyggingarinnar. Þegar sviðsmyndir liggja fyrir munu þær miða við mismunandi forsendur fyrir uppbyggingu fasteigna á þjónustusvæðinu. Ekki liggja því fyrir neinar ákvarðanir í málinu. Þegar sviðsmyndirnar liggja hins vegar fyrir með skýrum hætti verður hægt að taka málið áfram til frekari ákvarðana af hálfu hlutaðeigandi stjórnvalda. Horft verður til þess að umrædd uppbygging efli heimabyggð í samræmi við lög um Vatnajökulsþjóðgarð innan þeirra almennu takmarkana sem lagareglur um innkaup og útboð ríkisins setja slíku vali.

Ég er alveg sammála því að það skiptir ekki bara máli að sá góði staður, Höfn í Hornafirði, njóti þessa heldur held ég að þarna sé mjög gott tækifæri til að dreifa ferðamönnum austur. Hv. þingmaður þarf ekkert að fara yfir mikilvægi þess að hafa stjórn og að heimamenn fái að njóta þess sem þjóðgarðurinn hefur upp á að bjóða og njóta þeirra umsvifa. Það hefur verið gegnumgangandi í öllu mínu starfi og ég vek nú athygli á því að ég flutti t.d. lögheimili þjóðgarðsins aftur heim, til Hafnar í Hornafirði frá Garðabæ en hann hafði ekki verið þar áður. Það hefur verið mín áhersla og verður mín áhersla.


Ræðumaður: Guðlaugur Þór Þórðarson

Virðulegi forseti. Ég vil sömuleiðis þakka aftur hv. þingmanni fyrir fyrirspurnirnar og hennar orð í þessari umræðu og sömuleiðis þakka ég hv. þm. Gísla Rafni Ólafssyni því að báðir þingmenn koma inn á hið augljósa, sem er samt ekki svo augljóst, að þetta er algjört forgangsmál. Þetta er þjóðaröryggismál og snertir svo sannarlega íbúa viðkomandi svæða en það snertir okkur öll því að það er ekkert okkar sem vill sjá fólk bera skaða af náttúruvá sem verður alltaf og við munum ekki breyta.

Hér hefur komið fram í umræðunni að það skipti máli að þetta sé forgangsmál. Já, það er algjört lykilatriði að þetta sé í algjörum forgangi og það er verk að vinna. Þegar kemur að þessum hefðbundnu ofanflóðum þá erum við kannski hálfnuð miðað við það sem við vitum að við þurfum að gera. En við sjáum líka út af loftslagsbreytingum nýjar ógnir eins og aurskriður og hækkun sjávarborðs. En síðan búum við líka það sem við þekkjum, jarðskjálfta og eldgos, og við vitum að síðasta eldgos á Íslandi er ekki komið. Það liggur alveg fyrir og það er langur vegur frá því, en við vitum hins vegar ekki hvenær það verður. Það sem við vitum er að það skiptir máli að við mælum og vöktum svæði út af allri náttúruvá og þar getum við gert betur. Það hefur verið forgangsmál hjá mér að leggja kraft í það og þess vegna er gott að við erum komin með góðar skýrslur, og ég nefndi þessar þrjár skýrslur hérna áðan sem eru góður grunnur til ákvarðanatöku. Síðan vonast ég til þess að það verði góð samstaða milli okkar um að setja meiri fjármuni í þessa hluti því að hjá því verður ekki komist og það er hagur okkar allra, alveg sama hvar við búum á landinu. En ég ítreka að sveitarfélögin verða alltaf að líta til þessara þátta þegar þau skipuleggja.


Ræðumaður: Guðlaugur Þór Þórðarson

Virðulegi forseti. Ég þakka hv. þingmanni fyrir fyrirspurnina. Unnið er að endurskoðun hættumats vegna ofanflóða á svæðum þar sem þegar hafa verið reist varnarmannvirki. Í kjölfar snjóflóðanna árið 2020 á Flateyri var farið í endurskoðun á rýmingarsvæðum og viðmiðum um rýmingar á Flateyri og einnig almennt undir varnargörðum. Hafist var handa við að koma upp reiknilíkani sem kallað er OpenFOAM til að herma snjóflóð sem falla á varnargarða. Þar er um að ræða nýja nálgun í líkanreikningum snjóflóða sem eldri reiknilíkön ráða ekki við. Þessi innleiðing er mjög langt komin og er búið að gera líkanreikninga fyrir flesta staði þar sem eru varnargarðar. Niðurstöður þessarar vinnu eru nauðsynlegar fyrir endurskoðun hættumats þar sem reist hafa verið varnarvirki og hefur áherslan undanfarin misseri verið á staði þar sem leiðigarðar eru. Í framhaldi af því verða staðir þar sem þvergarðar hafa verið reistir endurskoðaðir og vonir standa til að sú vinna hefjist á næsta ári. Gert er ráð fyrir að það taki allt að þrjú ár að ljúka endurskoðuninni og að niðurstöður fyrir svæðið þar sem leiðigarðar eru liggi fyrir á næsta ári og jafnframt að vinna við svæði þar sem þvergarðar hafa verið reistir geti hafist eins og fyrr greinir.

Varðandi skipulagningu nýrra íbúðalóða á svæðum sem varin eru af snjóflóðavarnargörðum er rétt að minna á að þrátt fyrir að varnir séu hannaðar og reistar með það í huga að öryggi fólks neðan þeirra sé ásættanlegt ber sveitarstjórn að leitast við að stýra skipulagsgerð og þróun byggða með tilliti til ofanflóðahættu.

Ég held að þetta sé mjög mikilvægt miðað við það sem við erum að sjá í þeim skýrslum sem við höfum verið að gefa út. Fyrsta skýrslan — það voru þrjár skýrslur á síðasta ári, við vorum með náttúruvána og sömuleiðis aðlögunarskýrsluna og vísindaskýrsluna — sýnir það sem við vitum og hv. þingmaður vísaði til, að við búum við náttúruvá á Íslandi og það mun ekki breytast. Það er enginn vafi á því að ef við hefðum vitað áður það sem við vitum núna þá hefðum við skipulagt byggð með öðrum hætti í landinu. En þess vegna skiptir miklu máli, og ég vil nota tækifærið hér til að ítreka það sem ég legg áherslu á, að sveitarfélög, sem eru með skipulagsvaldið, horfi alltaf til þessara þátta, ekki síst þegar við erum að skipuleggja byggð. Það er alveg númer eitt, tvö og þrjú þegar við erum skipuleggja byggð og atvinnusvæði því að náttúruvá er ekki að fara frá okkur Íslendingum, svo mikið er víst.

Það er rétt að geta þess að þrátt fyrir að endurskoðun hættumats liggi ekki fyrir þá geta sveitarstjórnir sent inn fyrirspurn til Veðurstofunnar varðandi skipulagsmál og almennt og þess vegna fundaði ég með öllum landshlutasamtökum sveitarfélaga, m.a. til að vekja athygli á því að þegar við erum að skipuleggja okkur, þ.e. sveitarfélögin sem fara með skipulagsvaldið, á ávallt að líta til bestu mögulegu upplýsinga. Ég held að maður þurfi ekki að útskýra það þegar við erum að fara í gegnum þessa alvarlegu hluti sem við erum að upplifa núna að við verðum að huga að því alls staðar að skipuleggja byggð og önnur mannvirki þannig að sem allra minnstu líkur séu á því að þau verði fyrir þeirri náttúruvá sem við Íslendingar höfum búið við, búum við og munum búa við.


Ræðumaður: Guðrún Hafsteinsdóttir

Virðulegi forseti. Eins og fram kom hér í fyrra svari mínu þá hefur ekki staðið til að opna fangelsi eða úrræði fyrir norðan. Aftur á móti hefur ráðherra velt því upp að koma upp gæsluvarðhaldi nær alþjóðaflugvellinum þar sem, eins og hefur verið í fréttum, nokkuð margir þurfa að fara í gæsluvarðhald. Það gætum við leyst með gæsluvarðhaldsfangelsi við alþjóðaflugvöllinn og væri mun hentugra og hagkvæmara fyrirkomulag heldur en það fyrirkomulag sem nú er við lýði.  Gæsluvarðhaldsfangelsi við alþjóðaflugvöllinn sem myndi henta þeirri starfsemi og flæði fólks … — Keflavíkurflugvöll, alþjóðaflugvöllinn á Suðurnesjum, hv. þingmaður.

Það er alveg rétt sem hv. þingmaður segir að ef allt ætti að miðast við þá þjónustu sem í boði er í landinu þá myndi allt dragast hér að höfuðborgarsvæðinu. Ég ætla að biðja hv. þingmann að minnast þess að ég er mjög hlynnt eflingu alls á landsbyggðinni, sömuleiðis þjónustu sem þessarar. En eins og ráðherra sagði í fyrra svari sínu er rekstur fangelsa mjög sérhæfð þjónusta og endurhæfing fanga er mjög sérhæfð. Sú þekking, alla vega enn sem komið er, er að mestu hér í kringum fangelsin á Hólmsheiði og Litla-Hrauni.  Ég vil að endingu fá að ítreka að það er í gangi núna heildarendurskoðun á fullnustukerfinu og þar eru öll fangelsismálin undir og ég vænti mikils af þeirri vinnu til hagsbóta í þessum málaflokki.


Ræðumaður: Guðrún Hafsteinsdóttir

Virðulegi forseti. Ég þakka hv. fyrirspyrjanda fyrir spurninguna. Telur ráðherra að lokun fangelsisins á Akureyri árið 2020 hafi verið farsæl ákvörðun? Fangelsið á Akureyri var minnsta rekstrareining Fangelsismálastofnunar og voru vistaðir um átta til tíu fangar þar að jafnaði. Var talið að með því að loka því fangelsi yrði hægt að nýta fjármuni betur en kostnaður við hvert fangapláss á Hólmsheiði og Litla-Hrauni var mun lægri en hann var á Akureyri.

Í dómsmálaráðuneytinu er nú unnið að stefnumótun hvað varðar fullnustukerfið í heild sinni þar sem stendur til að fara yfir húsnæðismál fangelsanna og greina stöðuna, m.a. hvað varðar húsnæði og aðbúnað fanga. Fangelsi eru mjög sértæk úrræði, sérstaklega lokuð fangelsi, og krefjast slík úrræði aðkomu margra sérfræðinga á ýmsum sviðum, svo sem geðlækna, menntamálayfirvalda, barnaverndaryfirvalda, dómstóla og lögmanna. Þessi þjónusta er að miklu leyti til staðsett á höfuðborgarsvæðinu og er meðal þess sem þarf að taka tillit til þegar ákvörðun er tekin um hvar fangelsi eigi að vera staðsett. Eins og fyrr segir verður farið heildstætt yfir húsnæðismál fangelsanna í vetur en almennt þykir ekki hagkvæmt út frá rekstrarlegum forsendum að reka litlar einingar. Einnig hefur reyndin verið sú að auðveldara er að halda uppi betri þjónustu við fanga í stærri einingum en eins og fyrr segir er öll sérþjónusta sem föngum er mikilvæg að miklu leyti á höfuðborgarsvæðinu.

Ekki eru fyrirliggjandi upplýsingar um árlegan kostnað ríkissjóðs af því að flytja gæsluvarðhaldsfanga frá heimabyggð í gæsluvarðhaldsfangelsi á Hólmsheiði og Litla-Hrauni, en sá kostnaður er, að ég tel, nokkuð mikill.

Einnig er spurt hvernig aðstoð sé háttað við einstaklinga sem látnir eru lausir úr gæsluvarðhaldsfangelsi en búsettir eru fjarri fangelsinu og hvort fangelsismálayfirvöld greiði þann ferðakostnað þessara einstaklinga. Fangelsismálayfirvöld greiða ekki ferðakostnað og í flestum tilfellum leita fangar á leið úr afplánun til ættingja og vina. Annars aðstoða fangelsismálayfirvöld einstaklinga t.d. með þeim hætti að aka þeim þangað sem þeir geta komist í almenningssamgöngur.

Einnig var spurt hvort börn fanga sem búsett er í öðrum landshluta en þar sem fangar eru vistaðir hljóti fjárhagsstyrk til að heimsækja foreldra sína í fangelsi og hvort tíðni heimsókna fyrrgreindra barna hafi verið skoðuð og gerður samanburður við tíðni heimsókna barna sem búsett eru á Suðurlandi eða suðvesturhorni landsins. Um 10–25% allra fanga óska að jafnaði eftir því að fá börn sín í heimsóknir. Þegar börn eða aðrir heimsóknargestir koma um langan veg reyna fangelsin að taka tillit til þess og leyfa tíðari heimsóknir auk þess sem reynt er að hafa heimsóknir lengri. Þá má einnig geta þess að á Hólmsheiði er fjölskylduíbúð þegar fangar og fjölskyldur þeirra þurfa lengri tíma í heimsóknum sínum.

Hv. fyrirspyrjandi spurði hvort til stæði að opna fangelsið á Akureyri aftur. Ég vil taka það fram og taka undir orð hv. þingmanns að starfsfólk í fangelsinu á Akureyri hafði mjög gott orð á sér og var vel látið af þeirri starfsemi. Hins vegar hefur ekki verið tekin nein ákvörðun um það að opna aftur fangelsi norðan heiða eða einhvers staðar annars staðar úti á landsbyggðinni.


Ræðumaður: Guðrún Hafsteinsdóttir

Virðulegi forseti. Ég þakka þeim öllum sem hafa beint spurningum til ráðherra hér og nú. Ég vil ítreka það að á síðasta ári veitti dómsmálaráðherra aukna fjármuni til að efla viðbragð lögreglu og löggæslustofnana, sérstaklega þegar kemur að aðgerðum er varða skipulagða brotastarfsemi þar sem sérstök áhersla var lögð á alþjóðlegt samstarf og einnig var bætt við stöðugildum í rannsókn og saksókn kynferðisbrota hjá lögreglu og með því tókst að vinna töluvert niður uppsafnaðan málafjölda hjá lögreglunni með fjölgun starfsmanna og breyttum vinnubrögðum. Ráðherra mun halda áfram vinnu við þessar aðgerðir og ásamt ríkissaksóknara, ríkislögreglustjóra, héraðssaksóknara og lögreglustjóra landsins halda áfram að efla lykilþætti íslenskrar löggæslu, t.d. með enn frekari fjölgun lögreglumanna en einnig með fjölgun nemenda í námi í lögreglufræðum. Núna hafa 80 nemendur verið teknir inn á ári hverju en áður voru þeir á bilinu 40–45. Þessi tímabundna tvöföldun í námi lögreglumanna er ein mikilvægasta aðgerð sem við höfum farið í.

Hv. þm. Arndís Anna Kristínardóttir Gunnarsdóttir kallar eftir svari varðandi rafvopn og kostnað vegna rafvopna versus að fjölga í lögreglunni. Ég hef þann kostnað ekki á reiðum höndum en kaup á rafvopnum er einskiptisaðgerð. Ég ætla að minna á það að lögreglan hefur í mörg ár kallað eftir því að fá fleiri verkfæri til valdbeitingar í sínum störfum. Hér hefur veruleiki lögreglumanna, sá veruleiki sem þeir starfa í, gjörbreyst, hann hefur harðnað og þeir verða að vera vel tækjum búnir og lögreglan hefur sjálf kallað eftir því.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir spurningarnar sem til ráðherra er beint. Hér er spurt:  Telur ráðherra fjölda starfandi lögreglumanna á Íslandi haldast í hendur við aukinn fjölda verkefna o.s.frv.? Því er fljótsvarað: Nei, ég tel svo ekki vera.

Í nýlegu svari dómsmálaráðherra við fyrirspurn um fjölda starfandi lögreglumanna, á þskj. 470, mál 279, kom fram að heildarfjöldi starfandi lögreglumanna í landinu er 895. Einnig kom fram að heildarfjöldi starfandi lögreglumanna hafi verið 20,4 á hverja 10.000 íbúa árið 2013 og 20,2 á hverja 10.000 íbúa árið 2023. Hvað varðar ferðamenn kom fram að heildarfjöldi lögreglumanna á hverja 10.000 ferðamenn á árinu 2013 hafi verið 8,1 en 4,6 árið 2023. Með vísan til þessa liggur því fyrir að fjöldi lögreglumanna er ívið lægri en hann var fyrir áratug síðan. Með gríðarlegri fjölgun ferðamanna gefur augaleið að þegar talinn er heildarfjöldi lögreglumanna á hverja 10.000 ferðamenn hefur lögreglumönnum hlutfallslega fækkað. Ef miðað er við mat ríkislögreglustjóra sem fram kom í skýrslu innanríkisráðherra um störf nefndar um grundvallarskilgreiningar löggæslu á Íslandi og gerð löggæsluáætlunar fyrir Ísland þurfa lögreglumenn að lágmarki að vera 860 talsins. Þegar það viðmið var sett fram árið 2013 var hin mikla fjölgun ferðamanna til landsins ekki orðin að veruleika.

Það má segja að þróun löggæslumála hafi ekki verið í takt við almenna þróun í íslensku samfélagi undanfarin ár þar sem landsmönnum hefur fjölgað hratt og ferðamenn eru margfalt fleiri en áður. Þessari fjölgun hafa fylgt margvísleg verkefni lögreglu og aukið álag um land allt.

Eins og fram kemur áður liggur fyrir að fjöldi lögreglumanna hefur ekki haldið í við þessa þróun og hlutfall ófaglærðra lögreglumanna hefur farið hækkandi, sér í lagi á landsbyggðinni og viðbragðstíma lögreglu er ábótavant víða um landsbyggðina. Samhliða þessari þróun höfum við orðið vör við aukinn vopnaburð og alvarlegri afbrot en áður auk þess sem skipulögð brotastarfsemi hefur aukist hér á landi. Undanfarin ár hafa ítrekað heyrst varnaðarorð frá lögregluyfirvöldum vegna þessarar þróunar.

Að öllu framangreindu virtu telur ráðherra að fjöldi starfandi lögreglumanna hér á landi haldist ekki í hendur við aukinn fjölda verkefna, mikla þjónustu vegna mikillar fjölgunar ferðamanna og þyngri sakamálarannsókna.

Einnig var ráðherra spurður hvort ráðherra hyggist beita sér fyrir því að fjölga lögreglumönnum á Íslandi. Á vormánuðum síðastliðins árs setti dómsmálaráðuneytið, ríkislögreglustjóri og lögreglustjórar landsins ásamt héraðssaksóknara af stað stóreflingu í almennri löggæslu, bættan málshraða kynferðisbrota, aðgerðir gegn skipulagðri brotastarfsemi og eflingu lögreglunáms hér á landi. Til að bregðast við þeirri stöðu sem upp var komin hér á landi var ákveðið að kynna fjórþætt aðgerðaplan í löggæslumálum. Áætlunin gekk út á að efla almenna löggæslu og einnig almenna menntun lögreglumanna. Kynnt var ný aðgerðaáætlun gegn kynferðisbrotum og aðgerðir gegn skipulagðri brotastarfsemi voru stórefldar.

Með þessari vinnu hefur tekist að efla löggæslu á Íslandi og skapa sterkan grundvöll fyrir skilvirkar aðgerðir. Margt hefur gerst á síðasta ári og ráðherra mun áfram beita sér í þessum málaflokki. Á síðasta ári var stöðugildum hjá lögreglu fjölgað umtalsvert. Ráðningar hjá embættum lögreglu standa enn yfir og ganga samkvæmt áætlun. Markmið fjölgunar var að mæta veikleikum og efla löggæslu um allt land. Á höfuðborgarsvæðinu var lögreglumönnum á vakt fjölgað og á landsbyggðinni var viðbragðsgeta styrkt. Þá var einnig lögð sérstök áhersla á að efla almannavarnir og samfélagslöggæslu. Bætt var við stöðugildum lögreglumanna, sérfræðinga og landamæravarða auk stöðugilda sem er sérstaklega ætlað að takast á við skipulagða brotastarfsemi.


Ræðumaður: Guðrún Hafsteinsdóttir

Virðulegi forseti. Ráðherra gafst ekki tími til að svara öllum spurningunum í fyrra svari og hyggst ráðherra svara þeim nú. Hv. þingmaður kallaði eftir svari við spurningum 3 og 4. Varðandi það hversu margar ábendingar hefðu borist þá er slíkar upplýsingar ekki unnt að kalla fram úr málakerfi Útlendingastofnunar, því miður. Að mati sérfræðinga stofnunarinnar berast slíkar ábendingar u.þ.b. annan hvern mánuð. Ef grunur er um mansal sendir Útlendingastofnun tilkynningu á lögregluna og óskar eftir að hún skoði málið nánar, t.d. með óboðaðri heimsókn á heimili. Í þeim tilfellum þegar hinn vistráðni hefur sjálfur samband við Útlendingastofnun er honum bent á úrræði líkt og Bjarkarhlíð ásamt því að málið er tilkynnt til lögreglu. Ef ábendingin snýr eingöngu að aðbúnaði hins vistráðna hefur Útlendingastofnun sent beiðni á lögreglu um að skoða þær aðstæður. Samkvæmt upplýsingum frá stofnuninni koma slíkar ábendingar þó oft eftir að hinn vistráðni hefur skipt um vistfjölskyldu eða þegar hann er farinn af landi brott.

Hv. þingmaður spurði einnig hverjar séu mögulegar afleiðingar þess að ekki sé bætt úr vanefndum eða öðru. Ráðherra verður að upplýsa um það að slíkt hefur ekki verið útfært á þessari stundu, samanber svar við fyrri spurningum.


Ræðumaður: Guðrún Hafsteinsdóttir

Virðulegi forseti. Ég þakka fyrirspyrjanda fyrir spurninguna. Í frumvarpi þáverandi dómsmálaráðherra um breytingu á lögum um útlendinga, er varða dvalarleyfi og varð að lögum nr. 56/2023 sem öðluðust gildi 7. júlí síðastliðinn, var m.a. mælt fyrir um aukið eftirlit með vistráðningum. Umrætt ákvæði frumvarpsins var svohljóðandi:

„Útlendingastofnun er heimilt að fela sérstökum eftirlitsaðila að hafa eftirlit með vistráðningum, þ.m.t. að taka út aðstæður á heimili vistfjölskyldu, svo sem með óboðuðu eftirliti, taka viðtöl við hinn vistráðna og vistfjölskyldu og sjá til þess að vistráðningarsamningur sé virtur í hvívetna, m.a. um hámarksvinnuframlag. Útlendingastofnun ber ábyrgð á að fylgja eftir ábendingum eftirlitsaðila um brot á vistráðningarsamningi.“

Í mati á áhrifum frumvarpsins varðandi þessa breytingu sem unnið var fyrir framlagningu þess var eftirfarandi tekið fram:

„Í frumvarpinu er mælt fyrir um heimild Útlendingastofnunar til að fela sérstökum eftirlitsaðila að hafa eftirlit með vistráðningum. Áréttað er að þessi heimild breytir ekki fyrirkomulagi gildandi laga um að lögregla skuli að beiðni Útlendingastofnunar fari á heimili hins vistráðna og kanna aðstæður hans. Umrædd breyting veitir eingöngu lagaheimild til handa Útlendingastofnun enda felst í því ekki skylda um að bæta eftirlit með vistráðningum. Verði slíkt eftirlit að veruleika þyrfti eðli málsins samkvæmt að kostnaðarmeta það og vinna í tengslum við gerð fjárlaga.“

Í meðförum frumvarpsins hjá allsherjar- og menntamálanefnd var ákvæðinu breytt á þann veg að Útlendingastofnun væri skylt en ekki einungis heimilt að fela sérstökum eftirlitsaðila að hafa eftirlit með vistráðningum. Var breytingin útskýrð í nefndaráliti allsherjar- og menntamálanefndar með eftirfarandi rökum:

„Nefndin telur mikilvægt að Útlendingastofnun verði skylt að fela sérstökum eftirlitsaðila að hafa eftirlit með vistráðningum í stað þess að vera það heimilt eins og lagt er til í frumvarpinu. Þá telur nefndin einnig mikilvægt að samhliða eftirlitinu verði hugað að fræðslu fyrir vistfjölskyldur og vistráðna um réttindi og skyldur. Nefndin telur einnig nauðsynlegt að ráðuneytið hugi að því hvort útfæra þurfi frekari heimild til gjaldtöku vegna leyfa til vistráðningar þannig að unnt verði að mæta kostnaði vegna eftirlitsins.“

Framangreindri breytingu allsherjar- og menntamálanefndar fylgdi ekki sérstök fjármögnun. Frá því að lög nr. 56/2023 voru samþykkt hefur ráðuneytið því unnið að því að útfæra hvernig fjármagna skuli eftirlitið, svo sem hvort umsóknargjald fyrir dvalarleyfi vegna vistráðningar muni standa að hluta eða öllu leyti undir eftirlitinu. Eigi umsóknargjaldið að standa að öllu leyti undir eftirlitinu er ljóst að hækka þarf það gjald umtalsvert en það er í dag 16.000 kr. Slíkt krefst annars vegar greiningar á umfangi og kostnaði að undangengnum samningaviðræðum við mögulega eftirlitsaðila og hins vegar breytingu á lögum um aukatekjur ríkissjóðs, nr. 88/1991, sem er á forræði fjármála- og efnahagsráðuneytisins. Þá þarf að meta hvort slík þjónusta sé útboðsskyld.

Vinna er hafin innan dómsmálaráðuneytisins varðandi heildargjaldtökubreytingar vegna umsókna um dvalarleyfi og er m.a. til skoðunar hvort skynsamlegt sé að breyta gjöldunum í þjónustugjöld í stað tilgreinds gjalds í lögum um aukatekjur ríkissjóðs sem er skattur og fer ekki beint í rekstur leyfasviðs Útlendingastofnunar. Þangað til þeirri vinnu lýkur er framkvæmd sérstaks eftirlits með vistráðningum ekki fjármagnað og því verður ekki ráðist í slíkt á þessari stundu. Í því samhengi bendir ráðuneytið á að Útlendingastofnun hefur ekki fjárhagslegt bolmagn til að standa undir þeim kostnaði sem mun hljótast af eftirlitinu heldur verður að koma til sérstakt gjald til að fjármagna eftirlitið.

Ráðherra telur vert að nefna að þrátt fyrir stöðuna þá hefur ráðherra fullan hug á að leysa farsællega úr þessu máli og er með það til skoðunar í ráðuneytinu.


Ræðumaður: Guðrún Hafsteinsdóttir

Heyr, heyr.Virðulegi forseti. Ráðherra getur ekki annað en fagnað þeim frelsishugmyndum sem komu hér frá hv. þingmanni varðandi þetta mál. Það þekkja það náttúrlega allir að ég tilheyri miklum frelsisflokki sem styður mjög rétt einstaklinga til að velja sér nafn. Ef það frelsi er ekki við lýði, hvað þá? Og þar með talið við upphaf lífs, þegar nýju lífi er gefið nafn, að fólk fái ekki að ráða því hvaða nafn viðkomandi ber. Svo þegar sá einstaklingur er kannski í framhaldinu ósáttur við það nafn sem foreldri hefur gefið viðkomandi, þá getur hann ekki skipt um nafn en ég þekki persónulega til þess að foreldrar breyttu nafni barns síns og síðan vildi barnið breyta þessu nafni og það var ekki hægt því að foreldrarnir höfðu breytt nafninu frá því að það var fyrst gefið. Sjálfstæðisflokkurinn styður af öllu hjarta allar þær hugmyndir sem gera einstaklingum kleift að ráða lífi sínu sjálfir.


Ræðumaður: Guðrún Hafsteinsdóttir

Virðulegi forseti. Ég þakka fyrirspyrjanda fyrir spurninguna. Lög um mannanöfn, nr. 45/1996, eru komin til ára sinna en þau hafa verið í gildi í tæpan aldarfjórðung. Lögin hafa sætt töluverðri gagnrýni en hún snýr helst að áskilnaði um að nöfn megi ekki brjóta í bága við íslenskt málkerfi, að þau feli í sér of strangar reglur og matskennd viðmið um val á nöfnum sem hefur orðið til þess að mörgum nöfnum hefur verið hafnað af mannanafnanefnd og að landsmenn njóti ekki jafnræðis þegar kemur að upptöku ættarnafna. Heimildir til nafnbreytinga hafa þótt sæta of miklum takmörkunum, m.a. að einungis sé heimilt að breyta nafni sínu einu sinni nema sérstakar ástæður séu fyrir hendi. Þau skilyrði að eiginnöfn skuli geta tekið íslenska eignarfallsendingu eða hafa unnið sér hefð í íslensku máli hafa sömuleiðis verið gagnrýnd.

Þar sem samsetning þjóðfélagsins hefur tekið miklum breytingum á þeim árum sem liðin eru frá setningu gildandi laga um mannanöfn má e.t.v. segja að lögin hafi að nokkru leyti runnið sitt skeið á enda og það hefur þótt kominn tími á heildarendurskoðun löggjafarinnar. Slík endurskoðun fór fram á árunum 2019–2020. Á grundvelli þeirrar endurskoðunar var samið frumvarp til laga um mannanöfn í dómsmálaráðuneytinu sem var lagt fram á 151. löggjafarþingi.

Með frumvarpinu var gert ráð fyrir því að sett yrðu ný lög um mannanöfn og að samhliða myndu núgildandi lög um sama efni, nr. 45/1996, falla úr gildi. Markmiðið með frumvarpinu var einkum að einfalda reglur um mannanöfn og afnema þær takmarkanir sem eru í dag á skráningu nafna, bæði eiginnafna og kenninafna, og auka heimildir til nafnbreytinga. Með því er reynt að tryggja sem best rétt fólks til að ráða sjálft nöfnum sínum og barna sinna. Er þannig leitast við að aðlaga lögin betur að ríkjandi viðhorfum og aðstæðum í þjóðfélaginu í dag. Einnig var markmið frumvarpsins að jafna rétt manna til notkunar nafna en sumir telja núgildandi lög fela í sér ákveðna mismunun á rétti til nafns, einkum þegar kemur að upptöku ættarnafna. Frumvarpið var lagt fram á Alþingi haustið 2020 en var ekki afgreitt á þinginu.

Það verður að segjast hér að dómsmálaráðherra hefur ekki tekið ákvörðun um hvort frumvarp til laga um mannanöfn sem lagt var fram á 151. löggjafarþingi verði endurflutt. Ráðherra telur tímabært að taka til skoðunar ákveðna þætti laganna en ekki hefur verið ákveðið hvort eða hvenær sú vinna geti farið fram. Það skal áréttað hér að ekki hefur farið fram frekari vinna við frumvarpið í ráðuneytinu að svo komnu máli frá því að það var lagt síðast fram á 151. löggjafarþingi.


Ræðumaður: Guðrún Hafsteinsdóttir

Virðulegi forseti. Ég vil ítreka að hann er óásættanlegur þessi langi biðtími eftir afplánun sem verið hefur í kerfinu hjá okkur og það er brýnt að bregðast við því. Við erum að bregðast við því, eins og ég sagði í fyrra svari mínu, m.a. með byggingu á nýju fangelsi, með fjölgun rýma á Sogni, með endurskoðun á fullnustukerfinu öllu. Allt er þetta í því augnamiði að ekki verði bið, að fullnustukerfið virki eins og skyldi, að þeir sem hafa brotið af sér taki út sína refsingu eins fljótt og hægt er. Ég held að það sé mikið hagsmunamál, bæði fyrir gerendur sem þolendur.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir fyrirspurnina. Dómsmálaráðuneytið hefur gripið til margvíslegra aðgerða til að stytta boðunarlista, m.a. í samræmi við skýrslu um tillögur til styttingar boðunarlista frá árinu 2020 og þá hefur auknum fjármunum verið veitt til málaflokksins, m.a. til að geta nýtt betur þau pláss sem þegar eru til staðar í fangelsum. Það er hins vegar mat dómsmálaráðherra að grípa þurfi til frekari aðgerða og taka til skoðunar hvort fjölga þurfi fangarýmum eða öðrum úrræðum til að fullnusta dóma. Í þeirri heildarendurskoðun sem fram undan er í málaflokknum verður þetta tekið til ítarlegrar skoðunar.

Þær aðgerðir sem gripið var til í kjölfar skýrslunnar um styttingu boðunarlista voru að lögfest var ákvæði til bráðabirgða í þeim tilgangi að rýmka heimildir til fullnustu refsidóma með samfélagsþjónustu á þann veg að unnt er nú að fullnusta allt að tveggja ára óskilorðsbundið fangelsi með samfélagsþjónustu. Þá var jafnframt lögfest til bráðabirgða heimild til að veita föngum reynslulausn nokkrum dögum fyrr en ella ef sérstakar ástæður mæltu með. Þá voru tillögur um rýmri heimildir ákærenda til að ljúka málum með sáttamiðlun rýmkaðar og að sáttamiðlun yrði lögfest. Í kjölfarið var lögum um meðferð sakamála breytt þar sem lagastoð sáttamiðlunar var styrkt og ákveðnar breytingar á fyrirmælum ríkissaksóknara um sáttamiðlun voru gerðar. Að lokum var ein tillaga um veitingu skilorðsbundinnar náðunar fyrir þá sem höfðu verið lengur en þrjú ár á boðunarlista en dæmdir voru fyrir minni háttar brot og áttu ekki ólokin mál í refsivörslukerfinu framkvæmd í eitt skipti.

Flestir dómþolar senda inn umsögn um samfélagsþjónustu. Uppfylli umsækjandi skilyrði er honum tilkynnt það. Síðan er vinnustaður fundinn og viðkomandi hefur afplánun í samfélagsþjónustu. Í sumum tilvikum er dómþoli með ólokið mál sem er við það að ljúkast og er beðið eftir að sá dómur berist til fullnustu. Ef dómþoli uppfyllir ekki skilyrði er honum synjað um samfélagsþjónustu og hann boðaður til afplánunar. Dómþolar sækja gjarnan um frest á afplánun og er heimilt að veita hann í tiltekinn tíma. Þá sækja dómþolar oft um endurupptöku ákvörðunar um synjun. Rjúfi dómþoli skilyrði samfélagsþjónustu er honum gefinn kostur á að andmæla og stundum eru andmælin tekin til greina. Ef ekki tekur stofnunin ákvörðun um að afturkalla heimild til að gegna samfélagsþjónustu og dómþoli er þá boðaður til afplánunar. Þá getur viðkomandi aftur sótt um frest og er hann veittur uppfylli dómþoli skilyrði þar um. Þá kæra dómþolar oft ákvarðanir stofnunarinnar til dómsmálaráðuneytisins sem tekur tíma.

Löng bið dæmdra manna eftir afplánun í fangelsi er óásættanleg með tilliti til varnaðaráhrifa refsinga en vitað er að varnaðaráhrif verða minni þegar bið eftir afplánun getur tekið einhver ár og að auki getur slík bið verið dómþola þungbær. Það er því mikilvægt að grípa til aðgerða til að stytta þann tíma.

Að öllu framangreindu til viðbótar erum við að fara að endurskoða allt fullnustukerfið okkar og erum að byggja nýtt fangelsi og fjölga rýmum á Sogni til að geta brugðist við álagi í kerfinu.


Ræðumaður: Birgir Þórarinsson

Frú forseti. Málshefjandi veltir því fyrir sér hvort gera eigi almannavarnir aftur að sjálfstæðri stofnun sem myndi þá heyra undir forsætisráðuneytið. Í þessu sambandi verður að hafa í huga að flestallir viðbragðsaðilar heyra undir dómsmálaráðuneytið þannig að það er heilmikið samspil þarna á milli ráðuneytisins og viðbragðsaðila. Við höfum ríkislögreglustjóra sem er með almannavarnadeildina og við höfum Landhelgisgæsluna, við höfum lögregluembættin og við höfum síðan samning dómsmálaráðuneytisins við Landsbjörg. Það fyrirkomulag sem við höfum núna er því skilvirkt og gerir það að verkum að allar boðleiðir eru stuttar og ábyrgð hvers og eins er skýr. Þannig að ég myndi telja, frú forseti, að þetta henti íslensku stjórnkerfi ágætlega. Forsætisráðherra sinnir síðan samhæfingarhlutverki innan ríkisstjórnarinnar. Ef almannavarnir væru teknar út úr embætti ríkislögreglustjóra og yrðu aftur til í lítilli stofnun sem yrði væntanlega óhagkvæm í rekstri þá gæti skort á þann slagkraft sem þarf í stóru almannavarnaviðbragði.

Aðeins varðandi áfallaþolið. Ef við stæðum frammi fyrir stærri og meiri atburðum þá erum við í samstarfi og í góðu samtali við nágrannaþjóðirnar og Bandaríkin. Í síðustu viku var hér í heimsókn yfirmaður norska hersins þar sem rætt var um þessi mál og eru Norðmenn boðnir og búnir að aðstoða ef þörf er. Bandaríkjamenn eru síðan hér með nokkur hundruð manns hér að staðaldri og aðstoð frá þeim er auðfengin. Síðan er rétt að geta þess að rekstur Landhelgisgæslunnar á Keflavíkurflugvelli getur haldið áfram þrátt fyrir að tjón yrði á innviðum eins og heitu og köldu vatni. Gæslan hefur þannig yfir að ráða öflugum dísilstöðvum sem framleiða rafmagn þannig að við erum ágætlega búin, frú forseti, að hýsa viðbragðsaðila erlendis frá ef þess gerist þörf.

Að lokum þetta: Það er nú einu sinni þannig í þessu og svo mörgu öðru að það er hægt að betrumbæta hlutina og eins og komið hefur fram hér þá er vinna í gangi við að endurskoða almannavarnalögin og gert ráð fyrir frumvarpi á haustmánuðum. Ég fagna því að sjálfsögðu og þá er hægt að koma þeim athugasemdum á framfæri sem þörf þykir fyrir.


Ræðumaður: Ásmundur Friðriksson

Virðulegi forseti. Ég vil byrja á því að þakka framsögumanni fyrir þessa umræðu sem er ekki hægt að taka án þess að þakka í leiðinni björgunarsveitarmönnum og viðbragðsaðilum fyrir magnaða seiglu og dugnað í þeim störfum sem þeir hafa sinnt í Grindavík að undanförnu. Þrátt fyrir að álagið hafi verið yfir öllum mörkum í Grindavík koma þar að margar sveitir og mikill fjöldi björgunarmanna hefur staðið vaktina. Björgunarsveitir á Íslandi eru magnaðar í viðbragðinu og skipulagi en álagið er slíkt að ekki er hægt að stóla eingöngu á sjálfboðaliða eða að smáfyrirtæki standi undir launum þeirra dögum og vikum saman á ári hverju. Þar verður þingið að koma að. Við erum ótrúlega góðir, Íslendingar, fádæma útsjónarsamir og áræðnir þegar á reynir.

Virðulegur forseti. Við heyrðum það á sérfræðingum að áhættumat til langs og skamms tíma þarf að vinna fyrir öll svæði í landinu. Samkvæmt mínum upplýsingum hefur Veðurstofan unnið áhættumat frá 2012 og það liggur fyrir fyrir vestanverðan Reykjanesskaga og innviði í Vestmannaeyjum, aðeins brot af landsbyggðinni og landinu öllu. Í áhættumati þurfa öll gosbelti að vera undir svo við getum gert fyrirbyggjandi ráðstafanir víða um land. Ef við værum í þeirri stöðu hefðu varnargarðarnir í Grindavík verið byggðir í tíma án mikillar tímapressu og með minni kostnaði. Huga þarf að slíkum fyrirbyggjandi aðgerðum víða um land. Það er til fullnægjandi þekking í landinu varðandi áhættumat sem við þurfum að nýta okkur en okkur vantar fótgönguliða til að koma verkum í hús. Við gætum flutt út reynslu og þekkingu ef við hefðum til þess mannskap, er mér sagt. Margt af okkar besta fólki er komið á seinni hluta ferils síns og það þarf að huga að endurnýjun og vekja áhuga ungs fólks á mikilvægi jarðvísinda. Við verðum að auka þekkingu á öllum sviðum í umhverfi okkar, byggja upp þekkingargrunna og fá fleira fólk að verkefnum. Þar horfum við á jarðfræðinga, verkfræðinga, sálfræðinga í áfallahjálp, skipulagsfræðinga og sérfræðinga í skipulagningu almannavarna. Við þurfum allt þetta fólk svo að við búum í öruggara samfélagi, í húsum á öruggum svæðum. Lærum af sögunni sem endurtekur sig.

Virðulegur forseti. Hluti af styrkingu innviða í viðbragði vegna náttúruhamfara er styrking björgunarsveitanna, lögreglunnar, löggæslunnar og heilbrigðisþjónustunnar.


Ræðumaður: Guðrún Hafsteinsdóttir

Virðulegi forseti. Ég vil aðeins fá að tala um tölfræði áfram. Ég vil nefna að árið 2012 fór umsóknarfjöldi þeirra er sóttu um alþjóðlega vernd á Íslandi í fyrsta sinn yfir 100 einstaklinga, eða samtals 118. Árið 2016, er síðustu útlendingalögin voru í vinnslu hér í þinginu, var einnig sett met þegar umsóknarfjöldinn fór í fyrsta sinn yfir 1.000 einstaklinga. Árið 2022 var síðan annað metár en þá fór umsóknarfjöldinn yfir 4.500. Á rúmum áratug hefur því umsóknarfjöldi um alþjóðlega vernd aukist um rúmlega 3.700%. Ef við tökum fjöldaflótta Úkraínu frá þá er þetta aukning upp á 2.000%. Á tveimur árum hafa því tæplega 9.000 manns sótt um vernd og til samanburðar þá búa um 9.000 manns í Árborg. Ég sagði í fyrra svari mínu áðan að við værum með rýmri reglur í kringum fjölskyldusameiningar en löndin í kringum okkur og ég tel ástæðu til að við tökum það til endurskoðunar.


Ræðumaður: Guðrún Hafsteinsdóttir

Virðulegi forseti. Ég vil þakka hv. þingmanni fyrir fyrirspurnina. Ég vil einnig nota það tækifæri sem ég hef hér til að biðjast afsökunar á því ef ég hef ekki verið nógu nákvæm í orðavali mínu hér áður í sambandi við fjölskyldusameiningar. Ég vil líka benda á það að upplýsingar berast hratt og nýjar upplýsingar eru að koma á hverjum degi. En það er ljóst að lagaumhverfi og framkvæmd útlendingamála er ólík hér á landi heldur en á Norðurlöndunum og það gerir það að verkum að heildarfjöldi dvalarleyfishafa sem Norðurlöndin hafa sótt á Gaza er u.þ.b. jafn mikill og fjöldi þeirra sem hafa dvalarleyfi hér á landi og stödd eru á Gaza, þ.e. rúmlega 100 dvalarleyfishafar. Norðurlöndin hafa sótt um 850 manns í heildina en heildarfjöldinn sem Finnland og Danmörk samanlagt hafa sótt er vel innan við 50 manns. Þar af eru fáir eða engir dvalarleyfishafar. Þegar litið er til Svíþjóðar og Noregs hafa þau lönd sótt mun fleiri. Ef miðað er við íbúafjölda ríkjanna þar sem Svíþjóð er um tuttugu og sexfalt fjölmennara heldur en Ísland þá jafnast sá fjöldi á við það að Ísland hefði sótt samtals um 20 manns og þar af um tvo til þrjá dvalarleyfishafa. Hafa ber í huga að framkvæmd fjölskyldusameiningar á Norðurlöndunum er mjög ólík því sem gerist á Íslandi sem gerir það að verkum að það hefur verið næsta ómögulegt að sækja um fjölskyldusameiningu á Norðurlöndunum eftir að átökin hófust. Hérlendis hafa aðstandendur getað sótt um dvalarleyfi fyrir hönd sinna fjölskyldumeðlima en framkvæmdin er önnur, eins og ég sagði, á hinum Norðurlöndunum þar sem umsækjendur þurfa að mæta í sendiskrifstofur viðkomandi ríkja til að sækja um.


Ræðumaður: Birgir Ármannsson

Til svara eru: Forsætisráðherra, innviðaráðherra, menningar- og viðskiptaráðherra, félags- og vinnumarkaðsráðherra, háskóla-, iðnaðar- og nýsköpunarráðherra, heilbrigðisráðherra, mennta- og barnamálaráðherra og dómsmálaráðherra.


Ræðumaður: Birgir Ármannsson

Borist hefur bréf frá mennta- og barnamálaráðherra þar sem óskað er eftir fresti til þess að veita skriflegt svar við fyrirspurn á þskj. 742, um farsímanotkun barna á grunnskólaaldri, frá Bryndísi Haraldsdóttur.


Ræðumaður: Birgir Ármannsson

Guðrún Sigríður Ágústsdóttir og Inger Erla Thomsen hafa undirritað drengskaparheit að stjórnarskránni og eru boðnar velkomnar til starfa á Alþingi.


Ræðumaður: Birgir Ármannsson

Guðrún Sigríður Ágústsdóttir og Inger Erla Thomsen hafa ekki áður tekið sæti á Alþingi og ber því að undirrita drengskaparheit að stjórnarskránni.

[Guðrún Sigríður Ágústsdóttir, 5. þm. Norðvest, og Inger Erla Thomsen, 8. þm. Suðurk., undirrituðu drengskaparheit að stjórnarskránni.]


Ræðumaður: Birgir Ármannsson

Stjórnskipunar- og eftirlitsnefnd mælir einróma með staðfestingu kosningar Guðrúnar Sigríðar Ágústsdóttur og Ingerar Erlu Thomsen og telst það samþykkt án atkvæðagreiðslu ef enginn hreyfir andmælum.




Ræðumaður: Birgir Ármannsson

Landskjörstjórn hefur gefið út tilkynningu á grundvelli 1. mgr. 113. gr. kosningalaga til Guðrúnar Sigríðar Ágústsdóttur og Ingerar Erlu Thomsen. Jafnframt hefur stjórnskipunar- og eftirlitsnefnd fundað til þess að fjalla um kosningu og kjörgengi þeirra.




Ræðumaður: Birgir Ármannsson

Borist hefur bréf frá formanni þingflokks Vinstrihreyfingarinnar – græns framboðs um að Jódís Skúladóttir, 10. þm. Norðaust., geti ekki sinnt þingstörfum á næstunni. Því tekur Kári Gautason sæti á Alþingi í dag en hann er 2. varamaður á lista flokksins í kjördæminu og víkur þá 3. maður á lista, Jana Salóme Ingibjargar Jósepsdóttir, af þingi, en 1. varamaður hefur boðað forföll.

Einnig hafa borist bréf frá formanni þingflokks Sjálfstæðisflokksins um að Bryndís Haraldsdóttir og Teitur Björn Einarsson verði fjarverandi á næstunni. Sömuleiðis hafa borist bréf frá Oddnýju G. Harðardóttur og Þórunni Sveinbjarnardóttur um að þær verði fjarverandi á næstunni.

Í dag taka því sæti á Alþingi fyrir Sjálfstæðisflokkinn 1. varamaður á lista í Suðvesturkjördæmi, Sigþrúður Ármann, og 2. varamaður á lista í Norðvesturkjördæmi, Guðrún Sigríður Ágústsdóttir, en 1. varamaður hefur boðað forföll.

Þá taka sæti í dag fyrir Samfylkinguna 3. varamaður á lista í Suðurkjördæmi, Inger Erla Thomsen, en 1. og 2. varamaður hafa boðað forföll, og 1. varamaður á lista í Suðvesturkjördæmi, Guðmundur Andri Thorsson.

Kári Gautason, Sigþrúður Ármann og Guðmundur Andri Thorsson hafa áður tekið sæti á Alþingi og eru boðin velkomin til starfa að nýju.


Ræðumaður: Njáll Trausti Friðbertsson

Frú forseti. Það er kannski ekki hægt að bæta miklu við spurninguna svo að hv. þingmaður hafi þá tíma til að svara dýpra með lýðræðið. Auðvitað er það þannig að innan NATO hefur verið góð umræða um það inn á milli, í stjórnmálanefndinni og í vísinda- og tækninefndinni, a.m.k. hefur öðru hvoru komið upp umræða um þessi mál milli þingmanna og ráðherra, sérstaklega í Tyrklandi og Ungverjalandi.

Ég er svo sem ekki búinn að fylgjast með fréttum í dag, frú forseti, en í dag átti að vera stór fundur í Evrópusambandinu í Brussel um fjárveitingar til Úkraínu í þessari baráttu en ég hef því miður ekki séð neinar fréttir í dag. Það er þáttur. Svo þekkjum við að verið er að bíða eftir sams konar fjármagni frá Bandaríkjunum.

Það er náttúrlega þetta með lýðræðið, að það er bara ekkert sjálfsagt og ég held að það sé kannski eitthvað sem við þurfum að hafa virkilega í huga. Það var það sem maður lærði á þessum fundi Tyrklandi þegar einhver virtur háskólaprófessor sagði að þetta væri tiltölulega ungt hugtak og reynsla, hún væri ekki margra áratuga gömul eins og við þekkjum það í dag í vestræna heiminum. Það hefðu liðið þúsundir ára þar á undan þar sem ekki hefði verið lýðræði. Þetta væri eitthvað sem væri virkilega mikilvægt að verja, það væri bara ekkert sjálfsagt við það og það þyrfti að hafa fyrir því. Það er m.a. það sem maður hefur lært svolítið í þessu; að virða það.

Ég ætla þá að gefa hv. þingmanni annað andsvarið til að svara fyrri spurningu.


Ræðumaður: Njáll Trausti Friðbertsson

Frú forseti. Ég vil þakka hv. þm. Andrési Inga Jónssyni, varaformanni NATO-deildarinnar, fyrir hans ræðu. Nú erum við kannski ekki alveg á sama stað í pólitíkinni varðandi NATO og tilgang NATO og slíkt en það gæti verið forvitnilegt að spyrja hv. þingmann að því, núna þegar hann er búinn að vera að taka þátt í þessu starfi á þessu kjörtímabili og hefur verið duglegur að sækja fundi, er búinn að vera mjög öflugur í því starfi og er, eins og kemur fram, að starfa í hópi NATO og Úkraínu í þinginu: Er þetta öðruvísi heldur en hugmyndir þingmannsins voru um þetta starf áður en hann byrjaði í NATO-starfinu? Hefur þetta eitthvað breytt skynjuninni á þessum málum?

NATO, Atlantshafsbandalagið, er náttúrlega stór hluti í heiminum af kerfinu og pólitíkinni og oft er talað um það út frá lýðræði. Við höfum oft rætt og það hefur komið fram á ráðstefnum í NATO-þinginu — ég man að í Tyrklandi fyrir fjórum, fimm árum var ráðstefna með háttsettum hershöfðingjum og síðan háskólafólki frá stærstu og virtustu háskólum heimsins að ræða ýmislegt og þar á meðal lýðræðið. Það eru 200 þjóðríki í heiminum og sumir sögðu jafnvel að það væru ekki nema svona 40 alvörulýðræðisríki í heiminum. Það voru kannski aðrir sem sögðu að þau gætu mögulega verið 70 sem með góðum vilja mætti kalla lýðræðisríki.

Hvaða stöðu gegnir NATO, Atlantshafsbandalagið, varðandi lýðræði í heiminum, að verja það? Þetta eru nú bara einföldu spurningarnar. Það getur verið fróðlegt stundum að ræða þetta líka út frá því, vegna þess að helstu lýðræðisríki heimsins virðast safnast svolítið fyrir í þessu bandalagi.


Ræðumaður: Njáll Trausti Friðbertsson

Frú forseti. Sannarlega hefur verið varað við stríðsleiða, stríðsþreytu, með leyfi forseta, það sem kallað er á ensku „war fatigue“. Við sjáum t.d. núna hvað athyglin hefur farið af Úkraínu síðustu mánuði og í önnur mál; Miðausturlöndin, Gaza og slíka hluti. Það gerðist í byrjun að Rússland ætlaði sér að klára þetta mál í Úkraínu, klára að taka yfir landið á þrem, fjórum dögum. En nú eru þetta að verða tvö ár — ætli þetta séu ekki að verða 700 dagar núna, þetta eru tvö ár eftir þrjár vikur eða svo. Þá skiptir mjög miklu máli að halda uppi umræðunni um þessi mál. Auðvitað hefur hún alveg minnkað hjá okkur og við finnum það hér. Það var miklu meiri umræða um þessi mál í þinginu hér fyrir ári síðan, á þeim þingvetri. Við finnum fyrir því að það er minna rætt um þessi mál núna. Það er hluti af þessum stríðsleiða. Það er annað sem tekur yfir.

Nægilega undirbúin? Nei, ég held að við séum það ekki en ég held að við séum að reyna að bæta úr. Netöryggismálin, fjarskiptin, fæðuöryggi, raforkukerfið, við erum að reyna að byggja upp okkar þjóðhagslega mikilvægu innviði, styrkja þá, sem er gríðarlega mikilvægt, auka áfallaþol þessara kerfa. Það skiptir verulegu máli.

Varðandi hefðbundinn hernað og slíkt hef ég talað um það, síðast hérna fyrr í dag varðandi norræna samvinnu, að það hefur verið mikil umræða á Norðurlöndunum, meðal Dana, Norðmanna, Finna og Svía, að vinna meira saman. Það hefur bara komið fram á síðustu mánuðum. Það eru öflugir flugherir í þessum löndum og það er meira verið að vinna saman. En auðvitað þarf þetta allt að vera á borgaralegum forsendum hjá okkur, við erum ekki með her. En svo sannarlega lít ég mjög til Norðurlandanna og kannski JEF-landanna, Norðurlöndin, Eystrasaltið, Þýskaland, Holland og Bretland, í þessum andsvörum.


Ræðumaður: Njáll Trausti Friðbertsson

Frú forseti. Ég þakka hv. þm. Jóhanni Friðriki Friðrikssyni fyrir andsvarið. Það er náttúrlega mjög merkilegt að fylgjast með umræðunni á Norðurlöndum og bara það sem hefur verið að koma frá Svíþjóð og Noregi á þessu ári og reyndar bara í síðustu viku, frá æðstu mönnum herafla þessara ríkja, okkar nánustu vinaþjóða, um nákvæmlega þetta, að nú sé kominn tími til að viðkomandi þjóðir og stjórnkerfi vakni og fari að hafa það í huga að það þurfi að undirbúa það ef illa fer í Evrópu og á þessu svæði.

Auðvitað þurfum við eins og aðrar þjóðir að hafa þetta í huga. Ég reikna með að á vettvangi þjóðaröryggisráðs sé eitthvað um þetta rætt. Ég vil meina að það hafi lifnað verulega yfir þessari umræðu að mörgu leyti á undanförnum fáum misserum. Við kláruðum hér þjóðaröryggisstefnu og greiddum atkvæði um hana í þingsal í febrúar í fyrra, fyrir ári síðan. Þar er einmitt tekið aðeins öðruvísi á þessu en í fyrstu þjóðaröryggisstefnunni sem var samþykkt í apríl eða mars 2016. Auðvitað þurfum við að huga að þessu og það kemur fram í þeirri þjóðaröryggisstefnu sem við samþykktum í fyrra.

Netógnin, ég var að skrifa einhverjar greinar fyrir einhverjum þrem, fjórum árum. Það var nú ekki mikill áhugi á þessum málum þá en það er bara það sem kemur út úr vinnu NATO-þingsins. Mér hefur oft fundist umræðan þar vera þrem, fjórum, fimm árum á undan því sem gerist hérna heima. Við þurfum kannski að stytta líka svolítið í þeirri umræðu hérna heima við. Það er enginn að tala um að hér sé endilega að skella á stríð einn, tveir og þrír, en við þurfum svo sannarlega að vera undirbúin. Ég held að sú umræða hafi skánað mikið á undanförnum misserum.


Ræðumaður: Njáll Trausti Friðbertsson

Herra forseti. Ég mæli hér fyrir skýrslu Íslandsdeildar NATO-þingsins fyrir árið 2023, sem er á þskj. 956, mál 634. Mun ég gera grein fyrir starfinu á síðastliðnu ári í stuttu máli og kynna helstu mál í brennidepli á liðnu ári í starfsemi NATO-þingsins.

Ársskýrsla Íslandsdeildar fyrir árið 2023 gerir störfum þingmannanefndarinnar ítarleg skil auk skipan Íslandsdeildar. Ég mun því aðeins stikla á stóru, en vísa að öðru leyti í skýrsluna sem mælt er fyrir.

NATO-þingið er þingmannasamtök sem hefur allt frá árinu 1955 verið vettvangur þingmanna aðildarríkja NATO til að ræða öryggis- og varnarmál. Á síðustu árum hefur aðildar- og aukaaðildarríkjum NATO-þingsins fjölgað ört og starfssvið þess verið víkkað. Störf þingsins beinast í auknum mæli að öryggismálum Evrópu í heild, efnahagslegum og pólitískum vandamálum í ríkjum Mið- og Austur-Evrópu og hinu hnattræna öryggiskerfi.

Helsta markmið NATO-þingsins er að efla samstöðu og samráð þjóðþinga á sviði öryggis- og varnarmála. Aðild að NATO-þinginu áttu í lok árs 2023 31 þjóðþing en aukaaðild að sambandinu áttu tíu svæðisbundin þingmannasamtök.

Í ársbyrjun 2023 áttu eftirfarandi aðalmenn sæti í Íslandsdeild NATO-þingsins: Sá sem hér stendur, Njáll Trausti Friðbertsson, formaður, þingflokki Sjálfstæðisflokksins, Andrés Ingi Jónsson, varaformaður, þingflokki Pírata, og Stefán Vagn Stefánsson, þingflokki Framsóknarflokksins. Varamenn voru Diljá Mist Einarsdóttir, þingflokki Sjálfstæðisflokksins, Jóhann Friðrik Friðriksson, þingflokki Framsóknarflokksins og Þórhildur Sunna Ævarsdóttir, þingflokki Pírata.  Á þingfundi 18. september var sú breyting gerð að Jóhann Friðrik tók sæti aðalmanns í stað Stefáns Vagns sem tók sæti varamanns í Íslandsdeild. Íslandsdeild hélt tvo fundi á árinu til undirbúnings þátttöku sinni á fundum NATO-þingsins. Ritari Íslandsdeildar var Arna Gerður Bang alþjóðaritari.

Starfsemi þingsins fer að mestu fram í fimm málefnanefndum; stjórnmálanefnd, varnar- og öryggismálanefnd, efnahagsnefnd, vísinda- og tækninefnd og nefnd um lýðræði og öryggi. Auk þess fer mikið starf fram á vegum Miðjarðarhafshópsins. Þessar nefndir eru meginvettvangur umræðna, þær fjalla um samtímamál sem upp koma á starfssviði þeirra og vinna um þau skýrslur og tilmæli eða ályktanir sem nefndin samþykkir og þingið greiðir síðan atkvæði um. Tilmælum er beint til Norður-Atlantshafsráðsins, sem fer með æðsta ákvörðunarvald innan NATO, og í þeim er hvatt til tiltekinna aðgerða. Ályktunum þingsins er hins vegar beint til ríkisstjórna aðildarríkjanna.

Ég gegndi á árinu starfi aðalskýrsluhöfundar vísinda- og tækninefndar NATO-þingins. Þá var Andrés Ingi Jónsson kjörinn varaformaður undirnefndar lýðræðis- og öryggisnefndar og átti sæti í þingmannaráði Úkraínu og NATO-þingsins.

Þingið kemur saman tvisvar á ári, til vorfundar og ársfundar að hausti. Jafnframt halda nefndir og undirnefndir þingsins reglulega málstofur og fundi á milli þingfunda auk þess sem stjórnarnefnd heldur fundi.

Þótt NATO-þingið sé óháð NATO hafa samskipti þess við bandalagið smám saman tekið á sig fastara form. Á meðal formlegra samskipta má í fyrsta lagi nefna formleg svör við tilmælum þingsins frá framkvæmdastjóra bandalagsins fyrir hönd NATO. Í öðru lagi flytur framkvæmdastjóri bandalagsins ávarp á vorfundum og ársfundum NATO-þingsins og svarar fyrirspurnum þingmanna og í þriðja lagi kemur stjórnarnefnd NATO-þingsins og Norður-Atlantshafsráðið árlega saman til fundar í höfuðstöðvum NATO í Brussel.

Herra forseti. Á vettvangi NATO-þingsins árið 2023 var innrás Rússlands í Úkraínu í brennidepli og var fjallað um hana á öllum fundum. Lýsti var yfir algjörri samstöðu með lýðræðislega kjörinni ríkisstjórn, þjóðþingi og íbúum Úkraínu. Með yfirgangi sínum gegn Úkraínu væru Rússar að leitast við að brjóta niður lýðræðið í landinu, hræða önnur fullvalda lýðræðisríki og grafa undan grunngildum NATO og lýðræðisríkja.

Rúslan Stefantsjúk, forseti úkraínska þingsins, ávarpaði stjórnarnefndarfund NATO-þingsins í mars sl. með fjarfundarbúnaði og kallaði eftir áframhaldandi stuðningi og aðstoð aðildarríkja NATO. Þá óskaði hann eftir því að NATO-þingið beitti sér fyrir framkvæmd Búkarest-ákvörðunarinnar frá árinu 2008 þess efnis að Úkraína fengi fulla aðild að NATO og ítrekaði að landið hefði ekki efni á að bíða eftir því í 15 ár til viðbótar að aðildarumsókn þeirra næði fram að ganga.

Á vorfundum NATO-þingsins í Lúxemborg í maí var stríðið í Úkraínu helsta dagskrármálið. Þingfundur samþykkti tvær yfirlýsingar, annars vegar um hraðari aðlögun NATO á nýjum tímum hernaðarsamkeppni og hins vegar um staðfastan stuðning við Úkraínu. Í fyrri yfirlýsingunni er aðild Finnlands að bandalaginu 4. apríl fagnað og stuðningi lýst yfir við væntanlega aðild Svíþjóðar, sem muni ekki aðeins veita báðum löndunum meira öryggi heldur einnig NATO. Jafnframt er lögð áherslu á að Rússland sé mesta ógnin við öryggi, frið og stöðugleika á Evró-Atlantshafssvæðinu. Í seinni yfirlýsingunni um stuðning við Úkraínu er tilefnislaust og ólöglegt stríð Rússa í Úkraínu fordæmt harðlega og aðildarríkin hvött til að auka bæði hagnýtan og pólitískan stuðning við Úkraínu.

Á ársfundi NATO-þingsins í Kaupmannahöfn var stríðið í Úkraínu enn í brennidepli og ítrekaði þingið enn staðfastan stuðning við lýðræði, sjálfstæði og fullveldi Úkraínu og fordæmdi tilefnislausa og ólögmæta innrás Rússa. Volodymyr Zelensky, forseti Úkraínu, ávarpaði fundinn með fjarfundarbúnaði frá Kænugarði og kallaði eftir frekari stuðningi og aðstoð aðildarríkja NATO. Þá lýsti fundurinn yfir samstöðu um nauðsyn þess að styðja Úkraínu linnulaust, næstum 600 dögum eftir að stríðið hófst.

Þá tók Svetlana Tsíkanovskaja, leiðtogi lýðræðisafla í Hvíta-Rússlandi, við viðurkenningu NATO-þingsins sem veitt er árlega og ber yfirskriftina Konur í þágu friðar og öryggis. Hún þakkaði heiðurinn og sérstaklega Íslandsdeildinni fyrir að tilnefna hana til viðurkenningarinnar og veita henni tækifæri til að ávarpa fundinn. Tsíkanovskaja tileinkaði viðurkenninguna þúsundum fangelsaðra og kúgaðra kvenna í Íran, heimalandi sínu og víðar um heim.

Forseti. Öryggisáskoranir á norðurslóðum fengu athygli á árinu og tók ég ítrekað þátt í umræðum um málið og lagði áherslu á aukið mikilvægi svæðisins, m.a. í ljósi bráðnunar jökla, mikils áhuga Kína og aukinnar hernaðarviðveru Rússa. Einnig væri brýnt að gera ráð fyrir því að Rússar bregðist við atburðum líðandi stundar á norðurslóðum en með inngöngu Finnlands og Svíþjóðar í NATO yrðu sjö af átta norðurskautsríkjum aðildarríki. Í umræðum kom fram að NATO leggur aukna áherslu á norðurslóðir og hefur aukið sýnileika sinn og fjölgað heræfingum á svæðinu.

Þá var ég höfundur skýrslu og ályktunar um verndun mikilvægra innviða hafsins og hlutverk tækninnar. Í ályktuninni er lögð áhersla á þörfina fyrir skilvirkt samstarf opinberra aðila og einkaaðila og ríkisstjórnir og þjóðþing hvött til að auka vitund og forgangsraða verndun mikilvægra innviða hafsins og efla viðbúnað.

Af öðrum stórum málum sem tekin voru til umfjöllunar á fundum NATO-þingsins árið 2023 má nefna viðnám og fælingarmátt NATO, netöryggi, málefni Kína og framlög aðildarríkja NATO til varnarmála. Einnig fór fram umræða um innleiðingu uppfærðrar stefnu NATO sem samþykkt var á síðasta ári á leiðtogafundi NATO, þar sem rík áhersla er lögð á grunngildi bandalagsins; lýðræði og frelsi.  Enn fremur gaf NATO-þingið út sautján málefnaskýrslur á árinu og sex ályktanir sem nálgast má á vefsvæði NATO-þingsins.

Eins og áður sagði er gerð grein fyrir því sem fram fór á fundum nefndarinnar í fylgiskjölum skýrslu þeirrar sem hér er mælt fyrir og vísa ég til hennar varðandi frekari upplýsingar um störf nefndarinnar.

Ég vil að lokum þakka Íslandsdeildarmönnum NATO-þingsins, þeim Andrési Inga Jónssyni varaformanni, Stefáni Vagn Stefánssyni og Jóhanni Friðrik Friðrikssyni, fyrir gott samstarf á þessum mikilvæga vettvangi og læt að svo mæltu lokið umfjöllun minni um skýrslu Íslandsdeildar NATO-þingsins fyrir árið 2023.


Ræðumaður: Hildur Sverrisdóttir

Herra forseti.  Ársskýrsla Íslandsdeildar Alþjóðaþingmannasambandsins, IPU, liggur fyrir á þskj. 941, mál 631, og mun ég í stuttu máli gefa þingheimi kynningu á helstu málum í brennidepli innan sambandsins á liðnu ári. Ársskýrsla Íslandsdeildar fyrir árið 2023 gerir störfum þingmannanefndarinnar ítarleg skil auk skipan Íslandsdeildar. Ég mun því aðeins stikla á stóru hér en vísa að öðru leyti í skýrsluna sem mælt er fyrir.

Aðild að IPU, sem er erlend skammstöfun fyrir Alþjóðaþingmannasambandið, áttu í lok árs 2023 180 þjóðþing en aukaaðild að sambandinu fjórtán svæðisbundin þingmannasamtök.  Markmið sambandsins er að stuðla að skoðanaskiptum þingmanna frá öllum heimshornum um alþjóðleg málefni, vinna að friði og samstarfi þjóða og treysta í sessi lýðræði og þjóðkjörin fulltrúaþing. Áhersla er lögð á að standa vörð um mannréttindi sem eins af grundvallarþáttum lýðræðis og þingræðis. Þá vinnur IPU að styrkingu þjóðþinga og aðstoðar við þróun lýðræðislegra vinnubragða innan þeirra. Sambandið styður starfsemi Sameinuðu þjóðanna og á margvíslegt samstarf við stofnanir þeirra. IPU heldur tvö þing á ári auk þess heldur sambandið alþjóðlegar ráðstefnur og málstofur, oftast um málefni sem eru efst á baugi innan Sameinuðu þjóðanna hverju sinni og þá gjarnan í tengslum við tiltekna ráðstefnu Sameinuðu þjóðanna.

Í upphafi ársins 2023 áttu eftirfarandi aðalmenn sæti í Íslandsdeild: Sú sem hér stendur, formaður þingflokks Sjálfstæðisflokks, Sigmundur Davíð Gunnlaugsson varaformaður, þingflokki Miðflokks, og Jóhann Friðrik Friðriksson, þingflokki Framsóknarflokks. Varamenn voru Berglind Ósk Guðmundsdóttir, þingflokki Sjálfstæðisflokks, Bergþór Ólason, þingflokki Miðflokks, og Þórarinn Ingi Pétursson, þingflokki Framsóknarflokks. Á þingfundi 26. september var sú breyting gerð að Þórunn Sveinbjarnardóttir, úr þingflokki Samfylkingar, tók sæti Sigmundar Davíðs sem aðalmaður og Dagbjört Hákonardóttir, þingflokki Samfylkingar, sæti Bergþórs sem varamaður í Íslandsdeild.

Herra forseti. Af þeim fjölmörgu málum sem fjallað var um á vettvangi Alþjóðaþingmannasambandsins á árinu 2023 vil ég leggja áherslu á nokkur atriði. Þar bar hæst umræðu um alvarlegt ástand mannúðarmála, innrás Rússlands í Úkraínu, friðsamlega sambúð og samfélög án aðgreiningar og áhrif loftslagsbreytinga.

Á vorþingi IPU í mars var samþykkt neyðarályktun sem beindi sjónum sínum að því hvernig auka mætti vitund og kalla eftir aðgerðum vegna alvarlegs ástands mannúðarmála sem hefur áhrif á íbúa Afganistans, Sýrlands, Úkraínu, Jemens og annarra landa, með áherslu á varnarleysi kvenna og barna. Í ályktuninni er alþjóðasamfélagið hvatt til þess að vinna saman að því að vernda mannslíf, lina þjáningar og tryggja öllum einstaklingum aðgang að grunnþjónustu, svo sem fæði, læknishjálp, vatni og húsaskjóli, óháð uppruna þeirra. Jafnframt fundaði starfshópur IPU um friðsamlega lausn stríðsins í Úkraínu með háttsettum sendinefndum þingmanna bæði frá Rússlandi og Úkraínu, hvorri í sínu lagi, með það fyrir augum að halda diplómatískum leiðum þingsins opnum fyrir friðaruppbyggingu í framtíðinni. Viðvarandi valdbeiting Rússa gegn Úkraínu var fordæmd sem brot á sáttmála Sameinuðu þjóðanna, þar á meðal meginreglunni um fullveldi og landhelgi. Þá lýstu þingmenn ítrekað yfir áhyggjum af því að stríðið í Úkraínu ógnaði alþjóðaöryggi og ylli efnahagslegri óvissu. 	Einnig fór fram almenn umræða um það hvernig stuðla mætti að friðsamlegri sambúð og samfélögum án aðgreiningar og um baráttuna gegn umburðarleysi. Í yfirlýsingu þingsins eru þingmenn hvattir til að innleiða heimsmarkmiðin um sjálfbæra þróun fyrir árið 2030 og þau sögð besta vonin um frið, lýðræði og sjálfbæra þróun fyrir alla. Yfirlýsingin kallar eftir umburðarlyndari heimi þar sem fjölbreytileika er fagnað og sérhver manneskja er viðurkennd fyrir framlag sitt til samfélagsins.

Baráttan gegn loftslagsbreytingum var jafnframt áhersluatriði á árinu og stóðu IPU og Sameinuðu þjóðirnar fyrir árlegum fundi þar sem sjónum var beint að sjötta heimsmarkmiði Sameinuðu þjóðanna um hreint vatn og hreinlætisaðstöðu. Umræða um auknar öfgar í veðri vegna loftslagsbreytinga, sem hafa leitt til aukinnar tíðni þurrka og flóða, var í brennidepli en breytingar á veðurfari hafa haft neikvæð áhrif á vatns- og hreinlætisþjónustu sem síðan hefur skaðleg áhrif á þróun og heilsu. Jafnframt hleypti IPU af stokkunum nýrri herferð, „Parliaments for the Planet“, sem er ætlað að virkja þing og þingmenn til að bregðast við neyðarástandi í loftslagsmálum. Með herferðinni eru þjóðþing hvött til að sýna fordæmi, draga úr eigin kolefnisfótspori og grípa til raunhæfra aðgerða til að takmarka hnattræna hlýnun við 1,5°C.

Á árinu voru einnig haldnir fundir þingkvenna þar sem var m.a. rætt um jafnréttismiðuð þjóðþing, kynjamisrétti og ofbeldi gegn konum. Enn fremur var samþykkt yfirlýsing þar sem aðildarríki IPU eru hvött til þess að stuðla að jafnrétti kynjanna á allsherjarþingi Sameinuðu þjóðanna. Einnig fór fram umræða um það hvernig efla mætti traust milli fólks og stjórnkerfa og gera opinberar stofnanir skilvirkari og ábyrgari. Þá var samþykkt ályktun um hlutverk þjóðþinga í baráttunni gegn mansali á munaðarleysingjum.

Af öðrum stórum málum sem voru tekin til umfjöllunar á fundum IPU á árinu má nefna netárásir og áhættuna sem af þeim stafar fyrir alþjóðlegt öryggi, málefni fólksflutninga og flóttafólks með áherslu á leiðir til að stöðva mansal og mannréttindabrot.  Herra forseti. Það er mikil áhersla lögð á mannréttindamál í starfi IPU. Í því samhengi vil ég nefna sérstaka nefnd um mannréttindi þingmanna sem gegnir veigamiklu hlutverki innan IPU og gefur út viðamikla skýrslu fyrir hvert þing. Á grundvelli skýrslunnar samþykkir ráðið fjölmargar ályktanir um mannréttindabrot gegn þingmönnum. Nefndin vinnur mikið starf á milli þinga þar sem hún fer yfir mál þingmanna sem mannréttindi hafa verið brotin á, hvort sem um er að ræða fangelsun, hótanir, barsmíðar, mannshvarf eða dauðsfall.

Þá vil ég nefna þá miklu áherslu sem Alþjóðaþingmannasambandið leggur á að styrkja hlut kvenna í stjórnmálum með ráðstefnum, fundum og útgáfu handbóka og skýrslna svo og með ýmsum formlegum og óformlegum hætti.  Jafnframt hefur árleg samantekt samtakanna á stöðu kvenna í þjóðþingum heims vakið athygli og er iðulega vitnað til hennar í umræðum og í fjölmiðlum.

Þá er norrænt samstarf mjög sterkt innan IPU og eru norrænu landsdeildirnar almennt mjög virkar í starfi sambandsins. Norrænu landsdeildirnar halda samráðsfund til undirbúnings fyrir hvert IPU-þing og fór Svíþjóð með formennsku í hópnum árið 2023.

Það er ljóst að fjölbreytt verkefni bíða IPU á árinu 2024 og ber þar helst að nefna umræðu um áskoranir samtímans fyrir lýðræði, hvernig stuðla megi að friðsamlegri samfélögum og baráttuna gegn loftslagsbreytingum.

Eins og áður sagði er gerð grein fyrir því sem fram fór á fundum nefndarinnar í fylgiskjölum skýrslu þeirrar sem hér er mælt fyrir og vísa ég til hennar varðandi frekari upplýsingar um störf nefndarinnar.

Ég vil að lokum þakka Íslandsdeild gott samstarf á þessum mikilvæga vettvangi og læt að svo mæltu lokið umfjöllun minni um skýrslu Íslandsdeildar IPU fyrir árið 2023.


Ræðumaður: Bryndís Haraldsdóttir

Virðulegi forseti. Ég þakka hv. þingmanni svarið. Ég er kannski svolítið að brýna okkur öll í samskiptum okkar við okkar góðu granna til þess að hlusta eftir þeirra sjónarmiðum og sjá hvernig við getum stutt við það, því að eins og fram kom áðan þá höfum við ávallt staðið með vinum okkar í vestnorrænu löndunum og skiljum mjög vel þeirra baráttu.

En ég hnaut líka um frásögnina frá ársfundinum sem fór fram í Reykjavík og umræðuna um viðskipti og hvernig hægt væri að ýta undir það. Ég þekki það að þegar ég var þarna þá var stöðugt verið að tala um Hoyvíkursamninginn. Þá vildu Færeyingar segja honum upp en ég sé hér í frásögninni að íslenskur þingmaður, hv. þm. Eyjólfur Ármannsson, hafi verið að tala fyrir því að þyrfti að endurnýja þennan samning og gera hann enn stærri og meiri, hann velti fyrir sér dómstólum og öðru. Mig langaði því að heyra ofan í hv. þingmann með það hvort sú umræða sé komin eitthvað lengra á veg og þá kannski ekki síst við Grænland. Ég minni þingheim á  að á síðasta kjörtímabili voru unnar mjög góðar skýrslur á vegum utanríkisráðuneytisins og utanríkisráðherra, annars vegar um Færeyjar og mjög löng og stór skýrsla um Grænland og svo líka reyndar um viðskiptatækifæri á norðurslóðum. Það var mikill fókus settur á þessi mál og ég hef trú á því að í þessu felist mörg tækifæri. Ég er algerlega sannfærð um að viðskiptafrelsi okkar Íslendinga hafi hjálpað okkur í sjálfstæðisbaráttu okkar og það að fá hingað inn erlendar fjárfestingar og  ég held að það myndi líka gagnast vinum okkar þarna.

Svo sé ég hérna að Vivian Motzfeldt, vinkona mín, sem nú er ráðherra þarna, hafi verið að horfa svolítið á Nordjobb og Nordplus svona til að ýta undir. Þá langar mig einmitt að spyrja hv. þingmann og kannski ýta á það að ég held að það sé mjög mikilvægt að Grænlendingar og Norðurlandaráð, þá í samstarfi, ýti undir möguleika fyrir grænlensk ungmenni og Grænlendinga til taka þátt í norrænu samstarfi, hvort sem það eru ungliðaskipti eða stúdentaskipti eða menningarmálin og annað, þannig að þau upplifi sig sem hluta af Norðurlöndunum.


Ræðumaður: Bryndís Haraldsdóttir

Virðulegur forseti. Ég þakka hv. þingmanni kærlega fyrir ræðuna og fyrir þessa skýrslu. Mér er mjög hlýtt til Vestnorræna ráðsins þar sem ég sat lengi í því og naut m.a. þeirra forréttinda að vera forseti þess. Það er reyndar áhugaverð umræða um tungumálið sem notað er í þessu samstarfi, en það er danska, svo skrýtið sem það kann að hljóma, að öll fyrrverandi nýlenduríki, og sum sem eru enn þá undir konungsstjórn Danmerkur, hafi ákveðið að nota dönsku sín á milli. En það er önnur saga og efni í alveg heila umræðu.

Mig langaði að spyrja hv. þingmann út í hvort einhver umræða hafi skapast um það á vettvangi Vestnorræna ráðsins eða hvernig hún metur  af samtölum sínum við þingmenn í Færeyjum og á Grænlandi  umræðuna um fulla aðild að Norðurlandaráði. Eins og ég kom inn á í ræðunni var ræða Mútes B. Egedes mjög áhrifamikil á Norðurlandaráðsþinginu. Við fengum líka   grænlenska þingmannanefnd í heimsókn til okkar hér í lok síðasta árs og þá var alveg ljóst að umræðan er greinilega mikið að gerjast þarna á Grænlandi og  um það hvar þau ætla að staðsetja sig, ef svo mætti að orði komast, í alþjóðasamstarfi. Ég veit það að þau voru  líka að lýsa miklum áhuga á og spyrja okkur  út í NATO og hefðu  gjarnan viljað taka líka upp þá umræðu. Mig langar að vita hvort þetta hafi eitthvað komið til tals eða hvernig hv. þingmaður metur þessa stöðu. Og þá kannski líka, vegna þess að ég greini það mjög skýrt frá grænlenskum þingmönnum að þeim er hlýtt til Íslands og Íslendinga og við virðumst eiga auðveldara með samstarf og samtal við þau  en Danir oft á tíðum: Hvaða hlutverk getum við  spilað í því að einfalda þetta og styðja okkar góðu granna í vestnorrænu löndunum, bæði Grænland og Færeyjar, sem hafa í langan tíma barist fyrir fullri aðild að Norðurlandaráði?


Ræðumaður: Bryndís Haraldsdóttir

Virðulegur forseti. Ég þakka aftur hv. þingmanni andsvarið og ætla einmitt að nota tækifærið, af því að ég var með punkt hérna áðan sem ég náði ekki að koma inn á í ræðunni minni áðan varðandi mannréttindi og hvað Norðurlandaráð á að tala fyrir. Ég vil nefna sem dæmi að ég var fulltrúi Íslandsdeildar Norðurlandaráðs í BSPC, sem stendur fyrir Baltic Sea Parliamentary Conference. Í þessu eru öll löndin í kringum Eystrasaltið þannig að þarna er Þýskaland og reyndar líka ákveðin fylki í Þýskalandi. Þarna er Pólland og auðvitað Norðurlöndin öll. Svo var Rússland þar og Rússlandi var hent út. Ég hef í tvígang mætt á aðalfundi þessara samtaka og komið fram með breytingartillögur við ályktanirnar þar sem ég hef náð því fram að eitt af því sem þessi ríki eigi að stefna að sé t.d. sjálfsákvörðunarréttur kvenna, eitthvað sem Norðurlöndin eru gjarnan fyrirmynd fyrir. Ég nefni sérstaklega Pólland þar sem við höfum séð gríðarlega afturför í þessum efnum á síðustu árum og umræðuna í kringum öll þau mál. Ég var því mjög stolt af því að hafa fengið það orðalag samþykkt inn í ályktunina. Einnig vorum við sérstaklega að huga að mannréttindum og horfa til minnihlutahópa, og nefndum sérstaklega hinsegin samfélagið. Þetta er eitthvað sem ég held að Norðurlandaráð eigi alltaf að standa fyrir. Þess vegna má líka velta fyrir sér, af því að við vorum aðeins að tala um hvað væri svo að gerast innan Norðurlandanna og var lykkjumálið hryllilega nefnt sem dæmi, og nefna í tengslum við sjálfsákvörðunarrétt kvenna að löggjöf Færeyinga er algerlega í fornöld hvað þetta varðar og vonandi eru þeir að fara að breyta því núna. Þetta hefur oft verið rætt á vettvangi Norðurlandaráðs og þá er stundum svolítil feimni við það að fara beint í eitthvert ríki sem er aðeins öðruvísi. Það var því kannski það sem ég var að segja áðan í ræðu minni, að ég held að mikilvægt sé fyrir okkur þingmenn að geta rætt sem flest málefni á vettvangi Norðurlandaráðs þótt það sé ekki endilega í formi formlegra þingsályktana eða eitthvað slíkt. Nefni ég þá sem dæmi fundinn okkar í næstu viku í Svíþjóð þar sem ég hef óskað eftir umræðu um stöðu skipulagðrar glæpastarfsemi eða glæpagengja þar í landi,  sem ég held að sé t.d. eitthvað sem er mjög mikilvægt fyrir okkur öll á Norðurlöndum að huga sérstaklega að.


Ræðumaður: Bryndís Haraldsdóttir

Virðulegur forseti. Ég þakka hv. þingmanni andsvarið. Mér er kunnugt um afstöðu hv. þingmanns og skil vel að hún vilji koma henni hér á framfæri. Ég ítreka það líka að þegar ég kasta fram hugmyndum um norrænan her er ég hvorki að tala fyrir hönd allrar Íslandsdeildarinnar né Norðurlandaráðs, heldur er þetta mín skoðun og eitthvað sem mér finnst að megi gjarnan ræða. Það er alveg ljóst í okkar formennskuáætlun og í rauninni í áherslum Norðurlandaráðs alls að við viljum vera þekkt fyrir það að vera ríki sem talar fyrir mannréttindum, friðsamlegum lausnum og lýðræði. Þetta er eitt af því sem við leggjum mikla áherslu á þegar við förum sem fulltrúar Norðurlandaráðs t.d. á erlendan vettvang, heimsækjum önnur ríki eða önnur þingmannasamtök. Við munum áfram gera það og það er í rauninni það sem oft hefur verið rætt og við höfum lagt áherslu á, eins og í okkar formennskuáætlun, að við getum komið fram með þennan friðarboðskap. Hæstv. samstarfsráðherra fór ágætlega yfir það áðan hvernig við í formennskutíð okkar í ráðherranefndinni höfum nýtt þann vettvang og höfum mjög margt til málanna að leggja.

Ég vil líka segja að mér finnst umræðan hér á Íslandi um varnarmál vera lítil sem engin. Það kom kannski ágætlega fram í samtali áðan um þetta og ég held að við getum lært mikið af félögum okkar á hinum Norðurlöndunum, að þau séu meðvitaðri um varnarumræðuna og mikilvægi hennar. Ég var með þessar pælingar fyrir töluverðu síðan á þeim tíma þegar ég, kannski í einfeldni minni, átti ekki von á því að við myndum sjá stríð brjótast út í Evrópu og ég hélt að tími svona innrása væri liðinn. Ég hélt að við værum að glíma við öðruvísi ógnir, eins og netárásir eða eitthvað slíkt, en ekki, eins og Ameríkaninn segir, „boots on the ground“, að hermaður sé kominn inn fyrir landamæri annars lands.


Ræðumaður: Bryndís Haraldsdóttir

Virðulegur forseti. Mig langar að þakka kærlega fyrir þessa miklu og góðu umræðu sem hefur skapast hér um skýrslu Íslandsdeildar Norðurlandaráðs, um starf Norðurlandaráðs á árinu. Það er mjög ánægjulegt að fá fleiri þingmenn með í samtalið, að þetta sé ekki bara Íslandsdeildin sjálf að tala saman, og ég held að það sé mikilvægt. Ég þakka því þingmönnum fyrir að hafa svarað ákalli í fyrri ræðu minni um þetta, að við sýnum alþjóðasamstarfinu áhuga og notum þennan vettvang til að ræða þau mál.

Hér hefur skapast töluverð NATO-umræða sem væntanlega mun halda áfram í lok dags þegar við ræðum NATO-skýrsluna. Ég nefndi hér áðan hvort við ættum að fara að huga að norrænum her og ég ætla að þakka hv. þm. Magnúsi Árna Skjöld Magnússyni fyrir sína ræðu þar sem hann tók saman hvað Norðurlöndin búa yfir í herafla. Þau eru nú þegar farin að vinna mikið saman. Þetta er ekkert rosalega óraunveruleg hugmynd ef maður fer að velta því fyrir sér hvort þetta gæti verið næsta skref. Hún hugnast örugglega ekki öllum en ég væri alveg til í samtal um það.

Vegna þess að líka var komið inn á það hvað væri búið að ræða á síðustu árum — einhver hv. þingmaður nefndi Stoltenberg-skýrsluna og svo skýrslu Björns Bjarnasonar í kjölfarið, ég held að það hafi verið hv. þm. Njáll Trausti Friðbertsson — þá langaði mig að nefna það að við settum norðurslóðir á oddinn og erum með yfirskriftina „Friður og öryggi á norðurslóðum“. Ef maður les Stoltenberg-skýrsluna er einmitt eitt af áhersluatriðunum þar samstarf Norðurlandanna á sviði norðurslóðamála. Þegar alþjóðastofnanir háskóla þessara landa eða slíkt samstarfsnet tók út þá skýrslu fyrir þremur eða fjórum árum síðan þá var eitt af því sem var rauðlitað einn af þeim punktum sem ekki hafði ekki náðst neinn árangur með; samstarf varðandi norðurslóðamálin. Björn Bjarnason benti líka á það í skýrslunni sem hann vann fyrir ráðherranefndina hvort það væri ekki mikilvægt að Norðurlöndin myndu vinna saman á þessum vettvangi. Þess vegna settum við þetta á dagskrá, því að við í Íslandsdeildinni teljum það mikilvægt.

Það er svolítið áhugavert að velta fyrir sér af hverju ekkert hefur hreyfst í samstarfi Norðurlandanna varðandi samstarf á þessum vettvangi. Kannski hafa svörin svolítið komið fram í ræðunum. Það er kannski líka samkeppnin. Hv. þm. Andrés Ingi Jónsson nefndi námugröft á hafsbotni, mál sem norska þingið hefur verið að fjalla um. Ég get bent á að það liggur fyrir fyrirspurn frá grænlenskum þingmanni þar sem verið er að spyrja norsku ríkisstjórnina út í það mál og krefjast svara um hvernig eigi að sinna umhverfisvernd og öðru í tengslum við þetta. En þetta er vissulega stórt mál.

Það er líka rætt um hervæðingu eða hækkað spennustig á norðurslóðum. Þá skulum við líta til þess að fyrir einhverjum árum þá var, sem er gott, fókusinn hjá Norðurskautsráðinu fyrst og fremst á samstarf varðandi umhverfismálin. Norðurskautsráðið á ekki að tala um varnarmál og það var ein ástæðan fyrir því að hægt var að fá alla þessa aðila að borðinu, vegna þess að Rússar eru auðvitað í Norðurskautsráðinu og lönd sem voru ekki í NATO voru það líka. Eins og flestir hér inni vita hefur það ráð núna verið í frosti. Norðmenn tóku við formennsku og þeir urðu svolítið hikandi þegar við Íslendingar settum þetta á dagskrá með yfirskriftinni „Norðurskaut“. Það var töluvert meiri umræða heldur en gengur og gerist um það þegar við lögðum fram okkar formennskuáætlun. Mér finnst það gott því að ég vil gjarnan fá umræðu um þetta og ég vil líka að við séum að ræða á vettvangi Norðurlandaráðs málefni sem allir eru ekkert endilega sammála um, því að ég held að það sé hluti af lýðræðinu og það er það sem við eigum að gera.

Ég þakka kærlega fyrir þessa umræðu og ítreka það sem ég sagði áðan, að það er stefna allra Norðurlandanna að halda norðurslóðum sem lágspennusvæði en ég held að við séum öll raunsæ í því að spennustigið hefur hækkað.

Að lokum langar mig líka að ítreka þakkir til samstarfsráðherrans, hæstv. ráðherra Guðmundar Inga Guðbrandssonar, fyrir samstarfið á þessu ári. Mig langar að þakka samstarfsfélögum mínum, samþingmönnum mínum í Íslandsdeild Norðurlandaráðs, fyrir mjög gott samstarf og æski þess að svo verði áfram á þessu ári þegar við ætlum að standa vaktina í formennskutíð okkar. Mig langar líka að nota tækifærið og þakka okkar góðu starfsmönnum sem vinna fyrir okkur í Íslandsdeildinni. Þar fer fyrir Helgi Þorsteinsson, sem er mikill brunnur upplýsinga og þekkingar, og Hildur Edwald.


Ræðumaður: Njáll Trausti Friðbertsson

Frú forseti. Það má geta þess að í umsögnum Alþjóðamálastofnunar Háskóla Íslands við málið þá hvetja þau mjög til þess og í heimsókn til utanríkismálanefndar á þeim tíma að það væri stofnað til þessa rannsóknarseturs. Mér fannst nefnilega hv. þingmaður vera að tala hér áðan í ræðu um að það væri skortur á umræðu um þessi mál og þyrfti kannski að efla þekkingu almennt um þessi mál og efla umræðuna, sem ég tek svo sannarlega undir, hún má vera miklu meiri. Ég held að miðað við það ástand sem hefur skapast hér á síðustu tveimur árum, núna í febrúar, 24. febrúar, verða komin tvö ár síðan Rússar réðust inn í Úkraínu og þá breyttist öll þessi umræða og náttúrlega gríðarlega mikið á Norðurlöndunum. Í janúar 2022 minnir mig að um 26% Finna hafi viljað ganga í NATO. Í marsmánuði var þetta orðið 76%. Það breyttist gjörsamlega öll þeirra umræða til áratuga á rúmum mánuði. Svipað gerðist í Svíþjóð. Þessu þurfum við að halda til haga og öllu í kringum þetta. Þegar öll Norðurlöndin verða orðin hluti af NATO, vonandi fer þetta að ganga með Svíana,  vonandi á næstu mánuðum, þá verður það, skilst mér, í fyrsta skipti í 500 ár sem öll Norðurlöndin eru í sama bandalaginu þegar kemur að þessum alþjóðamálum eins og varnarmálum, að verja svæðið, það ku vera 500 ár, ég heyrði það einhvern tímann nefnt í því samhengi.

Í seinna andsvari til hv. þingmanns vil ég spyrja um inngöngu Finna og Svía í NATO í samhengi við varnir Norðurlandanna í framhaldi af Úkraínustríðinu:  Er hv. þingmaður fylgjandi því að Svíar og Finnar séu hluti af NATO og þar með séu allar Norðurlandaþjóðirnar í þessu samstarfi sem skiptir okkur öll gríðarlega miklu máli?


Ræðumaður: Njáll Trausti Friðbertsson

Herra forseti. Ég vil byrja á að þakka hv. þingmanni fyrir hans ræðu. Ég veit ekki hvort ég sé sammála því sem kemur fram í ræðu hv. þingmanns að hér sé verið að geyma litla herstöð í byggingu suður á Keflavíkurflugvelli, það sé hugmyndin á bak við. Ég hef meira litið á þetta og skilið málið þannig í kynningum að hér væri verið að geyma á lendingarstað, á litlum flugvelli, helsta búnað sem gæti þá verið hægt að fara með á slóðir þar sem þyrfti á að halda með skömmum fyrirvara. Ef hv. þingmaður hefur eitthvað frekar um þetta að segja þá væri bara fínt að fá það fram.

Ég kom aðeins inn á rannsóknir og umræðu á Íslandi sem snýr að varnar- og öryggismálum. Sá sem hér stendur hefur verið með hér í fyrra og aftur núna, þennan þingvetur og þann síðasta, tillögu um að stofnað yrði til rannsóknarseturs um öryggis- og varnarmál á Íslandi til að efla einmitt þessa þekkingu. Er hv. þingmaður sammála þeirri nálgun að við hér á þingi tökum það skref að samþykkja slíka tillögu þannig að það kæmu skýr skilaboð til ríkisstjórnarinnar um að slíku setri yrði komið á koppinn sem snýr að því að efla þekkingu á þessu sviði og hvernig því væri háttað?

Síðan ætla ég kannski að koma bara í seinna andsvari inn á áhrif á Norðurlöndin vegna innrásar Rússa í Úkraínu og þróunina þar, ég sé að það eru svo fáar sekúndur eftir að ég ætla að bíða með það fram í seinna andsvar.


Ræðumaður: Njáll Trausti Friðbertsson

Frú forseti. Ég tek svo sannarlega undir það og vil kannski ítreka líka borgaralegt hlutverk starfsmanna, þ.e. Íslendinga, í þessu alþjóðastarfi eins og í Kabúl með flugumferðarstjórnina þar og rekstur flugvallarins og síðan höfum við líka Pristína í Kósovó, svipað verkefni á sínum tíma þar sem gengið var enn þá lengra og við þjálfuðum raunverulega upp flugumferðarstjórana í því verkefni. Hv. þingmaður kom líka í ræðu sinni inn á þátt Landhelgisgæslunnar sem ég hef mikið talað um hér á undanförnum árum og vill leggja mikið til. Þetta er raunverulega okkar svona, já, okkar stærsta hlutverk hjá NATO. Við höfum ekki her en við höfum þessa landhelgisgæslu og tökum að okkur borgaraleg störf eins og á radarstöðvunum og í rekstri sem tengist því. Ég tel að Landhelgisgæslan sé okkar stærsta hlutverk upp á að byggja eitthvað upp og þá vil ég líka einmitt leggja til að við skoðum hvaða samvinnu við getum haft og helst við okkar nágrannaþjóðir. Það var bent hér í ræðum á Dani og Norðmenn, það er kannski eðlilegast að líta til þeirra og annarra NATO-ríkja. Nú eru Danir að fara í miklar framkvæmdir. Þeirra varðskip, fjögur varðskip, Triton, Hvidbjørn og hvað þau nú heita, eru 30 ára gömul. Nú tóku þeir þá ákvörðun fyrir rúmu ári síðan að fara í fjárfestingar og  byggja upp þessi skip og þau eiga að taka við þessu hlutverki innan tíu ára. Svæði leitar og björgunar sem er stýrt frá Íslandi er 20 sinnum stærra en Ísland. Landhelgi okkar, íslenska efnahagslögsagan, er svona rétt um átta sinnum stærra en Ísland sjálft. Ég velti fyrir mér hvort þetta sé ekki í raun vettvangurinn sem við ættum að fara í og vinna með, með Dönum með Atlantshafið og Grænland og síðan með Norðmönnum og þessum nágrannaríkjum okkar.


Ræðumaður: Njáll Trausti Friðbertsson

Herra forseti. Ég vil aðeins að koma inn í þessa umræðu um norrænt samstarf og sérstaklega af því að hv. þingmaður ræddi um norrænt samstarf og varnar- og öryggismálin. Það hafa orðið gríðarlegar breytingar núna á örfáum árum þar. Mér datt í hug Stoltenberg-skýrslan frá 2010, Stoltenberg eldri, og síðan skýrslan sem Björn Bjarnason var í forsvari fyrir, ætli það hafi ekki verið 2020, kom svolítið í framhaldi af hinni og þeim miklum breytingum sem höfðu orðið. En síðan sú skýrsla var gerð hafa raunverulega orðið grundvallarbreytingar. Mig langaði að spyrja hv. þingmann hvort það væri ekki eðlilegt að það yrði skoðað, af þeim fjölda þingmanna hér sem er í þessu starfi, í norrænu samvinnunni og í Norðurlandaráði, og hvort það væri ekki ástæða til að fara að huga að þessu strax en bíða ekki í fimm, sex ár í viðbót.

Það er rétt sem hv. þingmaður kemur inn á og það er eftirtektarvert að það eru t.d. 250 orrustuþotur í flugherjum Dana, Norðmanna, Svía og Finna. Þessi ríki, eins og Finnar og Norðmenn, hafa verið að endurnýja sinn flota með fullkomnustu F-35 vélum. Ég tel að það sé gríðarlega mikilvægt að þessi vinna fari af stað á nýjan leik. Það kemur líka mikið fram í tillögum í skýrslunni, þótt ég sé ekki með hana í höndunum þá man ég eitthvað af þessu, eins og með netöryggismálin sem er svona undir öllu í samfélögunum. Það væri líka eitthvað sem við þyrftum að vinna með, að við Íslendingar horfum kannski fyrst þangað. Þarna eru náttúrlega öflug ríki í þessum málum og við þekkjum að þetta eru ríki sem hafa staðið sig gríðarlega vel í þessu. Getur hv. þingmaður tekið undir með mér að þetta sé eðlileg nálgun, að fara að huga að þessu á nýjan leik og skoða sérstaklega þau mál sem snúa að þessu?


Ræðumaður: Bryndís Haraldsdóttir

Virðulegur forseti. Ég mæli hér fyrir skýrslu um vinnu Íslandsdeildar Norðurlandaráðs. Mig langar að byrja á því að segja að rætur Norðurlandaráðs eru gamlar og langar. Þær má rekja allt aftur til ársins 1907 þegar Norræna þingmannasambandið var stofnað. Alþingi tók þátt í störfum þess frá þriðja áratugnum en það er eiginlega hægt að segja að Norðurlandaráð hafi verið stofnað 1952 þegar það varð svona formfastara en Finnland bættist ekki í hópinn fyrr en 1955. Norðurlandaráð er samstarfsvettvangur þjóðþinga á Norðurlöndum og Álandseyjar, Færeyjar og Grænland taka þátt í því samstarfi. Ég mun kannski koma meira inn á það síðar en þessir aðilar, og þá sérstaklega Færeyingar og Grænlendingar leggja mikla áherslu á það að vera fullgildir aðilar að þessu samstarfi.

Norðurlandaráð kemur að jafnaði saman til þingfundar tvisvar á ári þar sem við ræðum ályktanir um norræn málefni og svo á stuttum þingfundi að vori á einum degi og á hefðbundnu þriggja daga þingi að hausti. Auk þess kemur Norðurlandaráð saman til nefndafunda þrisvar á ári. Það er sem sagt unnið að ýmsum norrænum verkefnum á vettvangi Norðurlandaráðs þar sem þingmenn, nefndir, flokkahópar eða landsdeildir ráðsins hafa átt frumkvæði að því, það er sem sagt hægt að leggja fram eins konar þingsályktanir þar. Mig langar að segja, á svipaðan hátt og ég nefndi hér áðan um skýrslu ráðherra um ráðherranefndina, að það kemur manni sífellt á óvart þegar maður fer inn á heimasíður eða hittir fólk sem er að vinna að þessu hvað það er rosalega mikið og gott starf í gangi. Við hefðum örugglega mörg gagn af því að þekkja betur til þess starfs.

Norðurlandaráð vinnur í nefndum. Það er forsætisnefnd og í henni á ég sæti ásamt hv. þingmönnum Oddný G. Harðardóttur og Hönnu Katrínu Friðriksson. Svo er það þekkingar- og menningarmálanefnd og þar á hv. þm. Hafdís Hrönn Hafsteinsdóttir sæti. Í hagvaxtar- og þróunarnefnd situr hv. þm. Orri Páll Jóhannsson og í sjálfbærninefnd situr Teitur Björn Einarsson. Í velferðarnefnd situr Guðmundur Ingi Kristinsson. Núna erum við í Íslandsdeildinni með fulltrúa í öllum þessum helstu nefndum sem var ekki áður, það er býsna gott fyrir okkur.

Norðurlandaráð er pólitískur vettvangur sem fyrst og fremst vinnur út frá sínum flokkum eða flokkagrúppum þannig að það eru flokkahóparnir sem skipa fulltrúa inn í nefndirnar. En það er engu að síður mikilvægt fyrir okkur Íslendinga að hafa fulltrúa í sem flestum nefndum. Ég er hér búin að nefna þá fulltrúa sem sitja í Íslandsdeild Norðurlandaráðs en auk þess þá höfum við skipað Vilhjálm Árnason sem fulltrúa Íslandsdeildarinnar í eftirlitsnefnd Norræna fjárfestingarbankans, Hafdís Hrönn Hafsteinsdóttur hefur fyrir hönd landsdeildarinnar  setið í stjórn Norræna menningarsjóðsins og ég var fulltrúi landsdeildarinnar gagnvart þingmannaráðstefnu Eystrasaltssvæðisins en Oddný G. Harðardóttir mun taka við því á þessu ári.

Við í Íslandsdeild Norðurlandaráðs höfum fundað reglulega eða sjö sinnum á árinu og átt alla vega þrjá fundi með hæstv. samstarfsráðherra, Guðmundi Inga Guðbrandssyni. Auk þess höfum við tekið upp á því að funda með fulltrúum úr þingmannanefnd um norðurslóðasamstarf og Vestnorræna ráðinu. Þeir formenn munu flytja sínar skýrslur hér á eftir og því langar mig að ítreka að ég held að það sé mjög mikilvægt að þingmenn eigi samstarf þvert á þessar alþjóðanefndir. Við sem erum formenn þessara landsdeilda höfum átt sérstaka fundi og velt því fyrir okkur hvernig við getum aukið samstarfið og samnýtt krafta okkar.

Í skýrslunni er farið yfir þá fundi sem haldnir hafa verið á árinu, hverjir hafa verið okkar fulltrúar þar og hvað helst hefur verið rætt þar. Ég ætla ekki að lesa það allt upp heldur bara stikla á stóru. Á árinu 2023 var formennskan í höndum Norðmanna þannig að forseti Norðurlandaráðs var jafnaðarmaðurinn Jorodd Asphjell og varaforseti Helge Orten, þingmaður Hægriflokksins. Yfirskrift formennskuáætlunar þeirra var „Örugg, græn og ung Norðurlönd“ þar sem var fjallað um mikilvægi þess að takast á við loftslags- og umhverfisvá og standa vörð um lýðræðisleg gildi, um ógnir tengdar innrás Rússlands í Úkraínu, samstarf Norðurlanda um almannavarnir, varnarmál, aðfangaöryggi, endurnýjanlega orkugjafa, málefni ungs fólks og fleira.

Formennskuáætlunin er svona ákveðið leiðarljós í vinnunni. En auðvitað, eins og ég lýsti hér áðan, þá eru fastir fundir hjá Norðurlandaráðsþingi og þingmenn geta komið fram með ályktanir eða fyrirspurnir og annað en formennskuáætlunin er notuð til að hafa svona yfirheitin og sérstaklega einblínt á þau mál sem fram koma í henni. Ég mun kannski fara yfir okkar formennskuáætlun hér á eftir.

Við í Íslandsdeildinni höfum reynt, eins og ég segi, að nýta ferðina af því að við erum auðvitað í þeirri stöðu að í hvert skipti sem Norðurlandaráð hittist þá þurfum við í Íslandsdeildinni, við erum sjö, að fara upp í flugvél og fljúga og það tekur tíma, það kostar peninga og kolefnisspor þannig að við höfum verið með svolítið stífa dagskrá og reynt að nýta okkur það þegar við erum á fundum erlendis að heimsækja þá eitthvað af þeim stofnunum sem heyra undir Norrænu ráðherranefndina eða tengjast norrænu samstarfi með einhverjum hætti. Á janúarfundinum sem haldinn var í Stokkhólmi þá nýttum við t.d. þá ferð og heimsóttum líka Norrænu velferðarmiðstöðina.

Vorþing Norðurlandaráðs var haldið hér í Reykjavík í mars í fyrra þar sem forseti okkar, Guðni Th. Jóhannesson, ávarpaði þingið. Meginþema fundarins var orkuframboð á óvissutímum og við gátum boðið fulltrúum líka í Hellisheiðarvirkjun og skoða nýsköpunarfyrirtæki í grenndinni sem vakti mikinn áhuga og athygli meðal þingmanna.

Sumarfundir nefnda eru haldnir í Norðurlandaráði. Þar fer hver nefndin á mismunandi staði og við sem sátum í forsætisnefnd fórum til Þrándheims í Noregi. Þar var mikil áhersla á öryggismál. Við heimsóttum herbúðir sem staðsettar eru inni í fjalli og ég hef aldrei áður séð þvílíkt magn af hergögnum sem þarna var verið að sýna okkur. Við fórum á Ørland-herflugvöllinn og sáum þar herþotur sem ég kann ekki að nefna. Það er svolítið áhugavert hvað umræðan um öryggismál, ég tala nú ekki um eftir innrás Rússa í Úkraínu og umsókn Svía og Finna í NATO, hefur orðið miklu háværari í Norðurlandaráði en fyrir einhverjum árum síðan var svolítið bann við því að ræða þetta.  Þarna sýndu norskir þingmenn okkur stoltir annars vegar hvernig norski herinn er búinn en ekki síður hvernig þeir eru með birgðageymslur NATO þarna inni í fjöllunum og alla þá vinnu sem er í kringum það.

Á septemberfundinum okkar sem haldinn var í Kaupmannahöfn nýttum við aftur ferðina og heimsóttum norðurslóðastofnunina Arktisk Institut, sem er í Kaupmannahöfn. Það var einmitt vegna þess að við vorum jú að fara að taka við formennsku og við höfum sett norðurslóðir á dagskrá hjá okkur.

Stærsti viðburður Norðurlandaráðs á ári hverju er auðvitað þingið sem er alla vega þriggja til fjögurra daga þing, haldið í höfuðborg þess lands sem fer með formennskuna, þannig að það var haldið í Ósló. Þar var Jens Stoltenberg, framkvæmdastjóri Atlantshafsbandalagsins, sérstakur gestur þingsins. Í ræðu sinni sagði Stoltenberg m.a. að átökin á Gaza mættu ekki verða til þess að draga úr stuðningi við Úkraínu og að aðildarríki NATO yrðu að auka framlög til varnarmála og efla hergagnaframleiðslu. Hann sagði jafnframt að aðild Svía og Finna að NATO myndi styrkja samstarf norrænu landanna í varnarmálum en hann mælti gegn því að mynduð yrði norræn blokk innan samtakanna. Það er nú kannski ekki síst vegna þess að hann var spurður sérstaklega út í það. Alveg eins og ég sagði hérna áðan þá er þetta svolítið nýr tónn, maður heyrir það. Við erum auðvitað í þeirri stöðu að vera herlaus þjóð hér í Norður-Atlantshafi á meðan hinar þjóðirnar sem við vinnum með í norrænu samstarfi hafa sinn her og maður heyrir hvað tónninn er öðruvísi og þekkingin er eðlilega mun meiri hjá þingmönnum þessara landa á hernaðarmálefnum. Ég held hreinlega að við getum margt lært í þeim efnum. Er ég þó ekki að tala fyrir því að við stofnum íslenskan her en ég hef reyndar kastað því fram hvort ástæða væri til að hafa norrænan her. Það var einmitt eitt af því sem við sáum þarna í Noregi, hvað Norðurlöndin eru farin að vinna mikið saman og hve mikið er um heræfingar norrænu herjanna saman.

Á þinginu í Ósló kynnti Ulf Kristersson, forsætisráðherra Svíþjóðar, formennskuáætlun Svía í Norrænu ráðherranefndinni, þeir tóku við af okkur Íslendingum.  Yfirskrift hennar er „Öruggari, grænni og frjálsari Norðurlönd“. Áætlunin speglar í megindráttum þrjár megináherslur framtíðarsýnar um sjálfbær Norðurlönd, en sérstök áhersla er lögð á hreyfanleika yfir landamæri og samþættingu. Stjórnsýsluhindranir hafa verið mjög mikið á dagskrá í Norðurlandaráði og einmitt vegna þeirrar stefnu Norrænu ráðherranefndarinnar um að við ætlum að vera sjálfbærasta og samþættasta svæði í heimi þá er mjög eðlilegt að við horfum á landamærahindranir því að alveg eins og okkur er tamt að ræða um hversu gott og mikilvægt norrænt samstarf er þá held ég að það sé líka skoðun margra að það hafi svolítið brugðist í Covid. Við sáum það til að mynda að Danmörk varð  fyrst til að loka sínum landamærum án einhvers konar samstarfs við sína helstu nágranna eða samstarfsaðila á Norðurlöndunum. Þetta er auðvitað það sem kannski sérstaklega Svíar og Danir hafa glímt svolítið við eftir þetta.

En það eru líka fleiri dæmi sem voru nefnd og eru tekin saman í skýrslu fyrir Norðurlandaráð um alls konar erfiðleika sem komu upp þegar þessi lönd fóru að grípa til þeirra neyðarráðstafana að loka landamærum í Covid. Það var mjög erfitt vegna þess hversu samþætt þetta samfélag er, fólk fer gjarnan yfir landamærin, býr á einum stað en vinnur annars staðar. Það er full ástæða til að við höldum áfram utan um þetta og það hefur verið mikil áhersla á það hjá Norðurlandaráði að leggja áherslu á þessar stjórnsýsluhindranir og afnema þær.

Samstarfsráðherra okkar, Guðmundur Ingi Guðbrandsson, og utanríkisráðherra mættu á þingið og svöruðu spurningum þingmanna í Ósló. Þar mætti líka Lilja Dögg Alfreðsdóttir, menningar- og viðskiptaráðherra, og Guðlaugur Þór Þórðarson, umhverfis-, orku- og loftslagsráðherra, og Áslaug Arna Sigurbjörnsdóttir, háskóla-, iðnaðar- og nýsköpunarráðherra, auk þess sem Birgir Ármannsson, forseti þingsins, var þarna á staðnum. Þetta var auðvitað stór og mikill viðburður og ég held að það hafi margt gott komið út úr þessu þingi og samstarfið verður þéttara með þessu.

Þá skulum við líka muna að á þessu ári verður Norðurlandaráðsþing haldið hér í Reykjavík og við erum í óðaönn að undirbúa okkur undir það.

Í lok þingsins var ég kosin forseti Norðurlandaráðs og Oddný G. Harðardóttir varaforseti. Þar kynntum við formennskuáætlun okkar sem ber heitið „Friður og öryggi á norðurslóðum“. Við leggjum áherslu á þetta í formennskuáætluninni og ég held að það sé mjög mikilvægt að við erum að fá vini okkar á hinum Norðurlöndunum til að beina sjónum í auknum mæli til norðurslóða og þess hvað öryggismál eru mikilvæg þar. Þar eigum við öll það sameiginlegt að það er skýrt skrifað inn í norðurslóðastefnu allra þessara ríkja hversu mikilvægt er að halda þessu svæði sem lágspennusvæði. Það er alveg skýrt að friður og öryggi á norðurslóðum er okkur öllum alveg ofboðslega mikilvægt. Ég ætla að ítreka samt að þegar ég ræði um öryggismál þá er ég að ræða um öryggismál í mjög víðu samhengi og ekki síst ógnina af bráðnun jökla, umhverfisógnina sem á sér stað á þessu svæði þannig að við erum að tala um samfélagsöryggi og bara öryggi í mjög víðu samhengi.

Þá leggjum við líka áherslu á tungumál og mikilvægi þess að það verði rætt frekar. Það er jú þannig að í Norðurlandaráði getum við notað okkar móðurmál en það er full ástæða til að ræða þetta frekar. Það kemur kannski sérstaklega inn á stöðu Grænlands í þessu samstarfi þar sem Grænlendingar eru líka farnir að óska eftir því að geta notað sitt móðurmál en hafa ekki þann rétt eins og staðan er í dag.

Mannréttindi eru að sjálfsögðu ofarlega á blaði líka í okkar formennskuáætlun þannig að það er margt undir og ég vona að við fáum fleiri tækifæri til að ræða það og sýna þingheimi hér fram á það hvernig við munum vinna með okkar formennskuáætlun.

Eldgos.Mig langar að taka það líka fram að í tengslum við þing Norðurlandaráðs er hefð fyrir því að vera með verðlaunaafhendingu Norðurlandaráðs sem er yfirleitt mjög hátíðleg athöfn. Að þessu sinni áttum við einn vinningshafa sem var Rán Flygenring sem hlaut barna- og unglingabókmenntaverðlaun Norðurlandaráðs fyrir myndabókina Við vorum auðvitað mjög stolt af því. Eitt af því sem er kannski líka ástæða til að nefna er að við erum að vinna með aðeins breytt fyrirkomulag á því hvernig við munum veita þessi verðlaun. En að sjálfsögðu munu verðlaun Norðurlandaráðs verða veitt og þau verða veitt hér á Íslandi í vikunni sem við höldum okkar þing.

Það er auðvitað ýmislegt annað sem fram kemur í þessari skýrslu um okkar störf, alþjóðastörfin. Við höfum mikið unnið með Eystrasaltsþinginu og norðurslóðamál hafa alltaf verið hluti af samstarfi Norðurlandanna en við erum að setja aukna áherslu á það. Svo gæti ég haldið heila ræðu um Helsingfors-samninginn og þá vinnu sem þar er undir en ég ætla að láta hv. þm. Hönnu Katrínu Friðriksson það eftir því að hún er okkar fulltrúi í þeirri nefnd og þar er margt mjög áhugavert að gerast og gerjast.

Mig langar þó að nefna hér sérstaklega stöðu Grænlands í norrænu samstarfi. Í  ræðu á Norðurlandaráðsþinginu í Ósló  sagði Múte B. Egede, formaður landsstjórnar Grænlands, og ég ætla að kalla hann forsætisráðherra Grænlands, að norrænt samstarf væri eins og átta manna vinahópur þar sem aðeins fimm fengju að vera með á mikilvægustu vinafundunum. Hann sagði að fyrirkomulag samstarfsins væri ekki í takt við tímann og margt þyrfti að bæta. Hann sagði að ef ekki yrði að gert myndu Grænlendingar þurfa að endurskoða þátttöku sína í samstarfinu.

Þetta eru alvarleg orð sem ég held að allir hafi tekið mjög til sín og þá er boltinn kannski svolítið hjá okkar ágætu nefnd sem er að fara yfir Helsingfors-samninginn. En það er alveg ljóst að við í formennskutíð okkar í Norðurlandaráði ætlum að horfa sérstaklega til Grænlands. Við erum auðvitað með norðurslóðir sem yfirheiti og áherslu hjá okkur og Grænland er örugglega besta dæmi um ríki Norðurlandanna sem er norðurslóðaríki þar sem áskoranir eru svo sannarlega til staðar en vissulega líka tækifæri. Ég og varaforsetinn munum leggja mikla áherslu á að heyra einmitt þessar áherslur Grænlendinga. Það er svo margt sem mig langar að segja meira um þetta, en ég held að ég nái því ekki.

Ég ætla þá að fara í það sem ég var aðeins búin að fara yfir varðandi formennskuna, við erum sem sagt með formennskuna á þessu ári og ásamt formennskuáætluninni okkar sem við munum auðvitað vinna sérstaklega með þá er það líka von mín að sem flestir þingmenn sem sitja í Íslandsdeildinni geti nýtt þetta ár vel til að leggja fram mál, leggja fram fyrirspurnir en ekki síst til að nýta þetta samstarf til að efla sig líka sem íslenska þingmenn. Með þessu á ég við að við getum með einhverjum hætti reynt að samtvinna meira þessi störf okkar þannig að þegar þingmenn þurfa að fara af landi brott og hverfa frá störfum hér þá nýtist þessi vinna þeirra áfram. Og vegna þess að gervigreind hefur til að mynda verið svolítið í umræðunni í þessum þingsal og þingmenn með tillögur og annað um það þá vil ég geta þess að á þingi okkar í næstu viku sem fer fram í Svíþjóð verður sérstakur hliðarviðburður sem fjallar sérstaklega um gervigreind. Það eru Svíar sem standa fyrir því og þar verður umfjöllun einmitt um þessi lög Evrópusambandsins og hvernig við sem þingmenn og löggjafi þurfum að bregðast við. Við í forsætisnefnd verðum með sérstaka umræðu um alþjóðlega glæpastarfsemi og hvernig hún flæðir yfir landamærin og þar höfum við fengið fulltrúa frá sænska ríkislögreglustjóranum til að fara yfir stöðuna í Svíþjóð og ég vonast eftir góðu samtali þarna. Við munum síðan á þingi okkar í Færeyjum vera með öryggismálin sérstaklega á dagskrá. Ég mun örugglega nýta tækifærið og koma hér upp t.d. í störfum þingsins til að reyna að upplýsa þingheim um það þá vinnu sem fram undan er. — En nú er ég runnin út á tíma.


Ræðumaður: Bryndís Haraldsdóttir

Virðulegur forseti. Ég þakka hæstv. ráðherra fyrir ræðuna og ekki síst þessa fallegu skýrslu sem við þingmenn höfum fengið í hólfin okkar og almenningur getur nálgast á netinu. Mig langar að segja það að ég tel að hæstv. ráðherra hafi sinnt þessu starfi vel að vera í formennsku í ráðherranefndinni. Það er auðvitað mikið samstarf á milli ráðherranefndarinnar og Norðurlandaráðs og á köflum hefur það samstarf svolítið snúist um ákveðin átök sem ja, eru kannski líka hluti af lýðræðislegri umræðu og þróun. Það hafa verið svolítil átök um það hvernig fjármagni er varið og Norðurlandaráð vill hafa meira um það að segja hvernig því er varið. Þá er það kannski líka þannig að það virðist vera mjög útbreidd skoðun meðal þingmanna Norðurlandaráðs að það þurfi að setja meiri peninga í norrænt samstarf. Ég og við í Íslandsdeild Norðurlandaráðs höfum nú tekið undir þá áskorun, þ.e. að fjárframlög til samstarfsins hafi ekki fylgt þeim vaxandi mannfjölda sem í löndunum býr eða náð að hækka á hvern íbúa. En það er samt sem áður þannig að Ísland greiðir svo sem lítinn hluta af þessu og það virðist ekki vera mikill áhugi hjá stærri löndunum að setja aukið fjármagn í norrænt samstarf. Það kom meira að segja til umræðu og var forsætisráðherra Danmerkur spurð sérstaklega út í þetta á Norðurlandaráðsþinginu þar sem hún talaði um að norrænt samstarf væri mjög mikilvægt og það snerist fyrst og fremst samtalið sem slíkt en það kostaði ekki peninga að tala saman. Svona í lauslegri þýðingu var svarið eitthvað á þá vegu og sitt sýndist hverjum um það svar.

Ég vil meina að norrænt samstarf skipti Norðurlöndin öll mjög miklu máli en Ísland sérstaklega og það að við getum samsvarað okkur og verið stór aðili í þessu samstarfi skiptir mjög miklu máli. Ekki er ég nú hlynnt því að Ísland gangi í Evrópusambandið en ég er mjög hlynnt alþjóðlegu samstarfi. Ég er mjög hlynnt EES-samningnum og því að Ísland eigi í góðu samstarfi við Evrópu og Evrópusambandið en norrænt samstarf á að geta verið svolítið, hvað á ég segja, þráðurinn okkar. Þarna erum við með samfélög sem eru ofboðslega lík. Það er lík samsetning hvað varðar lagaumgjörðina okkar, velferðarsamfélagið og allt annað þannig að það er svo mikil tenging í því að geta unnið saman. Þegar við horfum á heiminn eins og hann er í dag, sem er uggvænlegt þótt ekki sé dýpra í árinni tekið, þá er alveg ljóst að Norðurlöndin geta haft mjög sterka rödd og sterk skilaboð inn í það umhverfi. Þá er ég einmitt að vísa í eina af yfirskriftinni frá formennskutíð hæstv. ráðherra um friðinn og það að við á Norðurlöndum getum verið boðberar friðar. Við vorum auðvitað ekkert alltaf friðsamleg og fórum alveg í stríð hvert við annað hér á sínum tíma. Við flúðum alla vega, fyrst Noregskonung og svo börðumst við fyrir því að fá sjálfstæði frá Danmörku, þannig að við eigum alveg líka okkar sögu, Norðurlöndin. En okkur hefur tekist í allan þennan tíma að eiga friðsamleg samskipti sem byggja fyrst og fremst á lýðræði, sem er auðvitað grunnurinn að friði. Ég held að það hafi verið mikilvægt hjá hæstv. ráðherra að setja þetta á oddinn á tímum sem þessum í norrænu samstarfi og þess vegna höfum við ákveðið hjá Íslandsdeildinni að í formennskutíð okkar þá höldum við áfram þessum boðskap. Okkur fannst líka mikilvægt að fara að horfa sérstaklega til norðurslóða og ég mun kannski ræða það í ræðu minni á eftir þegar ég fylgi eftir skýrslu Norðurlandaráðs.

Mig langar líka að segja að maður áttar sig á því þegar maður fer inn í þessa vinnu að það er alveg rosalega mikið af öflugu fólki sem er að vinna á vettvangi stjórnsýslunnar að norrænum málum. Bara síðast í gær eða fyrradag bauð ráðherra okkur til sín og þar voru margir aðilar að vinna úr stjórnsýslunni og þá verða til hugmyndir, þegar fólk hittist. Það er einmitt tækifæri okkar Íslendinga, við erum stundum svolítið fljót að bregðast við og getum unnið hratt og vel saman. Ég held að það sé full ástæða til þess að við nýtum okkur þá miklu þekkingu og reynslu sem þar er og þau samskipti sem eiga sér stað á vettvangi embættismannanna. Ég efast ekki um það að ráðherrarnir séu svolítið með þetta allt saman á hreinu en það er líka akkur fyrir okkur þingmennina að þekkja betur það fólk sem stendur í þessari vinnu og heyra frá þeim því að það er alveg ofboðslega mikið af hugmyndum og tækifærum sem þarna geta flætt á milli.

Ég ætla ekkert að lengja frekar þessa umræðu, ekki að það skipti miklu máli því hér er auðvitað full mælendaskrá — er það ekki, virðulegur forseti? — því að áhuginn á þessari umræðu er alltaf mikill. Þetta var alger kaldhæðni, hæstv. ráðherra, og hefur ekkert með þessa góðu skýrslu og góðu ræðu að gera en ég hef margoft sagt að ég myndi gjarnan vilja sjá Alþingi Íslendinga taka meiri þátt í umræðu um alþjóðastarf. Ég tala nú ekki um að þegar ástandið er eins og það er þá er mikil ástæða fyrir því að þessi góði vettvangur hér, málstofan okkar, sé líka nýtt til að ræða alþjóðamál. Þar er norrænt samstarf mikilvægt því að það eru okkar helstu nágrannar, það er okkar stærsti alþjóðavettvangur þar sem við verjum hvað mestum fjármunum og tíma og embættismannakerfið okkar jafnt sem ráðherrarnir og svo er auðvitað landsdeildin í Norðurlandaráði stærsta landsdeildin hvað alþjóðasamstarf varðar.

Ég  ítreka þakkir til hæstv. ráðherra fyrir þessa fínu skýrslu sem við munum örugglega nýta okkur hér og ég vænti þess að flestir þingmenn muni lesa og geti nýst okkur í störfum okkar á alþjóðavettvangi, hvort sem það er í Norðurlandaráði eða jafnvel að aðrar landsdeildir geti líka vel nýtt sér þær upplýsingar sem hér liggja fyrir. Það er mat mitt að þetta formennskuár hafi gengið mjög vel. Bæði hefur hæstv. ráðherra staðið sig vel í því að halda utan um þetta en svo hefur líka verið gaman fyrir okkur Íslendingana á þessum vettvangi að fylgjast með öllum íslensku ráðherrunum sem hafa þá verið að leiða vinnuna í sínum ráðherranefndum. Ég vænti þess að á sama tíma og mikil orka og kannski einhverjir fjármunir hafa farið í þessa vinnu þá muni það líka nýtast okkur Íslendingum býsna vel.


Ræðumaður: Bryndís Haraldsdóttir

Virðulegur forseti. Ég  lýsi mig hlynnta þessu frumvarpi eins og ég held að þingheimur geri allur, enda eru þetta svona afleiðingar af því sem við höfum svo sem kannski þegar ákveðið með einhverjum hætti. Ég veit að hæstv. ráðherra þarf að vera annars staðar og sinna Grindvíkingum og ég virði það fullkomlega að hún fari frekar á þann fund. En það sem fékk mig í rauninni  til að standa upp var orðræðan  hérna áðan og skoðanaskiptin þegar var verið að ræða um húsnæðismarkaðinn þannig að mig langaði bara að koma ákveðnum sjónarmiðum á framfæri.

Fyrst langar mig að segja að ég fékk tækifæri til að hitta Grindvíkinga á mánudaginn og heyra í fólki. Þar ræddi ég sérstaklega við tvær konur, mæður, kannski í svipaðri stöðu og ég, að reyna að sinna vinnu og börnum og öllu því sem fylgir því að reka fjölskyldu. Og guð minn góður, hvað er mikið lagt á þetta fólk, bara það að reyna að halda utan um fjölskylduna sína í því ástandi sem þarna er. Þarna var verið að lýsa fyrir mér hvernig verið væri að skutla börnum á milli skólahverfa í Reykjavík, á íþróttaæfingar hér og þar og allt þetta. Þetta er bara púsluspil sem venjuleg fjölskylda, sem þó býr í sínu örugga húsnæði, getur aldrei látið ganga til lengdar. Það fær mig til að hugsa um það sem ég hef nokkrum sinnum rætt í ræðustól þegar við hugsum um velferðarsamfélagið okkar og okkar kvarða, að við sáum það eftir hrun hve heilsu kvenna hrakaði mikið, þ.e. heilsu kvenna sem bjuggu við góð lífsgæði hrakaði. Það er áhugavert að skoða þetta í kynjasamhenginu en margir vilja meina það að þessar áhyggjur sem lögðust þarna á fjölskyldur eftir hrun hafi valdið þessu.

Ég hef þar af leiðandi og við öll í velferðarnefnd,  og hv. þm. Ásmundur Friðriksson hefur sérstaklega talað fyrir því,   reynt að eiga það samtal við fulltrúa frá Grindavík um hvernig við getum komið inn í það að tryggja að andleg heilsa þessa fólks sem stendur í þessu sé í lagi. Þá heyri ég það skýrt frá Grindvíkingum að það eru húsnæðismálin fyrst, svo er hægt að fara að huga að öðru. Það er mjög skiljanlegt. Þess vegna langaði mig kannski að koma þeim sjónarmiðum mínum á framfæri að ég er ósammála þeirri nálgun sem birtist t.d. í andsvari hjá hv. þm. Kristrúnu Frostadóttur hérna áðan, vegna þess að ég held að það sé mikilvægt að það sem við erum núna að líta á sem einhvers konar bráðabirgðalausn í ljósi jarðhræringanna í Grindavík og þeirrar aðstöðu sem fólkið þar er í,  sé raunveruleg bráðabirgðalausn en ekki einhver plástur inn á  kerfið okkar almennt.

Mig langar að segja að ég held að við höfum í of langan tíma verið  alltaf með plástur á húsnæðismarkaðinn okkar og húsnæðiskerfið okkar og ég vil  setja fyrirvara við það yfir höfuð, þetta Bríetarfyrirkomulag. Ég myndi því vilja miklu dýpri og meiri umræðu áður en við færum í það að stækka og auka það til allra muna. En þar sem ég sit ekki enn þá í fjárlaganefnd mun ég ekki hafa tækifæri til að koma þeim sjónarmiðum á framfæri við umfjöllun þessa. En  ég efast ekki um það, virðulegur forseti, að við þurfum að taka dýpri og meiri umræðu um það hvernig við ætlum að bregðast við þeim miklu áskorunum sem við stöndum frammi fyrir  einmitt til að þær leiði ekki til annarra vandamála og verkefna síðar. Það er auðvitað húsnæðismarkaðurinn okkar sem hefur verið mikil áskorun og við höfum aldrei — aldrei — í íslensku samfélagi náð einhvers konar jafnvægi á þann markað. Ég vil meina  að það kunni að einhverju leyti að vera stjórnmálunum að kenna vegna þess að við erum of mikið alltaf að grípa til aðgerða án þess að sjá hvað hinar aðgerðirnar skila raunverulega. Ég vil bara að við munum það að    grunnvandinn á húsnæðismarkaðinum okkar er framboðsvandi. Ef framboðið væri nægjanlegt þá væri verðið ekki svo hátt. Það er verkefnið sem við þurfum að vinna að og það gerum við í samstarfi við sveitarfélögin.


Ræðumaður: Þórdís Kolbrún R. Gylfadóttir

Frú forseti. Við erum í raun að nýta þá reynslu, eins skemmtileg og hún var, úr  heimsfaraldri, þ.e. við erum að horfa á tekjufallsstyrki. Við reynum líka að læra af reynslunni, það sem betur hefði mátt fara, í nálgun á það. Við erum til að mynda að leggja upp með að það verði miðað við raunverulegt tekjufall. Í stóru aðgerðinni í Covid fyrir landið allt var þetta sett í þrep og það var töluvert gagnrýnt, en þar vorum við líka í kappi við tímann, vorum með allt landið undir. Núna teljum við raunhæft að miða við raunverulegt tekjufall vegna þess að mengið er minna og það er þá í leiðinni vonandi hægt að   undirbyggja það  — ég vona að það reyni ekki á það aftur, en ef það gerir það þá gætum við miðað við raunstöðu.

Í því frumvarpi sem ég vona að komi inn í þingið í næstu viku er verið að gera ráð fyrir að rekstrarstuðningur sé að hámarki 6 millj. kr. fyrir hvern almanaksmánuð hjá rekstraraðila og miðað við u.þ.b.  tíu starfsmenn. Þessar tölur erum við að máta við — bara ef þú horfir á mengi atvinnurekenda í Grindavík: Hverjir eru einyrkjar? Hvað eru margir starfsmenn? Hvað eru þetta mörg fyrirtæki? Þá er þessi útfærsla mátuð sérstaklega á þær aðstæður og þá stöðu, þannig að við teljum okkur vera að gera gagn með því og að þetta sé þetta súrefni. Við vorum til að mynda að hugsa þetta   meira í einhverju  svona viðspyrnuviðhorfi. En það verður dálítið skrýtið þegar á sama tíma er verið  segja: Heyrðu, að öllum líkindum er enginn  að fara að vera þarna með hefðbundinn atvinnurekstur sem er hluti af hverju samfélagi á næstu misserum. Ég lít svo á að það sem er þá eftir snúi þá bara að aðgengismálum fyrir þessa hafnartengdu starfsemi,  hafnarstarfsemina í bænum. Er raunhæft að þau  geti haldið þar áfram? Munu þau  geta farið um  og  treyst á að nálgast sínar vörur og komist á staðinn? Og ef svo er, er þá eitthvað við þessar breyttu aðstæður sem þarf að gera sérstaklega til að þau haldi einmitt áfram þar en fari ekki eitthvert annað? Og það kallar á samtal.


Ræðumaður: Þórdís Kolbrún R. Gylfadóttir

Frú forseti. Það er rétt hjá hv. þingmanni að við settum í forgang það stóra verkefni að geta svarað fólki og fjölskyldum búsettum í Grindavík varðandi það  með hvaða hætti þau geta gert ráðstafanir til millilangs eða lengri tíma. Við höfum líka verið að vinna að þessu frumvarpi  en þegar aðstæður breytast síðan ansi hratt og við erum einhvern veginn farin að taka ákvarðanir sem miða að því að enginn muni eiga heima í Grindavík næstu misseri þá vildi ég taka  snúning á því hvort þau úrræði sem byrja í raun sem tekjufallsstyrkur, eiginlega viðspyrnustyrkur og brú yfir í eitthvert nýtt ástand sem  við vitum ekki hvenær kemur, hvort það kemur og hvar, að við pössum það alla vega að markmiðin séu skýr.

Ég á  fund núna með fyrirtækjum á svæðinu til þess einmitt að eiga þetta samtal vegna þess að markmiðið með þessu frumvarpi sem núna er í smíðum er  að gefa fyrirtækjum súrefni og  að brúa yfir í eitthvað annað. Það er aðeins mismunandi hvað það er eftir því hver starfsemin er. Til að mynda ef þú ert að reka hárgreiðslustofu í Grindavík, þú ætlaðir mögulega að reka hárgreiðslustofu  annars staðar en þú gerir það augljóslega ekki í Grindavík. Það eru dæmi um starfsemi sem er bæði    í Grindavík og annars staðar og þá getur viðkomandi haldið þeirri starfsemi áfram en hann hefur örugglega orðið fyrir tekjufalli vegna þess að enginn gat verslað við viðkomandi  í Grindavík. Þetta er auðvitað hugsað aftur í tímann frá því að atburður hófst og út apríl. Þannig að þetta er líka bara til að svara þeim áhyggjum  sem atvinnurekendur hafa núna  af því að rekstur þeirra stendur verr vegna alls, að það sé þá leiðrétt upp að einhverju marki. En við erum hérna t.d. að miða  við ekki svo marga starfsmenn, upp að tíu starfsmönnum, og þarna eru auðvitað stór fyrirtæki með miklu fleiri starfsmenn. Þar hefur maður heyrt mjög skýrt að það er vilji til að halda því áfram og það kemur bráðum í ljós hversu raunhæft það er og þá er spurning hvað kemur í framhaldi af því.


Ræðumaður: Þórdís Kolbrún R. Gylfadóttir

Herra forseti. Ég vil byrja á því að skýra þau orð mín að þegar ég segi að húsnæðisvandi sé leystur þá er ég að vísa í stóra verkefnið gagnvart Grindvíkingum og að þeim sé gert  kleift að fjárfesta á nýjum stað og gera sínar ráðstafanir. Þar er ég að tala um þann afmarkaða húsnæðisvanda. Ég er ekki að fullyrða að við verðum búin að leysa húsnæðisvandann í íslensku samfélagi innan einhverra missera, enda er það viðvarandi verkefni sem öll lönd í kringum okkur eru sömuleiðis að glíma við og er mjög flókið samspil varðandi   hvaða áhrif mismunandi aðgerðir hafa. Ég geri ráð fyrir að við hv. þingmaður séum kannski ekki að öllu leyti sammála um hvaða leiðir eru skynsamlegastar þar en við erum sammála um að gera það sem þarf fyrir þau sem eru núna í millibilsástandi. Þess vegna erum við að nýta þennan ramma. Mér finnst mikilvægt að við aðskiljum það neyðarástand sem þarna skapast frá almenna húsnæðiskerfinu, húsnæðislausnir og inngrip ríkisins í því til að reyna að leysa það mál. En  við vitum líka að það er  að hægja á fólksfjölgun til landsins. Við erum ekki orðin 400.000  eins og við héldum í smástund, gaman að segja frá því, sem setur auðvitað ákveðin önnur verkefni í annað samhengi, þ.e. til að mynda fólksfjölgun, áskoranir á húsnæðismarkaði, fjölda þeirra sem þar er. Í því samhengi er verkefnið sem snýr að Grindvíkingum  vel viðráðanlegt. En það breytir ekki því að við ættum að nýta þá stöðu sem upp er komin í að taka frekari ákvarðanir til þess að hafa jákvæð áhrif á framboðshlið. Þar eru ýmsar leiðir færar sem ég myndi vilja að markaðurinn leysti fyrst og síðast. Þar er bæði hægt að einfalda allt regluverk og svo eru uppi hugmyndir um að sveitarfélög stígi fram og skipuleggi íbúðir sem  geta verið fyrir Grindvíkinga eða aðra.


Ræðumaður: Þórdís Kolbrún R. Gylfadóttir

Herra forseti. Ég þakka hv. þingmanni fyrir þessi atriði sem hún kemur hér inn á. Það er mjög mikilvægt að það komi fram að huga að þessu samspili við  annað sem er gert, bæði hvað varðar Grindavík en líka almennt um hlutverk Bríetar á húsnæðismarkaði. Þess vegna tel ég mjög mikilvægt að það sé skýrt að það er í síðasta lagi innan þriggja ára frá því að greiðsla var innt af hendi sem gert er skilyrði um endurgreiðslu hlutafjárins. Hugmyndin er  og uppleggið er, og það er skýr stefna og skýrt tekið fram og þarf að vera alveg á hreinu, að þetta er tímabundið ástand, þessi kaup á einmitt þessu svæði,  hlutverk Bríetar er ekki hugsað hérna á höfuðborgarsvæðinu. Við nýtum þetta fyrirkomulag sem er til þess að mæta þessum tímabundna vanda, setjum það inn í löggjöf að það sé heimilt og það er alveg skýrt að það er stefnt að því að selja eignirnar að nýju þegar húsnæðisvandinn er leystur.

Ég myndi segja að það þyrfti miklu stærri umræðu ef við ætluðum að  gera stefnubreytingu á þessu umhverfi og breyta hlutverki og eðli Bríetar almennt. Við lítum  svo á að þetta sé bráðabirgðastaða, bráðabirgðavandi, og við nýtum þetta fyrirkomulag til að leysa þann vanda og getum gert það eins hratt og örugglega og kostur er. Þannig að þetta er ekki hugsað til langframa en það er mikilvægt að þetta gangi í gegn þannig að við getum brúað þetta bil þar til fólk getur  farið í sínar fjárfestingar eða gert þær ráðstafanir sem það telur sig þurfa. En auðvitað getur einhver hluti þess hóps verið áfram á leigumarkaði, jafnvel í þessum íbúðum, þannig að það er þá sá tími sem áfram má líða. En eftir því sem fleiri fara annað  þá mun þessi fjöldi íbúa út af þessu úrræði ganga til baka.


Ræðumaður: Þórdís Kolbrún R. Gylfadóttir

Virðulegi forseti.  Ég mæli fyrir frumvarpi til fjáraukalaga fyrir árið 2024 sem er að finna á þskj. 932. Með frumvarpinu eru lagðar fyrir Alþingi tillögur um breytingar á fjárheimildum nokkurra málefnasviða og málaflokka vegna eldsumbrota og jarðhræringa við Grindavík. Atburðarásin síðustu vikur og mánuði með hraunrennsli innan bæjarmarka, sprungumyndunum og skemmdum á mikilvægum innviðum er þess eðlis að auka þarf stuðning við íbúa Grindavíkur sem var gert að yfirgefa heimili sín í nóvember 2023.

Í fjárlögum yfirstandandi árs er gert ráð fyrir rúmum 3 milljörðum kr. vegna ástandsins í Grindavík. Þyngst vega launagreiðslur og húsnæðisstuðningur við íbúa bæjarfélagsins en launagreiðslurnar voru fjármagnaðar til skamms tíma. Auk þess var Veðurstofa Íslands sérstaklega styrkt til að stofnunin gæti betur tryggt rekstur sinn og samtúlkun gagna í jarðskjálfta- og eldgosavá. Loks var veitt fjárheimild vegna vaxtaniðurgreiðslna við kaup á húsnæði í gegnum leigufélagið Bríeti vegna kaupa á íbúðum fyrir Grindvíkinga. Í ljósi nýjustu atburða er gert ráð fyrir að framlengja og auka við úrræði vegna eldsumbrota við Grindavík og tekur fyrsta fjáraukalagafrumvarp fyrir árið 2024 eingöngu til þessara atburða.

Lög um opinber fjármál marka skýra stefnu um hlutverk og efni fjáraukalaga. Þannig er tilgreint í lögunum að fjármála- og efnahagsráðherra sé heimilt að leita aukinna fjárheimilda í frumvarpi til fjáraukalaga til að bregðast við tímabundnum, ófyrirséðum og óhjákvæmilegum útgjöldum innan fjárlagaársins, enda hafi ekki verið unnt að bregðast við þeim með öðrum þeim leiðum sem tilgreind eru í lögunum. Ef fyrrgreindar leiðir duga ekki til er enn fremur hægt að mæta tímabundnum, ófyrirséðum og óhjákvæmilegum útgjöldum, sem ekki er hægt að mæta með öðrum hætti, með almennum varasjóði. Í þessu frumvarpi er um að ræða tillögur um ný verkefni og auknar heimildir sem varða útgjaldamál sem voru ófyrirséð við afgreiðslu fjárlaga eða teljast nú orðin brýn eða óhjákvæmileg. Í frumvarpinu er farið fram á auknar fjárheimildir til fjögurra málaflokka á árinu 2024 sem nema um 7,4 milljörðum kr. en það svarar til tæplega 0,5% hækkunar á heildarfjárheimildum í gildandi fjárlögum.

Á móti auknum fjárheimildum er lagt til að heimildir um almennan varasjóð verði lækkaðar um samsvarandi fjárhæð. Með þessu móti er í raun verið að nýta fyrirliggjandi heimildir í almenna varasjóðnum þótt það fari í gegnum fjáraukalög.

Ég vil vekja athygli á því í tengslum við hlutverk og umfang fjáraukalaga að í 24. gr. laga um opinber fjármál er kveðið á um almennan varasjóð A-hluta ríkissjóðs. Skilyrði fyrir ráðstöfun úr sjóðnum eru samskonar og þau sem gilda um frumvarp til fjáraukalaga, þ.e. að honum er ætlað að bregðast við útgjöldum sem eru tímabundin, ófyrirsjáanleg og óhjákvæmileg.  Það er hins vegar mat ríkisstjórnarinnar að best fari á því að þau verkefni sem eru inntak þessa frumvarps verði að svo stöddu ekki fjármögnuð beint með framlögum úr almenna varasjóðnum heldur óskað eftir heimildum með sérstökum fjáraukalögum. Að mínu mati fer einfaldlega betur á því að gera það með þessum hætti til að tryggja betur aðkomu þingsins að málum af þessari stærðargráðu.

En þá að meginefni frumvarpsins. Í frumvarpinu eru lagðar til auknar fjárheimildir til viðeigandi málefnasviða og málaflokka ráðuneyta vegna fimm liða, samtals um 7,4 milljarðar kr. Í fyrsta lagi er um að ræða framlengingu um fjóra mánuði á tímabundnum stuðningi til launagreiðslna, eða til loka júnímánaðar. Áætluð útgjöld vegna þessa nema 4,8 milljörðum kr. eða um 1,2 milljörðum kr. á mánaðargrundvelli. Í fjárlögum 2024 er gert ráð fyrir 2,4 milljörðum kr. vegna stuðnings til loka febrúar.

Í öðru lagi er aflað heimilda vegna nýs úrræðis um tímabundinn rekstrarstuðning vegna náttúruhamfara í Grindavíkurbæ. Er það í samræmi við frumvarp þess efnis sem er í smíðum, en gert er ráð fyrir að það taki til tímabilsins nóvember 2023 til og með apríl 2024 og er kostnaður þess áætlaður um 1,5 milljarðar kr. Gert er ráð fyrir að stuðningurinn verði í formi beinna styrkja til rekstraraðila í Grindavík og er markmiðið að styðja rekstur þar sem starfsemin fer fram í Grindavík og hefur skerst verulega með beinum eða óbeinum hætti vegna jarðhræringanna, t.d. þá rekstraraðila sem hafa tekjur af því að selja vörur og þjónustu á staðnum. Gerðar verða ýmsar kröfur til þeirra rekstraraðila sem hljóta stuðning svo sem ótakmörkuð skattskyldu hér á landi, einnig að rekstraraðili sé hvorki í vanskilum með opinber gjöld né að bú hans hafi verið tekið til gjaldþrotaskipta. Þá er gert ráð fyrir að rekstrarstuðningurinn sé að hámarki 6 millj. kr. fyrir hvern almanaksmánuð hjá rekstraraðila. Endanleg útfærsla rekstrarstuðningsins er enn í mótun og getur kostnaðarmatið því tekið breytingum en ég geri ráð fyrir að það komi hingað til þingsins mjög fljótlega, vonandi í í næstu viku.

Í þriðja lagi er gert ráð fyrir að sérstakur húsnæðisstuðningur vegna náttúruhamfara í Grindavík verði framlengdur um fjóra mánuði eða til loka júní auk þess sem forsendum um hámarksgreiðslur verður breytt, en áætlaður kostnaðarauki er um 900 millj. kr. Um er að ræða viðbótarhúsnæðisstuðning til þess að lækka húsnæðiskostnað Grindvíkinga sem þurfa að leigja húsnæði til íbúðar utan Grindavíkurbæjar. Fjárheimild í fjárlögum ársins 2024 nemur 450 millj. kr. miðað við gildistíma út febrúar, eða um 225 millj. kr. á mánuði. Í forsendum frumvarpsins er gert ráð fyrir að hærra hlutfall íbúa í Grindavík muni nýta úrræðið en áður, eða 85–95%. Þá er lagt til að hækka þak húsnæðisstuðningsins úr 75% í 90% af húsnæðiskostnaði. Auk þess er gerð sú breyting að þrepum verður fjölgað við ákvörðun hámarksfjárhæðar stuðningsins eftir fjölskyldustærð.

Í fjórða lagi er gert ráð fyrir að ríkissjóður greiði vexti og verðbætur af sjóðfélagalánum hjá lífeyrissjóðum, en um er að ræða sams konar ívilnun og bankar hafa þegar veitt sínum lántakendum á sinn kostnað. Það skal segjast eins og er að það er umhugsunarvert að lífeyrissjóðir telji sér ekki fært að mæta yfirstandandi hamförum með sambærilegum hætti og aðrir lánveitendur. Gert er ráð fyrir að þessi kostnaður verði greiddur fyrir sex mánaða tímabil til samræmis við eftirgjöf bankanna og er kostnaður metinn um 140 millj. kr. en kostnaðarmatið tekur mið af heildarfjölda sjóðfélagalána hjá lífeyrissjóðunum. Miðað er við að úrræðið verði formfest í formi samnings milli fjármála- og efnahagsráðuneytisins og viðeigandi lífeyrissjóða.

Þá er loks í fimmta lagi gert ráð fyrir gjaldfærslu um 84 millj. kr. vegna vaxtaniðurgreiðslu við kaup á húsnæði í gegnum leigufélagið Bríeti en áformað er að kaupa 120 íbúðir til viðbótar þeim 80 sem gert var ráð fyrir í lok síðasta árs. Í frumvarpi þessu er lagt til að auka hlutafé í Bríeti um 3,4 milljarða kr. sem ætlað er að styðja við fyrirhuguð íbúðakaup. Vaxtaniðurgreiðslan helst í hendur við tillögu um hlutafjáraukningu. Með niðurgreiðslu vaxta er Bríeti gert kleift að bjóða Grindvíkingum leiguhúsnæði á viðunandi kjörum og stefnt að því að selja þær íbúðir um leið og færi gefst.

Í fjáraukalagafrumvarpinu eru einnig lagðar til breytingar á heimildarákvæði 6. gr. fjárlaga. Lagt er til að við greinina bætist einn liður sem heimilar að aukið verði við hlutafé í Leigufélaginu Bríeti ehf. til að styðja við tímabundin kaup félagsins á allt að 120 íbúðum sem leigja skal Grindvíkingum. Skilyrði er sett um endurgreiðslu hlutafjárins með lækkun hlutafjár þegar leysist úr húsnæðisvanda Grindvíkinga eða í síðasta lagi innan þriggja ára frá því að greiðslan var innt af hendi.  Sambærileg heimild var sett í fjáraukalög fyrir árið 2023 til kaupa á 80 íbúðum til leigu fyrir Grindvíkinga. Jafnframt var veitt heimild í fjárlögum 2024 fyrir 50 millj. kr. vaxtaniðurgreiðslu til Bríetar svo að félagið gæti boðið ásættanlegt leiguverð. Bríet hefur þegar gengið frá kaupum á þessum 80 íbúðum og úthlutað til Grindvíkinga.

Hæstv. forseti.  Ég hef nú farið yfir helstu þætti þessa frumvarps til fjáraukalaga fyrir árið 2024. Í ljósi aðstæðna er ljóst að þau gætu orðið fleiri þegar líður á árið, t.d. á enn eftir að útfæra endanlega uppgjör íbúðarhúsnæðis einstaklings og er kostnaður þess óljós. Sú vinna er á áætlun og má vænta tíðinda innan skamms.

Ég legg til að frumvarpinu verði, að lokinni þessari umræðu, vísað til 2. umræðu og hv. fjárlaganefndar þingsins sem tekur málið til þinglegrar meðferðar.


Ræðumaður: Áslaug Arna Sigurbjörnsdóttir

Virðulegi forseti. Rétt fyrir jólin kom skýrslan og henni var dreift á þingi og um hana verður rætt hér í þingsal vonandi á næstu vikum eða í febrúar og þá getum við vonandi átt nánara samtal um það hvernig við viljum forgangsraða þeim fjármunum sem fara í stuðning við námsmenn. Við sjáum að útlán sjóðsins hefðu aukist um 700 milljónir ef engar tekjuskerðingar hefðu komið til þannig að við þurfum líka að átta okkur á því að þegar við ráðumst í breytingar á stuðningsumhverfi námsmanna þá þurfum við líka að forgangsraða og þar verður ekki bæði sleppt og haldið. En vilji minn stendur til þess að við tryggjum jöfn tækifæri nemenda óháð efnahag til að stunda nám, hvort sem þau vilja vinna með námi eða ekki. Þetta snýst um þau grunngildi sem réðu því af hverju ég fór í pólitík sem snúast um valfrelsi og jöfn tækifæri.


Ræðumaður: Áslaug Arna Sigurbjörnsdóttir

Virðulegur forseti. Ég þakka hv. þingmanni fyrir að koma með þessa umræðu hér í þingsal. Markmiðsákvæði Menntasjóðs námsmanna eru mjög skýr og grundvallast á því að nemendur hafi jöfn tækifæri til náms óháð efnahag og það er það sem við eigum að tryggja og vinna að. Nú liggur fyrir skýrsla um lagabreytingarnar sem farið var í um Menntasjóð námsmanna þar sem við sjáum vel að markmiðsákvæði sjóðsins eru í hættu. Mun færri en áætlanir gerðu ráð fyrir eru að taka námslán í íslensku samfélagi og markmið um að breyta kerfinu í styrkjakerfi heppnaðist kannski ekki alveg sem skyldi.

Hv. þingmaður spyr hér um frítekjumark atvinnutekna. Við gerðum könnun hjá nemendum sem er birt í skýrslunni þar sem við sjáum að viðhorfið til námslána hefur líka gjörbreyst. Það er ekki mikill vilji hjá nemendum til að taka námslán burt séð frá því hverju við myndum breyta í kerfinu. Við sjáum að 40% nemenda í háskólanum eru í vinnu og vilja vera í vinnu með skóla. Ég tek undir með hv. þingmanni að ég vil hafa val. Ég vil að nemendur geti sinnt námi sínu án þess að vera í vinnu en vilji þeir vinna með skóla þá sé val til þess. Ég hef því verið að skoða hvort við eigum að fara þá leið að tvískipta frítekjumarkinu eins og gert er í Danmörku þannig að sumarvinnan og sú vinna sem er ekki unnin á tímum sem skólinn er í gangi komi ekki inn í frítekjumarkið. Það held ég að sé leið sem væri sanngjarnt að fara. Þetta hef ég verið að skoða með Menntasjóði námsmanna. Í heildina held ég að það sé gríðarlega mikilvægt að við tryggjum þetta valfrelsi og leyfum nemendum, og tek undir með hv. þingmanni, að hafa val um hvernig þau afla tekna á meðan þau eru í námi, á sama tíma og við bætum Menntasjóð námsmanna til að styðja nemendur sem geta ekki eða velja ekki að vinna með fullu námi.


Ræðumaður: Þórdís Kolbrún R. Gylfadóttir

Herra forseti. Ég vil byrja á því að segja það alveg skýrt að þeim verkefnum sem ríkið á að sinna á að vera sinnt með sóma og við erum örugglega öll sammála um það hér að það þarf nýtt fangelsi og þessi mál þurfa að vera í lagi. Ríkið er búið að setja 400 milljónir í Sogn og 14 pláss í opnu rýmin fyrir kvenkyns fanga. Þessu til viðbótar eru þessar fjárheimildir auknar um samtals 340 millj. kr. á árunum 2024 og 2025 til þess að fjölga þessum rýmum á Sogni. En af því að ég segi að það eigi að vera algerlega skýrt að þeim grundvallarverkefnum sem ríkið á að sinna sé almennilega sinnt þá sakna ég þess oft í þessum sal að hlutirnir séu settir í einmitt það samhengi. Við sitjum enn þá á eignarhlut í Íslandsbanka, við sitjum á fullum Landsbanka, við erum með allar þessar stofnanir, við erum með of flókið regluverk. Við höfum svo mörg tækifæri til þess að hafa skýra forgangsröðun á því sem ríkið á að sinna og gera það vel og láta aðra um rest; hafa útboð á þjónustu þar sem við köllum eftir besta verði, sem of margir hér eru smeykir við. Í öllu slíku samhengi, ef við gerðum þetta almennilega og um það ríkti frekari pólitísk samstaða og hægt væri að koma því í gegnum þingið, þá væru þessi verkefni smáverkefni, til hliðar við allt það sem við bindum opinbert fjármagn í í dag og ættum ekki að gera.


Ræðumaður: Þórdís Kolbrún R. Gylfadóttir

Herra forseti. Ég þakka hv. þingmanni fyrirspurnina og vil nú byrja á því að segja að það að hér séu viðunandi fangelsi í fullvalda samfélagi sem er vel stætt er grundvallarhlutverk ríkisins og ég vona að við getum sameinast um að þeir hlutir eigi að vera í lagi. Ég er sammála ráðherranum í því að það var rétt að breyta þessum rúmu 2 milljörðum sem áttu að fara í viðhald í fjárfestingu í nýju fangelsi.

Ég er sammála hv. þingmanni í því að það er gríðarlega mikil vinna sem þarf að fara í og er viðvarandi. Sú staða er ekki ný af nálinni að mönnunarmál í fangelsum, starfsaðstaða, það að halda því fólki sem þar þarf að veita mjög mikilvæga þjónustu er erfitt verkefni og viðvarandi. Þar skiptir auðvitað máli að vinnuaðstæður séu eins og best verður á kosið í erfiðu umhverfi. Sömuleiðis er ég þeirrar skoðunar að við getum gert betur þegar kemur að betrun og umræðu um fanga á Íslandi.

Við erum með fjármálaáætlun í vinnslu og við erum í samstarfi við dómsmálaráðuneytið. Þar er stýrihópur að störfum varðandi byggingu nýs öryggisfangelsis á Litla-Hrauni. Það er bæði samtal og vinna í gangi og við vitum af þessu verkefni. Þar þarf að passa að við gerum það eins fjárhagslega skynsamlega og hægt er en auðvitað þannig að við lítum til lengri tíma og hugum að öðrum þáttum sem eru vandræði í fangelsismálum, þ.e. mönnun, að það sé hugað að því sömuleiðis, vegna þess að það skiptir okkur sem samfélag miklu máli að gera þetta eins og best verður á kosið og ef ríkið á að sinna einhverju þá eru það þessir hlutir. Auðvitað langar mig mjög mikið að komast í almenna umræðu um það hverju við gætum þá hætt til þess einmitt að forgangsraða betur í grundvallarverkefni ríkisins.


Ræðumaður: Þórdís Kolbrún R. Gylfadóttir

Herra forseti. Bara til að halda því til haga þá hefur samneysla, sem er þá kostnaður við reksturinn á mann, ekki verið að vaxa, svo það sé sagt, því hér er talað eins og svo hafi verið. Það breytir ekki þeirri sýn minni að í ríkiskerfinu sé of mikil sóun og á henni þurfi að taka, það þurfi að taka til þegar kemur að yfirbyggingu í kerfinu sem mun ekki leiða til skertrar þjónustu við fólk. Við sjáum auðvitað núna að verðbólgan er að fara niður og það hlýtur að vera gleðiefni og losar um víða. Það er hægt að fara í frekari sölu eigna og hætta verkefnum. Fagráðherrar verða auðvitað líka að hafa frumkvæði í því, ég stýri því ekki öllu saman. Og auðvitað þurfum við líka að hugsa um hvers virði langtímasamningar eru, ábyrgir langtímasamningar, ef það þýðir sem blasir við að ríkið þurfi með einhverjum hætti að koma að því. Við hljótum öll að vera sammála um að gera það a.m.k., en ekki segja að við ætlum ekki að gera neitt og taka á því að hér verði ekki náð saman. Það þarf að vera gert með ábyrgum hætti. En af því að hv. þingmaður sagði mig fara með rangt mál um að hér hafi verið útgjaldatillögur þá nefni ég bara eitt dæmi og það var sálfræðiútgjaldatillaga sem hér hefur komið fram.

Forseti minnir enn á takmarkaðan ræðutíma, bæði í fyrri og síðari ræðu; tvær mínútur í fyrri ræðu og ein mínúta í síðari ræðu.


Ræðumaður: Þórdís Kolbrún R. Gylfadóttir

Herra forseti. Ég þakka hv. þingmanni fyrir fyrirspurnina. Við erum í vinnu við fjármálaáætlun sem verður lögð fram á þinginu þegar fram líða stundir og margt af því sem hv. þingmaður nefnir verður auðvitað til umræðu þar og ákvarðanir teknar. Þar munu birtast m.a. áherslur og nálgun sem hv. þingmaður spyr um en það þarf auðvitað að fara sína leið í þriggja flokka samstarfi.

Hv. þingmaður fullyrðir hér að þjónusta í heilbrigðiskerfinu hafi ekki batnað. Ég er í fyrsta lagi ekki sammála því. Segjum sem svo að það væri þannig að þjónusta í heilbrigðiskerfinu hafi ekki batnað, þá hefur það ekki verið vegna þess að við höfum verið að skera þar niður eða ekki að bæta í fjármagn. Það er þá ýmislegt annað sem þarf að koma til. Við erum með 3% aðhaldskröfu á Stjórnarráðið og svo hin almennu 2%. Ég hef áður nefnt í þessum stól að við erum með 164 stofnanir í þessu landi með tæplega 400.000 manns. Í því felst sóun, í því felst óþarfayfirbygging í allt of mörgum stofnunum og breytingar á því myndu ekki skerða þjónustu við fólk sem á þjónustunni þarf að halda. Við sitjum á mjög miklu magni fasteigna sem ég myndi vilja leggja mikla áherslu á að ríkið losaði sig einfaldlega undan. Við sitjum líka á þróunarreitum og þar er spurning: Er ríkisvaldið best til þess fallið að auka virði þeirra og selja þá svo eða eigum við að selja þá og láta aðra um það? Það getur verið mismunandi sýn á það.

… ekki rétt.Það hefur ekki heldur skort á útgjaldatillögur frá flokki hv. þingmanns sömuleiðis í því. Ég er ekki á þeirri skoðun að leiðin til þess að bæta ríkisreksturinn felist í frekari skattahækkunum enda greiðum við hér eina hæstu skatta innan OECD.


Ræðumaður: Guðrún Hafsteinsdóttir

Virðulegi forseti. Það hefur ekki farið fram hjá neinum að eitt af aðaláherslumálum mínum sem ráðherra eru fangelsismál. Ég er sammála fyrirspyrjanda að þessi málaflokkur hefur átt undir högg að sækja í langan tíma á Íslandi, í allt of langan tíma, og það er löngu nauðsynlegt að bregðast við. Það er löngu orðið tímabært að byggja nýtt fangelsi og það erum við að gera. Ég hef einnig boðað heildarendurskoðun á fullnustukerfinu í átt til betrunar og þetta er vinna sem er að fara af stað og ég tel mjög brýna og mikilvæga. Ég vil einnig að það komi skýrt fram að til að mæta þeirri stöðu sem hv. þingmaður nefnir hér þá voru tryggðar 250 milljónir í varanlega viðbót til reksturs fangelsa sem og að aðhaldskrafan var tekin af fangelsum. Sömuleiðis var samþykkt 80 millj. kr. viðbótarframlag til þess að bæta og auka menntun fangavarða. Allt er þetta gert til þess að bæta aðstöðu í þessum málaflokki.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir fyrirspurnina og ég vil nota þetta tækifæri líka til að þakka Ríkisútvarpinu fyrir þann þátt sem sýndur var í sjónvarpinu í fyrrakvöld og varpaði ljósi á alvarlega stöðu fangelsisins á Litla-Hrauni. Það er rétt að fyrrverandi ráðherra var búinn að sækja fé til að fara í endurbætur á fangelsinu á Litla-Hrauni og þar stóð til að byggja viðbyggingu sem og að bæta húsakostinn sem er á Litla-Hrauni. Þegar framkvæmdir áttu að hefjast í júní á síðasta ári var það niðurstaða Framkvæmdasýslu ríkisins að það svaraði ekki kostnaði og væri í raun eins og að fleygja peningum að ætla að fara með rúmar 2.000 milljónir í endurbætur og viðbyggingu. Það var niðurstaða mín þegar ég kom inn í ráðuneytið að hefja tafarlaust uppbyggingu á nýju fangelsi. Hins vegar liggur það fyrir að Framkvæmdasýsla ríkisins telur sig geta gert nauðsynlegar lagfæringar á þeim húsakosti sem nú er til að halda starfsemi þar í fimm, sex ár. Það mun aftur á móti kosta nokkur hundruð milljónir.

Já, ráðherra telur að við getum haldið lágmarksviðhaldi á þessum húsakosti til að tryggja að starfsemi geti verið á Litla-Hrauni næstu fimm til sex árin.


Ræðumaður: Birgir Ármannsson

Til svara eru: Fjármála- og efnahagsráðherra, innviðaráðherra, utanríkisráðherra, háskóla-, iðnaðar- og nýsköpunarráðherra og dómsmálaráðherra.


Ræðumaður: Njáll Trausti Friðbertsson

Herra forseti. Eru sóknarfæri? Þau leynast örugglega víða. Hv. þingmaður kom inn á það áðan varðandi lambakjötið. Þetta erum við búin að tala um örugglega í 20 ár og það skilur það enginn. Hvernig má það vera að það sé ódýrara að fá eitthvert lambalæri — það er a.m.k. þannig inn á milli, ég veit ekki alveg hvernig þetta er núna úti í búð —  en að kaupa pítsu? Þetta er náttúrlega bara einhver þvæla. Þannig hefur það verið, eins og ég kom inn á, að við erum kannski ekki alltaf að borga fyrir gæðin. Þetta er bara eitthvað sem við eigum mikið við varðandi matvæli mjög víða.

Þetta er ekki bara íslenskt fyrirbæri, þetta er út um allt. Þegar við erum að tala um atvinnugreinina landbúnað í kreppu á Íslandi þá er, eins og ég kom inn á í ræðu minni áðan, líka kreppa í Evrópu í landbúnaði. Þess vegna finnst mér þetta svolítið leiðinleg einföldun sem kemur fram og hefur komið fram hér í þinginu undanfarin misseri og ár. Það er eins og allt myndi bara vera frábært við að fara í Evrópusambandið með íslenskan landbúnað. Ég er bara ekki þar vegna þess að maður er búinn að hlusta á þingmenn í þessum löndum og svo þarf ekkert annað en að horfa bara á sjónvarp öðru hvoru, erlendar stöðvar og annað. Eins það sem er núna að gerast í Þýskalandi og Frakklandi, alla vega í september, það horfði ég á með eigin augum en þar var búið að setja um alla akra í Slésvík-Holtsetalandi — og í lestinni frá Berlín til Hamborgar, það voru bara alls staðar einhver mótmæli — það voru skilti út um allt á ökrunum þar sem þýskir bændur voru að kvarta yfir sínum kjörum.

Af hverju nær þessi umræða ekki hingað heim? Hentar það ekki málstaðnum eða hentar það ekki íslenskri umræðu í fjölmiðlum? Ég held að mörg okkar sem tökum þátt í alþjóðastarfi verðum ansi hressilega vör við umræðu sem snýr að þessum þáttum, sem snýr að matvælum og öryggi. Þannig að víða eru vandamálin.


Ræðumaður: Njáll Trausti Friðbertsson

Herra forseti. Takk fyrir andsvarið, hv. þingmaður. Ég ræddi hér í fjáraukanum í 20 mínútur — eða hvort það var bara í fjárlögunum, í annarri ræðunni þar — um landbúnaðinn þannig að ég held að þar liggi gullkornin kannski í þessu samhengi hluta.

Jú, ég held að þetta sé atvinnugrein í kreppu og búin að vera lengi, eins og ég kom inn á í máli mínu áðan. Þess vegna þurfum við svona mál. Við þurfum fleiri svona mál. Síðan taldi ég upp í ræðu minni nokkra punkta. Við þurfum að leita allra hagræðingarmöguleika sem við getum. Í þessu máli hangir ávöxturinn tiltölulega lágt, held ég, á ávaxtatrénu. Ég held að flestir hljóti að skilja eðli þess í þessu litla landi okkar að við þurfum að finna að það sé stöðug hagræðing í gangi.

Ég kom inn á tæknina. Það sem er búið að gerast í sjávarútveginum á síðustu 30 árum er að á fiskvinnsluborðinu fóru 10 kíló í gegn hjá hverri manneskju sem vann við að snyrta fiskinn á borðinu en mér skilst að í okkar öflugustu húsum í dag í fiskvinnslunni séu þetta 180 kíló. Ég er ekki að fara fram á að það átjánfaldist, eða hvað það er, í lambakjötinu, að öll þessi afköst vaxi svo gríðarlega, en við þurfum líka að geta innleitt tækninýjungar þar. En á meðan greinin á í þessum fjárhagslega vanda jafn mikið og er núna og er alltaf að skrimta þá er erfitt að ná þangað, eins og kom fram í mínu máli áðan.

Já, ég tek undir það og ég hef líka lýst því, ég hef síðustu tvö ár tekið þessa ræðu hér, þetta er bara erfitt ástand sem er búið að vera hérna; Covid og síðan stríðið í framhaldinu, fjármagnskostnaður fer upp, aðfangakeðjur rofnuðu. Í íslenskum mjólkuriðnaði hugsa ég að undanfarin tvö ár séu versta tímabil sem verið hefur í mjólkinni hjá kúabændum í sirka 30, 40 ár. Ég man ekki lengra.


Ræðumaður: Njáll Trausti Friðbertsson

Herra forseti. Við ræðum hér frumvarp um breytingu á búvörulögum, um afurðastöðvar í kjötiðnaði. Ég vildi bara rétt koma upp og taka undir meginmarkmið frumvarpsins. Eins og kom fram í máli framsögumanns er önnur tillaga komin til atvinnuveganefndar frá hæstv. matvælaráðherra sem snýr að svipuðum málum varðandi afurðastöðvarnar. Mér finnst þetta bara eðlileg nálgun sem hér kemur fram:

„Með frumvarpinu er lögð til breyting á búvörulögum í því skyni að undanþiggja afurðastöðvar í kjötiðnaði ákvæðum samkeppnislaga. Finna má svipaðar undanþágur fyrir afurðastöðvar í kjötiðnaði í helstu samkeppnislöndum Íslands og má í því sambandi benda á að innan Evrópusambandsins eru í gildi víðtækar undanþágur frá samkeppnislögum til að styðja við framkvæmd hinnar sameiginlegu landbúnaðarstefnu sambandsins.“

Hér í vetur höfum við náttúrlega rætt töluvert um gullhúðun. Maður veltir fyrir sér, eins og í þessu máli þegar við erum á öðrum stað heldur en við sjáum innan sambandsins, hvort hér hafi verið farið eitthvað lengra, ég þekki það ekki, farið í þyngri löggjöf sem snýr að þessu heldur en Evrópusambandið heldur uppi. Ég þekki það bara ekki og kannski veit framsögumaður málsins meira um þann þátt. Það kemur líka fram hér í frumvarpinu:

„Í alþjóðlegum samanburði eru innlendar afurðastöðvar í kjötiðnaði örsmáar og því ekki samkeppnishæfar við afurðastöðvar á erlendum mörkuðum sem eru mun stærri og hagkvæmari rekstrareiningar.“

Þetta ræddum við hér fyrr í dag. Framsögumaður málsins, hv. þm. Þórarinn Ingi Pétursson, kom líka inn á sameiningu í Eyjafirðinum, Kjarnafæðis og Norðlenska. Það eru mjög góðar fréttir af þeirri sameiningu og jákvæðar fréttir. Þetta skilar sér vonandi síðan vel til bænda, eins og hefur komið fram hér í dag, í hærra afurðaverði og það verði hægt að gera betur við bændur.

Þetta er almennt, þetta er ekki bara á Íslandi eða í Evrópu, þetta er mjög víða, þ.e. að bændur eiga mjög erfiða tíma og almennt er ekki verið að borga í heiminum það verð sem væri kannski eðlilegt miðað við margt annað sem við verslum. Meðalfjölskyldan í dag er kannski að verja 12–15% af tekjum í matvæli. Þegar maður ólst upp í kringum 1980 voru tölurnar svona 30%, 35–40% jafnvel, á öðrum tíma. Allt okkar kerfi hefur náttúrlega breyst gríðarlega varðandi stuðning við landbúnað eins og ég ræddi hér fyrr í vetur í fjárlagaumræðunni. Stuðningur við landbúnaðinn hefur væntanlega farið úr 5–6% í kringum 1980 en er kominn í innan við 1% af landsframleiðslu í dag þannig að það er mikil breyting á því.

Eins og kom fram í máli mínu í andsvari við hv. þm. Magnús Árna Skjöld Magnússon hér áðan er mikil umræða í Evrópu um þessi mál og staða bænda víða í Evrópu virðist vera mjög slæm þannig að hið fyrirheitna land ýmissa, Evrópusambandið, virðist ekki vera að virka eins og hefur kannski komið fram í umræðu á seinni árum. En það er mikið sem gengur á í dag. Auðvitað hefur Úkraínustríðið, bæði hér á landi og annars staðar, búið til mikið vandamál í áburðarkaupum og í fóðri og ýmsum aðföngum, byrjaði náttúrlega í Covid þegar aðfangakeðjurnar brustu og síðan með hörmulegri innrás Rússa í Úkraínu. Þetta er yfir allt. Síðan er hækkandi vaxtakostnaður og erfið rekstrarskilyrði þannig að það á náttúrlega að beita öllum mögulegum leiðum sem hægt er að finna til að bæta afkomu bænda og atvinnugreinarinnar. Mér sýnist að þetta mál sem hefur verið rætt hér áður í þinginu á síðustu þingvetrum geti hjálpað þar til. Mig grunar að í þessu máli sé bara um markaðsbrest að ræða. Það er erfitt að tala um hefðbundinn samkeppnismarkað í litlu ríki eins og okkar, örsmáu ríki, og að hefðbundin lögmál virki með sama hætti og við Sjálfstæðismenn sjáum almennt. Í þessu umhverfi getur eðlilega verið erfitt að koma því fyrir.

Við höfum á undanförnum árum verið í nánast stöðugum bráðaaðgerðum varðandi landbúnaðinn eins og við áttum í núna fyrir jólin í fjárauka, út af því ástandi sem ég var að lýsa hér áðan og hefur skapast á síðustu tveimur árum sérstaklega. Það var brugðist við í fjárauka í desember. Við þurfum að fara að sjá fram á betri tíma, vonandi með nýjum búvörusamningi sem við klárum eftir sirka tvö ár og stefnum á að vinna, endurskoðun er nýlokið og nú gefst tími til þess að fara dýpra í framhaldinu. Vonandi náum við að klára þessi mál og fleiri, það mætti alveg horfa til nokkurra mála þegar við erum að leita að meiri hagkvæmni í búrekstri. Þetta er bara ein leið til að gera þessa íslensku atvinnugrein hagkvæmari, landbúnaðinn. Það hefur verið að nást og góðar fréttir úr Dölum núna um verndandi arfgerð gegn riðu, það er jákvætt. Ég talaði mikið í desember um kyngreiningu á nautasæði. Mér finnst það risamál fyrir nautakjötið, hjá kúabændum. Það er stórt og mikilvægt mál. Þá kom ég líka inn á mikla möguleiki á að nýta verkfæri nákvæmnisbúskapar með hjálp hlutanets þar sem stafrænar upplýsingar með hjálp gervigreindar hámarka nýtingu á ræktarlandi. Við erum vel í stakk búin til að innleiða slíka tækni. Við höfum öflugar fjarskiptatengingar í sveitum sem mögulega gætu nýst í garðyrkju og annarri jarðrækt. Við þurfum líka að hafa von í því að horfa til framtíðar með jákvæðum hætti um það sem hægt er að gera.

Það sem við ræðum hér í dag er hluti af endurskoðun á starfsumhverfi afurðastöðva og úrvinnslustöðva í landbúnaði. Það getur verið aukin sérhæfing, verkaskipting og tæknivæðing. Það hefur ekki verið hægt að byggja á Íslandi um áratugaskeið nýtt sláturhús t.d. eða nýja mjólkurstöð frá grunni. Hvað segir það okkur um atvinnugreinina og þrótt hennar að hafa hreinlega ekki getað sótt nýjustu tækni í miklu stærri stíl heldur en hefur verið gert? Sambærilega tækni höfum við séð í íslenskum sjávarútvegi, í fiskvinnslu, síðustu 30 ár. Með því að skapa þessa möguleika án þess að slíkt bitni á neytendum komast fyrirtæki í landbúnaði og bændur í sókn. Allt mun þetta stuðla að hagkvæmari landbúnaði og meiri samkeppnishæfni íslensks landbúnaðar þannig að það er mikilvægt.

Það hefur verið gerð úttekt á vegum Ríkisendurskoðunar á framkvæmd og eftirliti með innflutningi á búvörum. Það er í rauninni sorglegt hvernig tollverndin frá 2015, 2016 eða 2017, u.þ.b., þegar var farið í hana, hefur reynst illa. Eins og framsögumaður þessa máls kom inn á áðan var í síðasta tollkvótaútboði nautakjötið á 1 kr. Það segir ansi mikið um erfiða stöðu sem snýr að þessu. Einnig höfum við rætt líka um vörunúmer og annað, að það standist ekki á við innflutninginn að utan hvað kemur fram í tölum innan lands. Það er mikilvægt að fá svör um hvernig stendur á því að það sé verið að flytja inn til landsins, það hefur verið vandamál, undir röngum tollnúmerum. Við þurfum að ræða tollverndina betur og hvernig hún hefur brunnið upp á síðustu árum.

Það er mín tilfinning að bændur séu til í að breyta og endurhugsa en hvernig förum við að því þegar afkoman er eins slæm og hún hefur verið? Þetta er sérstaklega erfitt akkúrat í þessu umhverfi sem er núna. Vonandi er það aðeins að batna, við sjáum lækkun verðbólgu og vaxtakostnaðurinn er á niðurleið og í innflutningi á áburði erum við farin að sjá merki um að hlutirnir séu eitthvað að lagast.

Meðan ég man, ég vil nefna að meðalaldur íslenskra bænda er 57 ár, ég gleymdi að koma inn á það áðan. Það er töluvert hátt. Það er alvarlegt. Það þýðir að meðalbóndinn er eldri en sá sem hér stendur. Í Þýskalandi spurði ég nákvæmlega þessarar spurningar. Þar er meðalaldurinn ekki 57 ár heldur 61 ár. Þýskir bændur eru að meðaltali að komast á eftirlaun og meðalaldur þýskra bænda er eiginlega að ná eftirlaunaaldri og meðalaldurinn hækkar og hækkar þrátt fyrir hina svokölluðu landbúnaðarstefnu Evrópusambandsins. Þetta er litið gríðarlega alvarlegum augum þar, ef það verða ekki til bændur til að framleiða vöruna. Ég varð að koma þessu að, svona um það hvar við erum stödd og þetta skiptir auðvitað gríðarlega miklu máli.

En svona til þess að ljúka þessu þá vil ég bara þakka fyrir þetta mál, ég get ekki betur séð en að ég myndi styðja þetta mál þegar ég les það yfir og ég hef kannski útskýrt hér aðeins af hverju ég myndi gera það. En mér finnst bara almennt, og eins og ég sagði í ræðu hér fyrr í vetur þegar ég var að ræða málefni landbúnaðarins, af því að við erum líka að ræða orkumál mikið hérna í þinginu og erum náttúrlega komin í bölvað strand með þau mál. Sá sem hér stendur hefur mikið rætt það undanfarin ár. Við nálgumst orkuskiptin út frá þeirri hugsun að það varði efnahagslegt sjálfstæði okkar að framleiða sem mest af orku. En það er alveg sama efnahagslega sjálfstæðið undir þegar við veikjum undirstöður innlendrar matvælaframleiðslu. Matur og orka eru hornsteinar í sjálfstæði þjóðar og því skulum við aldrei gleyma. — Ég hef lokið máli mínu, herra forseti.


Ræðumaður: Njáll Trausti Friðbertsson

Herra forseti. Já, það er hægt að svara með mismunandi hætti. Í sjálfu sér eru bara allir að passa upp á sitt fæðuöryggi í dag, hvert sem litið er. Góð og holl matvæli er það sem þetta er farið að snúast ansi mikið um. Við sjáum það líka tengt Úkraínu og útflutningi þeirra inn í Evrópusambandsríkin. Hv. þingmaður þekkir þá umræðu og hvernig brugðist var við víða sem snýr nákvæmlega að því sama og ég tók dæmi um með Afríku og hvernig Afríkuráðið er að ræða þessi mál sem snúa að Evrópuráðinu.

Þá spyr ég hv. þingmann: Er ekki bara eðlilegt, eins og kemur fram í þessari þingsályktunartillögu, að hér sé unnið eftir svipuðu skapalóni og er gert innan Evrópusambandsins sem snýr að nákvæmlega því sem ég rakti hér, afurðastöðvum? Er það ekki bara hin eðlilegasta leið í sjálfu sér þegar við erum með svona örsmátt ríki í samanburði? Því var nú ekki hvíslað í eyra mér, ég hlustaði bara á hv. þingmann sem mælti hér fyrir þingsályktunartillögunni, að Danish Crown í Danmörku gæti slátrað öllum nautgripum á Íslandi á fimm dögum. Þetta á náttúrlega við um fleiri flokka. Það er enn ýktara dæmi, held ég, í svínaræktinni. Það eru enn þá færri dagar, tveir, þrír dagar. Er ekki bara eðlilegt að við séum með svipaðar leikreglur og gerast innan Evrópusambandsins, eins og er raunverulega verið að gefa boltann upp gagnvart  í þessu máli. En ég ítreka að innan NATO-þingsins er gríðarleg umræða um fæðuöryggi. Það kom mér bara gríðarlega óvart í Þýskalandi í september að þeir töluðu varla um annað í þýska þinginu og sérfræðingar vítt og breitt um landið sem við heimsóttum, þeir tala um alla málaflokka og hvað sem er en þetta var alltaf sama umræðuefnið: Orka og fæði.


Ræðumaður: Njáll Trausti Friðbertsson

Herra forseti. Ég þakka hv. þm. Magnúsi Árna Skjöld Magnússyni fyrir sína ræðu. Hann fer fögrum orðum um Evrópusambandið. Sá sem hér stendur hefur lengi verið formaður Íslandsdeildar NATO-þingsins eða síðastliðin sex ár. Fyrir fjórum, fimm árum sótti ég ásamt stjórnmálanefnd NATO-þingsins fund í Addis Ababa í Eþíópíu með Afríkuráðinu og það sem Afríkuráðið lagði mikla áherslu á við evrópska þingmenn Evrópusambandsríkjanna var: Af hverju leyfi þið okkur ekki að flytja matvæli til Evrópu? Þið eruð bara með þetta rosalega tollabandalag og haldið öllum úti og við fáum ekki að flytja inn matvæli.

Við erum með mikla umræðu í dag innan NATO-þingsins um Úkraínustríðið, sem við hæstv. forseti þekkjum ágætlega, og í tilefni af því hefur skapast meiri umræða innan Evrópu og NATO-ríkjanna um fæðuöryggi sem lykilhugtak í allri umræðu. Það kom mér gríðarlega á óvart þegar ég heimsótti þýska þingið með vísinda- og tækninefnd NATO-þingsins í september síðastliðnum hversu mikla áherslu þýska þingið og forsvarsmenn þar og sérfræðingar sem við heimsóttum vítt og breitt um Þýskaland lögðu á fæðuöryggi, fæðuöryggi, fæðuöryggi. Það var höfuðatriði. Á sama tíma og við fórum um Þýskaland voru alls staðar mótmæli þýskra bænda — alls staðar,  úti um allt. Í Kiel seinkaði manni um 30 mínútur að komast á flugvöll. Það voru slæm kjör bænda sem verið var að mótmæla og mikið ósætti. Svo erum við að upplifa aftur þessa dagana bæði í Frakklandi og Þýskalandi gríðarleg mótmæli einmitt vegna landbúnaðarstefnu Evrópusambandsins. Þannig að ég spyr bara: Er það töfralausnin hvernig staðið er að málum í dag? Og er hv. þingmaður ekki sammála mér um að Evrópusambandið er í eðli sínu tollabandalag þegar er verið að tala um samkeppni hér á milli markaða,  þegar er verið að útiloka Afríkuríki og önnur ríki í stærra samhengi út fyrir landamæri þessara ríkja?


Ræðumaður: Birgir Ármannsson

Forseti vill geta þess að af hálfu þingsins er með reglulegu millibili minnt á þær fyrirspurnir sem út af standa og þarf að svara og tekur forseti þessa ábendingu frá hv. þingmanni alvarlega og verður reynt að fylgja því eftir.


Ræðumaður: Ásmundur Friðriksson

Virðulegur forseti. Maður gleymir sér yfir svona erfiðum ræðum. Í dag ætla ég að ræða um frétt frá netmiðlinum eyjar.net þar sem lesa má um samgöngu- og húshitunarvandamál í Vestmannaeyjum. Í mars 2007 var lögð fram skýrsla stýrihóps um  byggingu ferjuhafnar í Bakkafjöru og með leyfi forseta ætla ég að vitna í skýrsluna:

„Siglingastofnun hefur lokið öllum nauðsynlegum frumrannsóknum í Bakkafjöru. Niðurstöður þeirra eru í einu og öllu jákvæðar og styðja fyrri niðurstöður. Mögulegt er að byggja ferjuhöfn í Bakkafjöru og verða frátafir í rekstri vegna veðurs og ölduhæðar um 3,5% tímans og þar af yfir vetrarmánuðina frá nóvember til mars 7–12%. Náttúrufarslegar aðstæður við Bakkafjöruhöfn eru þannig, að dýpi við innsiglingu í höfnina fer aldrei undir ákveðin mörk. Sanddæling vegna viðhalds hafnarinnar verður ekki vandamál og ekki meiri en eðlilegt getur talist.“

Virðulegur forseti. Fram til ársins 2020 er uppsafnaður stofn- og fjárfestingakostnaður vegna Landeyjahafnar og viðhaldsdýpkunar  um 8,2 milljarðar, þar af 45% eða 5 milljarðar vegna viðhaldsdýpkunar og á síðasta ári var hann 619 milljónir. Hér eru algjörlega óásættanlegar staðreyndir komnar fram. Herjólfur, sem átti að sigla 97% ferða í Landeyjahöfn, siglir nú einungis um 70% ferða.  Þetta eru sláandi tölur.

Vatnsbúskapur í Eyjum er  á sama stað. Þar hefur hitaveita hafi hækkað um tugi prósenta á síðustu mánuðum og er kostnaðurinn nú þrefaldur á við það sem ég þarf að borga á Suðurnesjum miðað við í Eyjum. Þetta er auðvitað aðstöðumunur sem er óþolandi og er víða í landinu. Það er mikill þungi í umræðunni í Eyjum um stöðu íbúa þegar kemur að samgöngum og hita, kostnaði og öryggi í vatnsbúskap.


Ræðumaður: Birgir Ármannsson

Forseti vill geta þess að á dagskrá fundarins verður gerð lítilsháttar breyting á eftir þannig að á eftir störfum þingsins verða 5. og 6. dagskrármál tekin fyrir. Að loknum umræðum um þau verða atkvæðagreiðslur um 2.–6. dagskrármálið. Eftir það verður fundi slitið og settur nýr fundur sem hefst á atkvæðagreiðslum um afbrigði og dagskrármál.


Ræðumaður: Birgir Ármannsson

Borist hafa bréf frá félags- og vinnumarkaðsráðherra þar sem óskað er eftir fresti til að veita skrifleg svör við fyrirspurnum á þskj. 442, um greiðslur almannatrygginga, frá Jóhanni Páli Jóhannssyni og á þskj. 714, um starfsfólk starfsmannaleiga, frá Valgerði Árnadóttur. Einnig hefur borist bréf frá menningar- og viðskiptaráðherra þar sem óskað er eftir fresti til að veita skriflegt svar  við fyrirspurn á þskj. 647, um fjárheimildir Samkeppniseftirlitsins, frá Þorbjörgu Sigríði Gunnlaugsdóttur.


Ræðumaður: Njáll Trausti Friðbertsson

Frú forseti. Ég vil taka undir það sem kemur fram í greinargerð málsins, að orkusjálfstæði er þjóðaröryggismál. Sá sem hér stendur hefur verið mjög upptekinn af því mjög lengi. Þetta er líka efnahagsmál. Staðan núna er að á undanförnum árum hafa menn verið að leggja umtalsverða fjármuni í þessa vinnu og auðvitað verið að bíða aðeins eftir vindorkunni og hvernig menn ætla að fara með það og síðan hvernig samspil vindorku, vatnsafls og jarðvarma verður og þá erum við komin að flutningskerfinu sem er lykilþáttur. Það urðu töluverðar breytingar, held ég, í pólitísku lífi Íslendinga, a.m.k. í orkumálum Íslendinga, þegar framkvæmdastjóri Landverndar tilkynnti það í byrjun mánaðar, sem mér finnst vera stefnubreyting miðað við undanfarin ár, að Landvernd styddi núna uppbyggingu flutningskerfis raforku, væri farin að skilja mikilvægi þess. Það er algjör grunnforsenda fyrir raforkukerfinu og nýtingu á þeirri raforku sem við framleiðum til fullnýtingar. En ég hef svolítið áhyggjur af því að ríkið sé að fara að taka fjárhagslega áhættu í svona verkefni, sem er áhættusamt. Það þarf gríðarlega mikla þekkingu og sterka og öfluga aðila til að standa á bak við svona hluti og það þarf gríðarlega mikla orku. Það hefur heyrst í þessari umræðu þegar ég hef fylgst með henni, hjá aðilum eins og í Reyðarfirði sem tala um að það þurfi að lágmarki, minnir mig, að byrja með 300–400 megavött í fyrsta áfanga. Það er því ljóst að hér er um stórt og mikið mál að ræða og þess vegna held ég að aðkoma ríkisins sé svolítið erfið. En auðvitað er hinn þátturinn sá hvað íslenskur almenningur fær, hvernig skatttekjur ríkisins verða eða hvað kemur frá þessari starfsemi í ríkissjóð. Það er kannski önnur umræða sem við þurfum að taka betur en ætti að afmarkast svolítið við það í umræðunni í staðinn fyrir að ríkið ætli bara að fara í ríkisvæðingu á þessu og fara í tekjuhliðina þeim megin frá.


Ræðumaður: Njáll Trausti Friðbertsson

Frú forseti. Sá sem hér stendur er áhugamaður um rafeldsneyti og þetta er bara hluti af því sem við erum að fara í gegnum og munum fara í gegnum á næstu árum og áratugum varðandi orkuskipti og markmið okkar með kolefnishlutleysi. En ég hef efasemdir um hugmyndafræðina hér og vildi kannski aðeins spyrja út í það. Í dag eru nú þegar miklar hugmyndir um og verið að vinna í verkefnum sem snúa að rafeldsneyti og búa það til, hvort sem orkuberinn er ammóníak, metanól eða hvað það á að vera, og einkafyrirtæki eru á fullu í þessu. Þetta eru gríðarlega stór og mikil verkefni og fjárfrek. Við erum kannski með fjóra staði á Íslandi sem eru á fullu í þessu núna í dag. Á Reyðarfirði er búin að vera mikil vinna í nokkur ár við að koma þessu á, við hliðina á álverksmiðjunni í Reyðarfirði, á lóð sem viðkomandi fyrirtæki hefur fengið í það. Það er á Grundartanga, þar er verið að vinna á fullu í þessu þar. Svo hefur verið talað um Helguvík og í Finnafirði, einn góður valkostur. Það þarf mikið afl og mikla orku til að framkvæma svona og þetta eru miklar fjárfestingar. Auðvitað hefur lengi verið talað um á Íslandi að þetta sé góður endir fyrir umframorku, að nýta yfir í rafeldsneyti, en það þarf alltaf að vera svona „base load", afsakið, frú forseti, það er æskilegt að hafa líka aðkomu annarrar orku, forgangsorku.

En aðalatriðið í þessu: Er hugmyndin hér bara ein ríkislausn varðandi þessi mál? Hver á þá aðkoma einkageirans að vera og fjárfesting þeirra fyrirtækja sem hafa verið að vinna í þessu undanfarin ár? Hvernig hugsar framsögumaður málsins þann vinkil?


Ræðumaður: Teitur Björn Einarsson

Frú forseti. Ég er hingað kominn til að segja að ég styð þetta mál frá  meiri hluta atvinnuveganefndar  og er ánægður með að meiri hluti atvinnuveganefndar hafi náð því og komið sér saman um að leggja málið fram með þessum hætti. Nær óbreytt frumvarp var  til afgreiðslu í atvinnuveganefnd á síðasta þingvetri en var ekki útrætt. Nefndin hafði á þeim tíma farið gaumgæfilega yfir málið, tekið til ítarlegrar þinglegrar meðferðar  bæði með því að fá umsagnir og gesti og þar var alveg ljóst hvernig málinu væri háttað.

Um þá breytingu og það nefndarálit sem þá lá fyrir frá meiri hluta atvinnuveganefndar leyfi ég mér að segja að hafi verið mjög víðtæk sátt. Það er mikið ákall um breytingar á núverandi kerfi. Og af hverju er það, frú forseti? Það er einfaldlega af því að núverandi kerfi er meingallað. Það er meingallað og gengur ekki upp. Það er óskilvirkt. Það tryggir ekki hámarksnýtingu eða arðsemi af þessari auðlind. Það setur sjómenn sem þessa atvinnugrein stunda í hættu, býr til óeðlilega hvata og  gengur einfaldlega ekki upp og er meingallað. Þess vegna er þetta lagt til og þess vegna styð ég þá breytingu að veiðar á grásleppu verði settar undir aflahlutdeildarkerfi eða kvótasett. Það er það kerfi sem við Íslendingar höfum í um 40 ár að meginstefnu byggt okkar auðlindanýtingu á í fiskveiðum  landið um kring og heilt yfir hefur það gengið mjög vel. Það er komin góð reynsla á það hvernig slíkt kerfi virkar, hverju það getur náð fram. Það getur í fyrsta lagi augljóslega, og það skiptir mig miklu máli, náð fram mikilli hagræðingu, að við séum að nýta auðlindir landsins með sem bestum hætti. Hvernig gerist það? Jú, fyrst og fremst með því að lækka kostnað, lækka sóknarkostnaðinn, eyða óvissu og gera þeim útgerðum sem hyggjast sækja grásleppu kleift að skipuleggja sinn rekstur og hámarka arðsemi af sinni starfsemi. Þetta skiptir gríðarlega miklu máli. Önnur rök eru þau að þá er dregið úr ólympískum veiðum, ef svo má segja, sem leiða  til þess í núverandi kerfi að það er keppni um að sækja sjóinn á þeim dögum sem eru í boði. Það er þá freistandi að halda á sjó í slæmum veðrum. Þetta vitum við og þetta þekkjum við og höfum margar sögur af því hvernig sjómenn hafa lent í háska af þessari ástæðu, ekki eingöngu vegna veiða á grásleppu heldur líka í öðrum kerfum sem hafa þessar ólympísku veiðar eða þennan hvata í för með sér.

Það er til mikils unnið að koma á skynsamlegu kerfi sem dregur úr þessu og hefur öryggi sjómanna  að leiðarljósi. Þeir geta þá stillt sig af  og sótt á miðin þegar það gefur og það er gott veður. Veiði á grásleppu er með þeim hætti að það þarf að leggja net, þau þurfa að liggja í einhvern tíma og það er erfitt að gera það þegar veður gerast válynd. Með    þessari breytingu er líka verið að sporna gegn veiðarfæratjóni. Við erum þá að sporna gegn slysum sem geta orðið við að net losni og drögum þannig úr áhrifum á umhverfið og lífríkið. Þetta hlýtur allt saman að skipta máli.

Það eru vissulega uppi andstæð sjónarmið og ég heyri það hér í þessum þingsal, af ræðum þingmanna sem hafa verið hér á undan mér. Það sem ég heyri og er  sammerkt öllum þeim ræðum er andstaðan við kvótasetninguna bara sem slíka, á móti því fyrirkomulagi. En eins og ég kom inn á áðan, frú forseti, þá er kvótakerfið það kerfi sem reynst hefur okkur hvað best við að reyna að hámarka nýtingu okkar fiskveiðiauðlinda á helstu nytjastofnum þessa lands og grásleppan er ekkert undanskilin þeim hagkvæmnis- og reynslurökum um það hvernig það hefur gengið.

Við meðferð þessa máls á sínum tíma á síðasta þingvetri var það þannig að atvinnuveganefnd tók mjög til skoðunar og hlustaði eftir sjónarmiðum þeirra sem settu sig á móti þessari ráðstöfun. Það verður reyndar að segjast að það var mikill minni hluti allra þeirra umsagna sem bárust nefndinni um þetta mál sem mótmælti því að þessi leið yrði farin. Það var mikill meiri hluti þeirra sem stunda þessa atvinnu, ekki  eingöngu frá útgerðinni heldur líka frá sveitarfélögum sem vita og þekkja hver reynslan hefur verið, þekkja gallana á núverandi fyrirkomulagi og sjá hversu mikill ávinningur það væri fyrir þessa atvinnugrein, fyrir þessar útgerðir og fyrir þessi svæði þar sem grásleppuveiðar eru stundaðar, að hrinda þessu í framkvæmd. En þeir sem höfðu uppi og tefldu fram öðrum sjónarmiðum — það er hlustað eftir þeim áhyggjum sem þar eru. Það eru áhyggjur um að kvóti fari brott af svæðinu. En það er brugðist við því með því að girða af og hólfsetja þetta eftir svæðum. Það eru takmarkanir á því og tekið fyrir það að framsal verði á aflaheimild  milli svæða. Það eru líka takmarkanir sem ég leyfi mér að segja, frú forseti, að eru auðvitað allverulegar, t.d. að heildaraflahlutdeild einnar útgerðar í aflahlutdeild í grásleppu er ekki 2%, eins og frumvarp hæstv. matvælaráðherra á síðasta þingvetri gerði ráð fyrir, heldur lagði meiri hluti atvinnuveganefndar til á sínum tíma að markið yrði fært niður í 1,5%, úr 2% niður í 1,5%. Er þá að mínu mati um verulega takmörkun um að ræða þannig að ég blæs á þá gagnrýni, frú forseti, að með þessu sé verið að stuðla að einhverri samþjöppun aflaheimilda á hendur örfárra. Það er bara ekki þannig. Staðreyndirnar tala sínu máli. Það kann að vera og það er mín skoðun að ég er ekki hlynntur því að það séu  settar of íþyngjandi takmarkanir eða girðingar,  heldur sé það þá útgerðanna og þeirra sem til þekkja, sjómannanna, að sækja aflann í okkar sameiginlegu auðlind með sem lægstum tilkostnaði þannig að hægt sé að hámarka ávinning þjóðarinnar af veiðunum. Það verður gert í þessu tilviki með því að breyta um kerfi og kvótasetja grásleppu. Ég er sannfærður um að svo sé.

Það kann að vera, og ég horfi alveg til þess  í þessu máli, að reynslan mun örugglega sýna fram á það á næstu árum að sumar þessar girðingar sem  eru lagðar til í þessu frumvarpi gangi mögulega of langt. Þá er það verkefni löggjafans að hlusta eftir því og breyta því í ljósi reynslunnar ef fram koma sterk rök fyrir því að svo skuli gera. Af þeim ástæðum tel ég mikilvægt að segja að ekkert frumvarp sem komið hefur fram um breytt fyrirkomulag á stýringu grásleppuveiða hefur verið fullkomið. Ég er ekki sérstaklega hlynntur því og tel sumar þessara girðinga sem eru settar í þetta frumvarp  jafnvel ganga of langt sums staðar.

En gott og vel, út frá þessum rökum að núverandi kerfi er meingallað, það er jafnvel hættulegt, það er hættulegt bæði umhverfi og þeim sem stunda þessa atvinnugrein, veiðar á grásleppu, þá styður það mjög svo sannfærandi og sterk rök fyrir því að ráðast í þessa breytingu.

Í stuttu máli, frú forseti: Ég er hlynntur þessu frumvarpi. Það verður spennandi að fylgjast með þinglegri meðferð málsins hjá atvinnuveganefnd. Vonandi tekst henni, eins og henni tókst  á síðasta þingi, að fara í gegnum þetta mál nokkuð hratt en örugglega og með vönduðum hætti. En ég tel mikilvægt að málið nái fram að ganga og verði að lögum áður en næsta veiðitímabil á grásleppu hefst núna í vor.


Ræðumaður: Birgir Ármannsson

Til svara eru: Forsætisráðherra, menningar- og viðskiptaráðherra, mennta- og barnamálaráðherra, félags- og vinnumarkaðsráðherra og heilbrigðisráðherra.


Ræðumaður: Birgir Ármannsson

Forseti vill geta þess að um kl. 17 er gert ráð fyrir hléi á þingfundi í klukkustund fyrir fund í velferðarnefnd.


Ræðumaður: Birgir Ármannsson

Forseti vill tilkynna að á fundi atvinnuveganefndar, sem haldinn var fimmtudaginn 25. janúar sl., var Birgir Þórarinsson kosinn 2. varaformaður nefndarinnar.


Ræðumaður: Birgir Ármannsson

Borist hefur bréf frá 1. varaþingmanni Sjálfstæðisflokksins í Suðvesturkjördæmi, Arnari Þór Jónssyni, dagsett 25. janúar sl., þess efnis að hann segi af sér varaþingmennsku fyrir flokkinn. Samkvæmt þessu færast varamenn flokksins neðar á listanum upp um eitt sæti og 1. varaþingmaður flokksins í kjördæminu verður Sigþrúður Ármann.


Ræðumaður: Teitur Björn Einarsson

Frú forseti. Ég mæli hér fyrir frumvarpi til laga um breytingu á lögum um vörugjöld af ökutækjum, eldsneyti o.fl., fyrir hönd meiri hluta efnahags- og viðskiptanefndar. Þannig háttar til að við þinglega meðferð frumvarps til laga um breytingu á ýmsum lögum um skatta og gjöld og fleira, sem var 468. mál, voru gerð tæknileg mistök sem þarf að leiðrétta. Leiðréttingin kemur fram í 1. gr. þessa frumvarps sem hljóðar svo, með leyfi forseta:

„Í stað orðanna „á árunum 2022–2023“ í 2. mgr. ákvæðis til bráðabirgða XVIII í lögunum kemur: frá 1. janúar 2022 til 1. október 2024.“

Það er því í stuttu máli lagt til að þessi tæknilegu mistök sem urðu við lagasetninguna hér fyrir jól verði leiðrétt þannig að ákvæðið sem varðar skráða losun húsbíla haldi gildi sínu til 1. október 2024.


Ræðumaður: Þórdís Kolbrún R. Gylfadóttir

Frú forseti. Það er nefnilega hárrétt sem hv. þingmaður segir, það er þessi einhvern veginn fordæmalausa staða og mikla óvissa. Ef við hugsum til úrræðanna í Covid og skilyrða og annars slíks — jú, við héldum sannarlega fyrst að þetta yrði  skemmri tími sem síðan varð lengri, en við vorum allan tímann algerlega örugg um hvað tæki við og þess vegna vorum við að fjárfesta með þeim hætti sem við gerðum.

Þarna þarf að vega og meta. Svigrúmið þarf auðvitað að vera til staðar fyrir fólkið til að geta  haldið sínum atvinnurekstri áfram. En það þarf líka að gera það í samtali við íbúa og þá sem eru með þessi fyrirtæki vegna þess að það er ekki hægt að stilla það þannig af að þau geti ekki fært sig af því að þau eigi að taka óvissuna á sig til að geta viðhaldið einhverri von fyrir bæjarfélagið. Auðvitað er hægt að treysta því að verði forsendur til að byggja upp samfélagið að nýju þá muni ekki standa á fólki, hvort það eru Grindvíkingar, aðfluttir, innfæddir eða aðrir, að taka þátt í því og koma með rekstur sinn inn í bæjarfélagið. Þetta eru umbreytingar og eðlisbreyting á þessu verkefni, þá erum við með ákveðin markmið og þess vegna höfum við aðeins — ég hef fyrir mitt leyti hugsað: Heyrðu, rekstrarstuðningur til fyrirtækja er auðvitað augljós eitthvað aftur í tímann. En hvert á svigrúmið að vera með tilliti til   meiri óvissu  sem er nú  en var kannski fyrir tveimur mánuðum síðan þar sem við leyfðum okkur að vona að þetta yrði til skemmri tíma, sem nú liggur fyrir að er alla vega ekki? Þá þurfa þessi markmið með mismunandi aðgerðum dálítið að haldast í hendur. Við getum ekki verið með eitthvert eitt eða tvö markmið með einu úrræði og einhver allt önnur markmið með hinu úrræðinu. Þau  þurfa líka svolítið að  tala saman. Þess vegna  þurfum við að vera í   samráði, bæði þegar við smíðum frumvarpið og auðvitað líka í þinglegri meðferð þannig að við séum öll á sama stað með hvað  við erum að gera, hvers vegna við erum  að gera það og hver eru markmiðin með því. En heildarmarkmiðið er auðvitað bara að halda  í þessa von en gera fólki kleift að halda áfram.


Ræðumaður: Þórdís Kolbrún R. Gylfadóttir

Frú forseti. Hv. þingmaður spyr hér um svona  breiðu strokurnar í þeirri nálgun og það má alveg segja að við höfum  helst verið að horfa til úrræðis sem kæmi einfaldlega til móts við tekjufall rekstraraðila á þeim tíma sem liðinn er frá því að jarðhræringar hófust. Ein spurningin er: Til hve langs tíma? Við erum að hugsa þetta  upp að ákveðnum starfsmannafjölda þannig að það er  áhersla á  minni fyrirtæki. Ég tel mjög mikilvægt  að við náum betra samtali við atvinnurekendur á svæðinu, sem eru auðvitað allt frá einyrkjum upp í nokkur mjög stór fyrirtæki. Við vitum líka að eins og sakir standa er von í því og uppleggið er að hægt verði að viðhalda  þeirri starfsemi sem tengist höfninni með beinum hætti og vonandi tekst það. Það myndi  bæði fela í sér frekari framtíðarvon fyrir bæjarfélagið en líka auðvitað bara vegna þess að þarna er gríðarleg verðmætasköpun sem á sér stað sem skiptir ekki bara máli fyrir samfélagið heldur þjóðarbúið allt. En þetta er bæði spurning um  til hve langs tíma, þetta mun að einhverju leyti hanga saman við annað sem við erum að hugsa, og svo held ég að það þurfi að vera svigrúm fyrir þá starfsemi sem getur alveg haldið áfram en á öðrum stað. Til að mynda eru dæmi um rekstur þar sem þú ert annars vegar með kaffihús en þú ert líka með mikinn fjölda matarskammta á degi hverjum. Þá er spurning: Hvernig getum við komið til móts við það þannig að  fólk sem það getur hafi tök á því að flytja sig til að viðhalda áframhaldandi verðmætasköpun? En líka þarf að vera þessi brú  með tilliti til þeirrar óvissu ef það kemur til þess að fólk muni geta hafið þessa atvinnustarfsemi að nýju inni í Grindavík.


Ræðumaður: Þórdís Kolbrún R. Gylfadóttir

Frú forseti.  Ég mæli hér með fyrir frumvarpi til laga um breytingu á lögum um staðgreiðslu opinberra gjalda, lögum um tryggingagjald og lögum um tekjuskatt, vegna náttúruhamfara í Grindavíkurbæ.

Í frumvarpinu er annars vegar kveðið á um framlengingu heimildar launagreiðenda í Grindavíkurbæ til að fresta staðgreiðslu tekjuskatts, útsvars og tryggingagjalds og má gera ráð fyrir að það hafi í för með sér mildun neikvæðra áhrifa jarðhræringa og eldsumbrota á lausafjárstöðu rekstraraðila. Hins vegar er í frumvarpinu kveðið á um framlengingu ákvæðis um að sérstök eftirgjöf vaxta og verðbóta, af skuldum manna utan atvinnurekstrar, af lánum sem tekin hafa verið vegna kaupa eða byggingar á íbúðarhúsnæði til eigin nota, teljist ekki til skattskyldra tekna.

Í lok árs 2023 var lögfest heimild með bráðabirgðaákvæðum í lögum um staðgreiðslu opinberra gjald og lögum um tryggingagjald, til að launagreiðendur sem eiga í tímabundnum rekstrarörðugleikum vegna tekjufalls vegna náttúruhamfara í Grindavíkurbæ geti óskað eftir greiðslufresti á allt að þremur greiðslum í ríkissjóð á afdregnum skatti í staðgreiðslu tekjuskatts, útsvars og tryggingagjalds sem falla munu í gjalddaga 1. desember 2023 til og með 1. febrúar 2024. Greiðslur sem frestað er falla í gjalddaga og eindaga 15. apríl 2024.

Í frumvarpinu er nú lögð til framlenging á áðurnefndum bráðabirgðaákvæðum og lagt til að fyrrnefndir launagreiðendur geti óskað eftir greiðslufresti á afdreginni staðgreiðslu tekjuskatts, útsvars og tryggingagjalds sem falla mun í gjalddaga 1. mars 2024 til og með 1. júlí 2024. Verður nýr gjalddagi og eindagi þeirra 15. janúar 2025. Jafnframt er lagt til að launagreiðendum sem frestað hafa greiðslum til eindaga 15. janúar 2025 verði heimilað að sækja um að fresta þeim greiðslum þannig að þær skiptist á fjóra gjalddaga og verða gjalddagar og eindagar þeirra 15. september, 15. október, 17. nóvember og 15. desember 2025.

Verði breytingartillögurnar að lögum verður launagreiðendum gert auðveldara að standa í skilum og má gera ráð fyrir að það styrki áframhaldandi rekstrargrundvöll þeirra. Hér er rétt að nefna að ríkisstjórnin hefur ákveðið að ráðast í frekari rekstrarstuðning vegna stöðunnar í Grindavík og er útfærsla þess í vinnslu og krefst gaumgæfilegs undirbúnings og góðs samráðs við aðila á svæðinu.

Heimild til að fresta staðgreiðslu er ætlað að milda neikvæð áhrif tekjusamdráttar af völdum náttúruhamfara á lausafjárstöðu rekstraraðila í Grindavíkurbæ. Heimildin frestar gjalddögum og gerir rekstraraðilum því kleift að halda viðkomandi fjármunum tímabundið. Ekki er talið að áhrif á ríkissjóð af úrræðinu verði veruleg þar sem það beinist að mjög afmörkuðum hópi launagreiðenda og að um er að ræða frestun en ekki endanlega niðurfellingu.

Nýting þeirrar framlengingar sem hér er heimiluð veltur þó á ýmsum þáttum sem mikil óvissa er um og ekki síst framhaldi þeirra atburða sem enn eru í gangi við Grindavík. Ríkissjóður mun fjármagna þann hluta staðgreiðslu launagreiðenda sem tilheyrir sveitarfélögum þannig að útsvarsgreiðslur berist þeim á réttum tíma. Það hefur í för með sér fjármagnskostnað fyrir ríkissjóð. Aukinn viðnámsþróttur þeirra fyrirtækja sem nýta sér úrræðið er þó einnig til þess fallinn að auka umsvif og skattgreiðslur síðar þegar óvissunni léttir. Heildaráhrif á ríkissjóð eru því óviss en í öllu falli hlutfallslega lítil. Úrræðið mun hafa óveruleg áhrif á stjórnsýsluna þar sem það er þekkt fyrir en engu að síður kallar það á áframhaldandi umsjón og utanumhald innan Skattsins og Fjársýslunnar. Auk þess gæti orðið einhver fjölgun á kærum til yfirskattanefndar.

Þá er í frumvarpinu að finna ákvæði um að sérstök eftirgjöf vaxta og verðbóta leiði ekki til skattskyldu hjá Grindvíkingum. Þrír stærstu viðskiptabankar landsins í samvinnu við Samtök fjármálafyrirtækja gerðu samkomulag um að fella niður vexti og verðbætur af skuldum vegna íbúðalána Grindvíkinga í nóvember og desember 2023 og janúar 2024. Samkomulagið gerir ráð fyrir því að niðurfellingin takmarkist við allt að 50 millj. kr. lánsfjárhæð að hámarki. Útfærslan á niðurfellingunni er á forræði bankanna og takmarkar hún ekki að þeir geti veitt viðskiptavinum sínum frekari fyrirgreiðslu.

Í lok árs 2023 var lögfest bráðabirgðaákvæði í lögum um tekjuskatt sem kveður á um að sérstök eftirgjöf vaxta og verðbóta, af skuldum manna utan atvinnurekstrar, vegna nóvember og desember 2023 og janúar 2024, af lánum sem tekin hafa verið vegna kaupa eða byggingar á íbúðarhúsnæði til eigin nota, þar með talin kaup á búseturétti og kaup á eignarhlut í almennri kaupleiguíbúð, teljist ekki til skattskyldra tekna við álagningu opinberra gjalda á árunum 2024 og 2025, að því gefnu að um sé að ræða vexti og verðbætur vegna áhvílandi lána á íbúðarhúsnæði.

Í ljósi þess að þrír stærstu viðskiptabankar landsins hafa boðið Grindvíkingum að frysta íbúðalán sín hjá bönkunum í þrjá mánuði til viðbótar og jafnframt fella niður vexti og verðbætur lánanna til aprílloka er í frumvarpinu lögð til framlenging á fyrrnefndu bráðabirgðaákvæði um þrjá mánuði, þ.e. til loka aprílmánaðar á þessu ári.

Gert er ráð fyrir því að framlenging bráðabirgðaákvæðis í lögum um tekjuskatt, um skattfrelsi sérstakrar eftirgjafar vaxta og verðbóta, af skuldum manna utan atvinnurekstrar, af lánum sem tekin hafa verið vegna kaupa eða byggingar á íbúðarhúsnæði til eigin nota, hafi óveruleg áhrif á afkomu ríkissjóðs. Engar upplýsingar liggja fyrir um hugsanlegar fjárhæðir í því samhengi.

Frú forseti. Að þessu sögðu legg ég til að frumvarpi þessu verði vísað til hv. efnahags- og viðskiptanefndar og til 2. umræðu að lokinni þessari umræðu.


Ræðumaður: Vilhjálmur Árnason

Virðulegi forseti. Ég fagna þessu tækifæri, að fá að ræða hugsjón í heilbrigðismálum hér og rekstur þeirra. Það hefur einmitt komið mér mikið á óvart hvað orðið einkavæðing kemur oft fyrir þar sem það þekkist nú varla í íslenska heilbrigðiskerfinu nema á þeim tímum þar sem var ekki gerður samningur hér um liðskiptaaðgerðir. Það bjó jú til einkavæðingu af því að þá voru Sjúkratryggingar ekki í forgrunni þannig að það skapaði tvöfalt heilbrigðiskerfi. En það er búið að laga það nú þegar sem betur fer. Það hefur, eins og hefur margoft komið fram hér, reynst vel hjá okkur að hafa blandað kerfi, fá fjölbreyttar lausnir og það gerist ekki nema í svona blönduðu kerfi sem er að skila margfalt meiri skilvirkni og framlegð í íslensku heilbrigðiskerfi heldur en hjá öðrum þjóðum sem við berum okkur saman við.

Það sem hefur verið vandamál í íslensku heilbrigðiskerfi er kannski fyrst og fremst mönnunin en einmitt þegar við höfum farið leið einkarekstrar og fengið einkaaðilana að borðinu þá hefur heilbrigðisstarfsfólki hér á landi fjölgað. Þegar við breyttum kerfinu varðandi heilsugæsluna og gerðum það þannig að fagfólkið sjálft gæti rekið þjónustuna á sínum forsendum, til að veita sem besta þjónustu til notendanna, þá fjölgaði heimilislæknum gríðarlega. Hvað sáum við í heimsfaraldrinum, af því að það var komið inn á hann áðan? Þá var það einmitt einkareksturinn sem var búinn að fjölga starfsfólki í heilbrigðisstétt hér á landi, það kom heim frá Svíþjóð og Bandaríkjunum og öðrum löndum til að vinna hjá einkareknu einingunum. Það var einmitt fólkið sem við höfðum aukalega í heimsfaraldrinum. Þannig að við þurfum að halda áfram að efla þetta blandaða kerfi, þar sem er tryggt gott aðgengi og skilvirkni, og það er augljóst að það verður gert með auknum einkarekstri.


Ræðumaður: Bryndís Haraldsdóttir

Virðulegur forseti. Ég þakka fyrir þessa mjög svo skemmtilegu og áhugaverðu umræðu. Ég ætla að byrja á því að segja það að ég er algerlega á móti einkavæðingu heilbrigðiskerfisins. Ég held reyndar að það hafi enginn talað sérstaklega fyrir einkavæðingu heilbrigðiskerfisins. Ég er mjög hlynnt einkavæðingu banka og síldarvinnslu og malbikunarstöðva og slíku. En heilbrigðiskerfið á að kosta af fé almennings. Ég held að það ríki um það bara mjög mikil sátt í íslensku samfélagi. Ég er að ítreka þetta vegna þess að einkarekstur er ekki sama og einkavæðing. Eins og hér hefur verið komið inn á þá búum við við blandað kerfi og mig langar gjarnan að við miðum okkur við þau lönd sem standa fremst. Ég vil horfa til Norðurlandanna, til norrænu velferðarsamfélaganna þar sem er einmitt blandað kerfi og jafnvel mun meira um einkarekstur og útboð á þjónustu heldur en við þekkjum hér á Íslandi. Aðalatriðið er þetta: Sjúklingurinn á alltaf að vera í fyrsta sæti og við eigum að tryggja bestu mögulegu þjónustu með sem hagkvæmustum hætti. Oft er það þannig að einkaaðilar, hvort sem það eru félagasamtök eða læknar og heilbrigðisstarfsmenn, nú eða bara hreinlega fyrirtæki sem taka þetta að sér, geta gert það með hagkvæmari hætti. En stóra málið fyrir ríkið er auðvitað að það þarf að skilgreina þjónustuna mjög vel. Það þarf að liggja fyrir skýr skilgreining á því hvaða þjónusta er ætlast til að sé veitt og það þarf að vera mikið og gott gæðakerfi í kringum þá þjónustu. Þetta á bæði við um opinberar stofnanir og stofnanir sem eru í eigu sjálfseignarstofnana eða einkaaðila. Það er algjört lykilatriði. Auðvitað á aldrei að tala um að opna hér kranann eða að einhver sé að maka krókinn eins og það sé stórhættulegt í heilbrigðiskerfinu okkar. Stóra atriðið er: Sjúklingurinn í fyrsta sæti með hagkvæmum aðgerðum. Ég ætla bara að hrósa hæstv. heilbrigðisráðherra fyrir þær aðgerðir sem hann hefur verið að ráðast í. Það er mikilvægt að tryggja að fjármunum ríkisins sé vel varið, þeim sé varið til þess að gæta hagsmuna sjúklinga.


Ræðumaður: Þórdís Kolbrún R. Gylfadóttir

Herra forseti. Við höfum lagt okkur fram um að koma þeim upplýsingum til skila sem við höfum en ég hef líka lagt á það áherslu að vera einfaldlega heiðarleg um umfang verkefnisins og þann tíma sem það kann að taka. Þar sem nákvæm útfærsla liggur ekki fyrir er ekki hægt að veita svör um þá útfærslu, hún er ekki enn þá útfærð. Hér er lögð mikil áhersla á það að fólk fái skýr svör og það strax en þá væri hægt að spyrja á móti: Er samtalið ekki mikilvægt? Er ekki mikilvægt að við hér náum sameiginlegum skilningi og samtali um það og komum sjónarmiðum á framfæri um hvaða leið er best að fara? Er samtalið við íbúa ekki mikilvægt? Ég veit að hv. þingmaður er sammála mér í því að það er mikilvægt, ég er bara að benda á að það samtal er ekki einhlítt, það eru gríðarlega mismunandi skoðanir, upplifun og tilfinningar um bæði stöðuna núna og hvernig framtíðin eigi að líta út. Það er ekki hægt að veita svörin strax vegna þess líka að verkefnið snýr ekki eingöngu að því að svara þeim strax heldur að lágmarka neikvæð áhrif á ríkissjóð og þar skiptir útfærslan gríðarlega miklu máli. Hver dagur sem við tökum í það skilar árangri vegna þess að það hjálpar líka Grindvíkingum og okkur öllum að útfærslan sé þannig að neikvæð áhrif af henni séu algerlega lágmörkuð.


Ræðumaður: Þórdís Kolbrún R. Gylfadóttir

Herra forseti. Ég þakka hv. þingmanni þessa fyrirspurn og vil fyrst segja að ég geti ekki tekið undir það að íbúar Grindavíkur séu litlu nær um hvað taki við. Ég er þeirrar skoðunar og hef fundið það í viðbrögðum íbúa Grindavíkur að það loforð og sú skuldbinding um að ríkið væri að taka óvissuna í fangið og finna út úr því sameiginlega, að við værum að segja að 99% landsmanna ætluðu að aðstoða eina prósentið sem hefur misst sitt húsnæði, ýmist tímabundið eða varanlega, og alger óvissa um það hvernig það fer, séu gríðarlega verðmæt skilaboð til fólksins.

Það eru ýmsar leiðir eða útfærslur sem koma til greina. Við tókum ákvörðun hér saman um að manna þverpólitíska samráðsnefnd til að fara yfir kosti og galla mismunandi leiða og ég vonast til þess að við getum haldið fyrsta fund jafnvel á morgun til að fara yfir það. Það hefur gríðarlega mikil vinna verið unnin nú þegar í ráðuneytinu en við fundum það líka og heyrðum það, bæði í aðdraganda þess að við tilkynntum þetta og í framhaldinu, að fólk er á mismunandi stað gagnvart því hversu raunhæf vonin er, hverjar líkurnar eru á því að þau muni yfir höfuð vilja snúa aftur heim verði það mögulegt o.s.frv. Þess vegna þarf að vega og meta kosti og galla mismunandi útfærslna, einmitt líka með tilliti til þess, af því að hv. þingmaður spyr um þessi eignatengsl — það eru nefnilega líka kostir og gallar við hverja leið í því. Þá þurfum við dálítið sameiginlega að komast að því, í samtali við fólkið sjálft líka, hvað er raunhæft, hvað vegur þyngst og þá þurfum við bara einfaldlega að vera viðbúin því að sumt kann að kosta meira, annað kann að viðhalda óvissu. Þetta er eitthvað sem við þurfum að skoða nánar og með þeim.


Ræðumaður: Þórdís Kolbrún R. Gylfadóttir

Herra forseti. Við höfum fengið upplýsingar nú þegar frá stofnuninni en málið er þó áfram í farvegi. Samkvæmt stofnanasamningi afmarkast fjárhæð viðbótarlauna við 2% af launum allra BHM-félaga hjá Skattinum og er að því leytinu til þá ekki tengd fjárhæðum endurálagningar. Samkvæmt upplýsingum frá Skattinum fá allar starfseiningar Skattsins hlutfallslega jafn háa fjárhæð til greiðslu viðbótarlauna til starfsfólks. Þannig að út frá því þá er það ekki miðað að ákveðnum deildum eða ákveðnum verkefnum eða með einhverja sérstaka viðbótarhvata eða kaupauka gagnvart þeim sem eru í endurálagningum eða öðru slíku. Þannig að það skiptir máli að þetta sé til allra, 2% af launum allra BHM-félaga hjá Skattinum. Ég segi þó að þessi umfjöllun og þær spurningar sem hafa vaknað kalla á frekari upplýsingar og yfirlegu í ráðuneytinu og sú vinna er einfaldlega í gangi.


Ræðumaður: Þórdís Kolbrún R. Gylfadóttir

Herra forseti. Ég þakka hv. þingmanni þessa fyrirspurn. Að sjálfsögðu er grundvallaratriðið þetta: Skatturinn á að leiðbeina borgurum. Þetta mál er einfaldlega í skoðun í ráðuneytinu, ég hef óskað upplýsinga og svara. Þetta er ekki partur af kjarasamningi en í mínum huga er sjálfsagt og eðlilegt að fá frekari skýringar á þessu. Ráðuneytið hefur ekki aðkomu að útfærslu stofnanasamninga og varðandi það sem birst hefur í fjölmiðlum um að þetta sé hluti þeirra og eins og hjá öðrum þá hef ég einfaldlega óskaði frekari upplýsinga um það. Væri það þannig að skatteftirlit væri háð einhvers konar kaupaukum þá er það óeðlileg staða, óheilbrigð og óeðlileg, og það bara gengur einfaldlega ekki ef svo er. Við erum, eins og ég segi, með málið í farvegi, ég hef óskað eftir upplýsingum og það skiptir máli að þessi mál öll standist skoðun. Ef það er þannig að þetta er eðlilegur hluti af stofnanasamningum og engir afbrigðilegir hvatar þarna á bak við þá er mikilvægt að fá það fram. Ef það eru einhverjir undarlegir hvatar á bak við það sem þarna er gert og fjallað hefur verið um þá þarf það að koma fram þannig að hægt sé að taka það til sérstakrar skoðunar. Ég vil bara að það sé alveg skýrt að við höfum óskað upplýsinga, málið er á mínu borði og eftirlit sem væri háð einhverjum kaupaukum er staða sem gengur einfaldlega ekki.


Ræðumaður: Þórdís Kolbrún R. Gylfadóttir

Herra forseti. Ég verð að benda á það að hér kom tillaga inn til þingsins til þinglegrar meðferðar, einmitt fyrir þingið að kalla til þá sem þarf til að vinna málið áfram. Hér eru notuð stór orð um að það sé verið að sparka í fólk í viðkvæmri stöðu. Mig langar að spyrja en ég geri það ekki undir þessum lið, en ég bið fólk a.m.k. að hugsa það og hugsa svar við því: Hvað finnst okkur um að það séu dæmi um að verið sé að misnota kerfið eins og það er í dag? Hvað finnst okkur um að það sé töluvert um röng framtalsskil einmitt vegna þessa kerfis eins og það er núna? Það var lögð gríðarleg áhersla á að fresta því máli þannig að það næði ekki fram að ganga. Hvað finnst okkur um að það sé einhver misnotkun á kerfi þar sem sumir fá tvöfalda ívilnun sem hvergi er gert ráð fyrir að eigi að vera staðan á meðan aðrir fá það sem gert er ráð fyrir? Erum við sammála um að vilja koma í veg fyrir það? Er þá ekki eðlilegt að tillagan komi aftur inn og fái þinglega meðferð til að komast að því ef einhverju þarf að breyta? Eða er kannski auðveldara að taka slaginn og segja: Við viljum ekki breyta því þrátt fyrir að við vitum að það sé ekki verið að fara rétt með? Fyrir hvern er það ósanngjarnt? Fyrir þá sem þurfa á kerfinu að halda.


Ræðumaður: Þórdís Kolbrún R. Gylfadóttir

Herra forseti. Ég þakka hv. þingmanni þessa fyrirspurn. Ástæðan fyrir því að  ákveðið var að leggja til þessa lagabreytingu var fyrst og fremst sú að umrædd heimild var óskilvirk leið við að tryggja það markmið sem býr að baki persónuafslætti og það rann ýmist í ríkissjóð erlendra ríkja eða fól í sér tvöfalda ívilnun fyrir afmarkaðan hóp lífeyrisþega.

Markmiðið með persónuívilnunum eins og persónuafslætti er auðvitað að tryggja sanngjarna skattbyrði í samræmi við getu manns til að borga skatt. Þær ívilnanir taka mið af kostnaði við framfærslu og eru almennt eingöngu í boði í því landi þar sem maður er búsettur með fulla skattskyldu af þeirri ástæðu að það land hefur eitt heildarsýn yfir stöðu, heildartekjur, kostnað, skuldir,  fjölskyldusamsetningu o.s.frv. Ástæðan fyrir því að þetta var lagt til er einfaldlega sú að markmiðið með þessum persónuívilnunum  er þetta og persónuafslátturinn skilaði sér ekki til lífeyrisþegans heldur rann í ríkissjóð erlendra ríkja. Staðan í dag er sú að eftirlauna- og lífeyrisþegar fá notið persónuívilnana, ýmist frá búseturíkinu eða því ríki sem tekjurnar koma frá þannig að það væri ekki ástæða til að hafa opna viðbótarheimild til persónuafsláttar í lögunum, sérstaklega þegar tekið er tillit til þess hversu óskilvirkur hann var. En samkvæmt flestum tvísköttunarsamningum Íslands þá á Ísland eitt rétt á að skattleggja lífeyri frá opinberum lífeyrissjóðum. Erlenda ríkið má ekki skattleggja en því ber samt sem áður að veita persónuívilnanir þannig að maður sem er með hluta af tekjum sínum frá opinberum lífeyrissjóði á Íslandi og aðrar tekjur annars staðar frá getur  notið tvöfaldrar ívilnunar á við þann sem  ekki er með tekjur frá opinberum sjóðum, þ.e. fullan persónuafslátt frá Íslandi og frá búseturíkinu. Ég er þeirrar skoðunar að þetta mál þurfi að skoða nánar vegna þess að væntanlega er markmiðið ekki að sumir fái tvöfalda ívilnun á meðan aðrir fá einfalda. Og ef það eru dæmi um einhverja misnotkun á þessu þá hljótum við að vilja fá það upp á borðið og ræða það til hlítar og gera eitthvað í því.


Ræðumaður: Þórdís Kolbrún R. Gylfadóttir

Herra forseti. Það er algjör samstaða í ríkisstjórn um mikilvægi þess að ábyrgum langtímakjarasamningum verði náð. Það er bæði samstaða um það og það er samstaða um að það sé forgangsverkefni. Það er líka samstaða um það innan ríkisstjórnar að það sé gert með ábyrgum hætti. Auðvitað liggur fyrir, eins og hefur gert í öll þessi ár sem þessi ríkisstjórn hefur unnið saman, að það eru mismunandi áherslur um það hvernig slíkum árangri eigi að ná. Hingað til hefur það bara alveg gengið og ég vænti þess að það muni sömuleiðis ganga núna. Við erum ekki búin að útfæra kröfur verkalýðshreyfingarinnar um hvernig sú aðkoma eigi að vera enda eru þau ekki einu sinni búin að ná saman um það sem þau þurfa að ná saman um. Við erum ekki að smíða langtímakjarasamninga fyrir vinnumarkaðinn, það eru þau að gera sín í milli. Á meðan  ræðum við að sjálfsögðu með hvaða hætti möguleg aðkoma okkar gæti verið og það er samstaða um að það sé gert  og það er samstaða um að það sé gert með ábyrgum hætti. Það þýðir að það verður að vera hægt að segja það upphátt að sú staða sem blasir við núna hefur áhrif og þær leiðir sem hægt er að fara verður allar að skoða.


Ræðumaður: Þórdís Kolbrún R. Gylfadóttir

Herra forseti. Ég þakka hv. þingmanni fyrirspurnina. Þegar við lítum til mögulegra mótvægisaðgerða, þ.e. frekara aðhalds eða uppstokkunar og breytinga á þeim verkefnum sem við verjum fjármunum ríkissjóðs í, þá er það auðvitað umhugsunarefni að meiri hluti alls sem við setjum peningana í fer einmitt í tilfærslukerfin og nánast allar kröfurnar eru síðan um að bæta enn frekar í þau, þannig að svigrúm okkar til þess einmitt að líta til þess hvar við getum hagrætt eða breytt minnkar og minnkar. Svo er auðvitað ekki hægt að færa til einhverjar fjárfestingar eða hætta við einhverja einskiptisinnviðauppbyggingu til að fjármagna varanleg rekstrarútgjöld í formi tilfærslukerfa. Þetta hlýtur að vera umhugsunarefni. En það eru sannarlega leiðir til þess að taka til í ríkisrekstri. Ég hef verið að nefna það að við erum með 164 stofnanir í þessu landi. Það getur bara enginn haldið því fram að þær séu allar nauðsynlegar fyrir samfélag sem nær ekki 400.000. Það er mikil yfirbygging. Við erum með verkefni sem einu sinni þótti mikilvægt að fara í en eru það kannski ekki lengur, jafnvel verkefni sem eru gagnleg en ekki endilega mikilvæg. Þannig að ef við erum að meina það að við ætluðum að forgangsraða, m.a. til þess að ná ábyrgum langtímakjarasamningum, jafnvel þannig að það kalli á einhverja frekari fjármuni og varanlega í tilfærslukerfin, hlýtur það að þýða að allt sé undir en ekki eingöngu það að auka útgjöldin, auka skuldsetninguna sem síðan hefur einfaldlega neikvæð áhrif á heildarmarkmiðið. Þetta er bara veruleikinn eins og hann blasir við okkur.

Varðandi millifærslukerfin þá skiptir auðvitað líka máli að við verjum næstmestu meðal ríkja OECD í barnastuðning og við erum að öðru leyti með sambærileg bótakerfi. Og þegar bent er á vinnumarkaðsmódelið annars staðar þá er mitt svar líka við því að það verður ekki bæði haldið og sleppt. Við þurfum þá að ganga alla leið og hafa það sambærilegt.


Ræðumaður: Þórdís Kolbrún R. Gylfadóttir

Herra forseti. Nánast allar kröfur verkalýðshreyfingarinnar um aðkomu ríkisins að kjarasamningum snúa einmitt ekki að einskiptisfjárfestingaratriðum heldur varanlegum útgjöldum og frekari umsvifum millifærslukerfa og tilfærslukerfa. Að sjálfsögðu skiptir máli bæði að krónutöluhækkanir eða hvaða aðferð er notuð þeirra í milli — það skiptir ekki bara máli hvernig hún er hugsuð 2024 heldur líka 2025 og 2026. Það geta varla talist vera ábyrgir langtímasamningar ef það er svo gott sem verið að skrifa út og festa í sessi verðbólgu sem er töluvert hærri, jafnvel tvöfalt á við það sem verðbólgumarkmið Seðlabankans er. Það skiptir máli að það sé horft á þetta í heildarsamhengi og það sem við blasir núna, hvað sem fólki finnst, og liggur í augum uppi er að það hefur áhrif á heildarsamhengið.


Ræðumaður: Þórdís Kolbrún R. Gylfadóttir

Herra forseti. Ég þakka hv. þingmanni fyrir fyrirspurnina og vil byrja á því að segja að það er að sjálfsögðu fyrst og síðast ábyrgð aðila á vinnumarkaði að vinna að kjarasamningum og semja um kaup og kjör sín í milli. Þrátt fyrir að við búum við það hér að aðkoma ríkisins er töluverð og í mínum huga of mikil þá er það bara veruleikinn sem við búum við og fléttast saman af ýmsum ástæðum, hefðum og venjum og vinnumarkaðsumhverfi og löggjöf og öðru slíku. En ábyrgðin er þeirra.

Síðan vil ég segja, og ég hef haldið því til haga alltaf og mun gera áfram, að það eru gríðarlega mikil verðmæti fólgin í því að ná langtímasamningum séu þeir ábyrgir. Það þýðir að aðkomu okkar þarf að skoða í því ljósi. Það er forgangsverkefni að gera hvað við getum til þess að þau geti og við saman getum náð þessari heildarniðurstöðu. En það eru þau sem eru að semja.

Að sjálfsögðu er ekki markmiðið með þessu að hleypa illu blóði í kjaraviðræður þeirra. Það vill bara þannig til, og mér einhvern veginn finnst það liggja svo í augum uppi, að það ástand sem við erum í núna hefur að sjálfsögðu áhrif á getu ríkissjóðs og hvað getur talist eðlilegt og ábyrgt og skynsamlegt til skemmri tíma og lengri tíma að ríkisfjármálum sé beitt og hversu há viðbótarútgjöld eiga að vera til næstu ára. Við erum þar nefnilega líka að tala um tugi milljarða.

Og það er líka þannig að verðbólgunni er auðvitað, því miður kannski,  alveg sama hvaða fjárútlát er verið að tala um og í hvað þau eru sett, hefur hún bara þessi neikvæðu áhrif á alla heildarmynd. Það er það sem við þurfum að huga að. Verkefnið að semja og gera ábyrga langtímakjarasamninga, það fer auðvitað ekki neitt.


Ræðumaður: Birgir Ármannsson

Til svara eru: Fjármála- og efnahagsráðherra, umhverfis-, orku- og loftslagsráðherra, utanríkisráðherra og heilbrigðisráðherra.


Ræðumaður: Birgir Ármannsson

Forseti ráðgerir að gera hádegishlé um klukkan 13:15 í hálfa klukkustund vegna fundar í forsætisnefnd. Einnig vill forseti geta þess að atkvæðagreiðslur um afbrigði og 3. dagskrármálið verða að loknum óundirbúnum fyrirspurnatíma um kl. 11.


Ræðumaður: Birgir Ármannsson

Borist hefur bréf frá formanni þingflokks Vinstrihreyfingarinnar – græns framboðs um að Jódís Skúladóttir, 10. þm. Norðaust., geti ekki sinnt þingstörfum á næstunni. Í dag tekur því sæti á Alþingi 3. varamaður á lista flokksins í kjördæminu, Jana Salóme Ingibjargar Jósepsdóttir, en 1. og 2. varamaður á lista hafa boðað forföll. Jana Salóme Ingibjargar Jósepsdóttir hefur áður tekið sæti á Alþingi og er boðin velkomin til starfa að nýju.


Ræðumaður: Diljá Mist Einarsdóttir

Virðulegi forseti. Ég þakka hæstv. ráðherra fyrir svarið og þeim sem hafa lagt hér til umræðunnar. Mig langar til að taka undir með hv. þm. Bryndísi Haraldsdóttur, það að gera efni sem þegar er til hjá fréttastofu RÚV og fjölmiðlun RÚV aðgengilegt almenningi, því er einfaldlega ekki saman að líkja og er ekki það sama og að framleiða sérstaka hlaðvarpsþætti, m.a. um, að því að mér skilst, líðan starfsfólks RÚV. Lýsingar hæstv. ráðherra á samkeppnisstöðu RÚV og baráttunni við m.a. erlendar streymisveitur eru einhvern veginn í svo hróplegu ósamræmi við það sem ég hefði talið að væru rök fyrir því sem við erum að fjármagna RÚV til að gera, að ég veit eiginlega ekki hvar ég á að byrja og ég held að mér endist ekki tími til að fara ofan í það. En mér finnst samt merkilegt að það hafi ekki farið fram mat á þessari innrás á þennan samkeppnismarkað með tilliti til samkeppnissjónarmiða. Stjórnmálamönnum er mjög tíðrætt um að þeir hafi áhyggjur af frjálsum fjölmiðlum. Kannski er það meira eitthvað sem er sagt heldur en að því fylgi raunverulegar áhyggjur eða aðgerðir vegna þessarar yfirburðastöðu RÚV sem má bara ekki sjá neinn vettvang, getur ekki látið neinn vettvang í friði og það á sama tíma og við horfum upp á tilvistarlega baráttu frjálsra fjölmiðla. Það er auðvitað bara í skugga af þessari yfirburðastöðu sem við höfum skapað RÚV og við stjórnmálamenn berum sannarlega ábyrgð á því. Ég hvet hæstv. ráðherra til að endurskoða þetta viðhorf sitt.


Ræðumaður: Bryndís Haraldsdóttir

Virðulegur forseti. Mig langar að þakka hv. þm. Diljá Mist Einarsdóttir kærlega fyrir að vekja máls á þessu hér í þingsal og hæstv. ráðherra fyrir svarið. Ég hlusta mikið á hlaðvörp og mér finnst sjálfsagt að þegar Ríkisútvarpið hefur fjárfest í því að búa til dagskrá og búa til efni þá sé hægt að nálgast það á þeim tíma sem hentar, einmitt í gegnum hlaðvarp. En það má vissulega setja spurningarmerki við það þegar verið er að búa til sérstakt efni bara fyrir hlaðvarp, ekki fyrir útvarpið sjálft, og ég held að þessi nýi þáttur, Sjö mínútur, í RÚV hlaðvarpinu sé dæmi um slíkt, ef ég er að skilja það rétt. Þannig að ég vil beina því til hæstv. ráðherra að skoða það sérstaklega. Nú vitum við hver staða íslenskra fjölmiðla er og það er verkefni okkar allra hér inni að finna leiðir til að tryggja örugga og frjálsa fjölmiðlun hér á landi og hluti af þessari fjölmiðlun er einmitt farinn að birtast í hlaðvörpum. Einstaklingar þarna úti eru farnir að taka saman efni, selja aðgang eða selja auglýsingar til að fjármagna slík hlaðvörp og það er auðvitað þannig að við verðum að passa að risastóra ríkisfyrirtækið okkar á þessum markaði sé ekki að hefta samkeppni eða framleiðslu slíks efnis.


Ræðumaður: Diljá Mist Einarsdóttir

Virðulegi forseti. Ríkisútvarpið, útvarp allra landsmanna, starfar samkvæmt lögum um Ríkisútvarpið, fjölmiðil í almannaþágu. Þjónusta RÚV er sömuleiðis skilgreind í lögum, nánar tiltekið 3. gr. laga um Ríkisútvarpið. Samkvæmt sömu lögum skal RÚV stofna og reka dótturfélög fyrir aðra starfsemi. Eru það mikilvægar reglur um starfsemi sem fellur undir samkeppnisrekstur. RÚV er rekið fyrir skattfé almennings og því til viðbótar er þjóðarútvarpið kappsamur þátttakandi á auglýsingamarkaði. RÚV hefur sömuleiðis verið duglegt að færa út kvíarnar en nýjasta dæmi um útrás RÚV á samkeppnismarkað er útrás á íslenskan hlaðvarpsmarkað. Mér þykir því tilefni til að spyrja hæstv. ráðherra að því hvort hún telji að hlaðvarpsgerðin sé í almannaþágu, samanber lög um Ríkisútvarpið, hvort hafi farið fram mat á þessari nýlundu, m.a. með hliðsjón af samkeppnissjónarmiðum, hvaða áhrif ráðherra telji að hlaðvarpsgerð RÚV hafi á starfsemi annarra hlaðvarpa sem eru í blómlegum samkeppnisrekstri hérlendis og að lokum hver sé kostnaður RÚV vegna hlaðvarpsgerðarinnar á síðasta ári.


Ræðumaður: Diljá Mist Einarsdóttir

Virðulegi forseti. Ég þakka hæstv. innviðaráðherra fyrir svarið og þeim sem hafa blandað sér í umræðuna. Ég verð að segja að það eru viss vonbrigði að heyra að hæstv. ráðherra hugsi ekki til mín þegar hann er fastur á rauðu ljósi eins og ég til hans. En gott og vel. Ég fullyrði það sem íbúi Reykjavíkur og sem þingmaður Reykvíkinga að Reykjavíkurborg hefur ekki staðið við fjölmargt í samgöngusáttmálanum, þar með talið að nýta nýjustu og bestu tæknilausnir og bæta umferðarljósakerfi í borginni. Hæstv. innviðaráðherra ætti ekki að láta segja sér annað og hann ætti ekki að sætta sig bara við vanefndir á þessu framkvæmdaratriði sem aðilar komu sér saman um að yrðu í forgangi. Tæknin er ekki nógu góð eins og hæstv. ráðherra hefur sjálfur orðið var við. Hún er ekki nógu snjöll og það er sannarlega til betri tækni. Hv. þm. Magnús Árni Skjöld Magnússon kom einmitt inn á það sem ég vildi sagt hafa varðandi innlegg hv. þm. Steinunnar Þóru Árnadóttur um borgarlínuna, að almenningssamgöngurnar okkar þurfa ekki síður á því að halda að snjallljósin virki í Reykjavík. Við eigum að vera með besta mögulega kerfið til þess að sjálfsögðu, bæði fyrir gangandi, hjólandi, strætisvagnana okkar og fyrir einkabílinn. Bætt umferðarljósakerfi eykur umferðaröryggi, bætir umferðarflæði, sem veitir ekki af, en það dregur líka úr mengun, sem er punktur sem gleymist mjög oft. Ég hætti ekki að koma hérna upp og krefja hæstv. innviðaráðherra um þessi svör fyrr en ég hætti að vera ein á gatnamótum í borginni á rauðu ljósi að gera æðruleysisæfingar og hvað þá þegar ég veit hversu stutt boðleiðin er orðin fyrir hæstv. ráðherra yfir í Ráðhúsið.


Ræðumaður: Diljá Mist Einarsdóttir

Virðulegi forseti. Þetta er ekki í fyrsta sinn sem ég spyr hæstv. innviðaráðherra út í það af hverju það sé ekki búið að klára snjallvæða umferðarljós í Reykjavík. Ég hugsa honum líka þegjandi þörfina þegar ég keyri úr Grafarvoginum og yfir Höfðann og áfram og finnst þetta bara vera óskiljanlegt. Ég hugsa reyndar miklu oftar til borgarstjórans við þessar aðstæður, fyrrverandi borgarstjóra, ekki þessa nýja. Árið 2019 átti ráðist í þetta þegar í stað samkvæmt samningi sem Reykjavíkurborg gerði við stjórnvöld og hæstv. ráðherra undirritaði. Þegar við höfum staðið hér áður og rætt nákvæmlega þetta sama mál hefur hæstv. ráðherra sagt að úttekt hafi bara blessað úreltan búnað borgarinnar og auðvitað að það hafi verið stofnaður hópur til að skoða þetta. Það er það sem borgin gerir best, hvort sem það er snjómokstur, sorphirða eða umferðarljós. Ég vildi gjarnan fá að heyra ný svör frá hæstv. ráðherra í þessari umferð. Hann er auðvitað ekki úr þessu kjördæmi og keyrir e.t.v. ekki eins mikið um það og ég, og hefur iðulega bílstjóra og getur nýtt bílferðina betur. En ég er orðin svakalega þreytt á því að keyra um Reykjavík og vera ein stopp á gatnamótum á rauðu ljósi í engri umferð. Það gerist, ég veit að þetta hljómar ótrúlega en það gerist í Reykjavík, t.d. ótrúlega snemma á morgnana eða eiginlega á nóttunni. En það gerist og það er óþolandi.


Ræðumaður: Diljá Mist Einarsdóttir

Virðulegi forseti. Ég þakka hæstv. innviðaráðherra fyrir svarið. Mér fannst yfirferð hæstv. ráðherra yfir gríðarlegar tekjur sveitarfélaga og vöxtinn sem fer með himinskautum styðja vangaveltur um endurskoðun álagningarstofnsins. Þetta eru jú fjármunir sem koma bara beint úr vösum landsmanna. Ófyrirsjáanleikinn er einmitt hvað ósanngjarnastur við þetta fyrirkomulag og mér heyrðist hæstv. ráðherra ekki vera ósammála þeim pælingum. Hækkun fasteignamats hefur engan aukinn kostnað í för með sér fyrir sveitarfélög. Það er auðvitað fráleit pæling að það að nágranninn þinn geri gott mót við sölu fasteignar hafi áhrif á fjárhæð skattanna sem þú greiðir. Nágranni þinn var kannski búinn að lappa upp á húsið, mála það og gera það huggulegt, og svo dettur hann í lukkupottinn, selur húsið sitt á uppsprengdu verði. Svo flytur hann bara í vel rekið sveitarfélag, sveitarfélag sem er kannski rekið af Sjálfstæðismönnum, með lægri útsvarsprósentu, lægri fasteignaskatta, en þú situr eftir með himinháa fasteignaskatta.

Það eru vonbrigði að heyra að það standi ekki til að endurskoða þennan ósanngjarna skatt en hægt að binda kannski örlitla vonarglætu við að það sé þó einhver vinna í gangi í hópum við að skoða þetta fyrirkomulag.


Ræðumaður: Diljá Mist Einarsdóttir

Virðulegi forseti. Fasteignaskattur er sérlega ófyrirsjáanlegur og ósanngjarn skattur sem leggst á eignir fólks óháð afkomu þess. Álagningarstofninn er lögbundinn svo að hendur sveitarfélaga eru bundnar að því leytinu til þótt þau séu allt of dugleg að nýta sér svigrúm laganna til hæstu álagningar. En það er svo önnur saga.

Skatturinn hefur komið sérstaklega illa við heimili og fyrirtæki á tímum óðaverðbólgu fasteignaverðs enda reiknast fasteignaskattur af fasteignamati. Hækkunin hefur ítrekað verið umfram spár og kemur alltaf jafn leiðinlega á óvart. Sum sveitarfélög hafa við þessar aðstæður reynt að koma til móts við fólkið sitt með lækkun álagningar en alls ekki öll. Það kemur lítið á óvart að sveitarfélagið mitt, langstærsta sveitarfélag landsins, Reykjavíkurborg, hefur ekki séð sér fært að gera það heldur tekið fegins hendi á móti frekari fjármunum frá íbúum sínum til að eyða — og það á erfiðum tímum.

Mig langar því að heyra sjónarmið hæstv. innviðaráðherra varðandi þetta og hvort ekki sé kominn tími á að breyta álagningarstofni fasteignaskatts í lögum.


Ræðumaður: Bjarni Benediktsson

Virðulegi forseti. Já, ég vil sömuleiðis þakka fyrir tækifærið til að ræða þessi mál. Við þurfum að átta okkur á því hvernig bæði við Íslendingar erum að framkvæma viðskiptaþvinganir og að hvaða marki þær skuldbindingar sem við tökum á okkur með viðskiptaþvingunum hafa praktíska þýðingu hér á Íslandi. Við sjáum það t.d. í þessum tilvikum sem við höfum verið að ræða hér í þessari umræðu að við virðumst ekki vera að sjá neinn útflutningsleka héðan. Hins vegar hefur sagan sýnt að oft er verið að setja á, vegna samstarfsríkja um viðskiptaþvinganir, eins og t.d. þegar Rússland réðist inn á Krímskagann og innlimaði hann að lokum — að þá er beitt þvingunum þar sem  þau ríki sem koma að smíðum þvingunarpakkans hafa oft á tíðum gætt þess að ganga ekki svo hart fram að það skaði einhverja hagsmuni í þeirra eigin ríkjum. Það var frægt þegar beita átti Rússa  miklum viðurlögum og hætta að selja þeim vopn eftir þá innrás en til stóð að Frakkar myndu engu að síður afhenda þeim flugmóðurskipið sem þeir höfðu nýlega pantað og var alveg að verða tilbúið til afhendingar. Ekkert varð þó úr því að flugmóðurskipið yrði afhent þegar upp var staðið vegna þess að það sáu allir hversu fráleitt málið var. En þvingunarpakkarnir sem þá voru afgreiddir og afleiðingarnar sem  birtust okkur með viðbrögðum Rússa í framhaldinu höfðu á þeim tíma án vafa hlutfallslega nokkuð  þung áhrif á Íslandi borið saman við mörg þeirra ríkja sem komu að því að smíða aðgerðirnar.


Ræðumaður: Diljá Mist Einarsdóttir

Virðulegi forseti. Ég þakka hæstv. ráðherra fyrir svarið og hv. þingmanni sem lagði til umræðunnar. Ég hef komið margsinnis hingað upp og gagnrýnt glæfralega stefnu ESB gagnvart Rússlandi, sem gerði álfuna hreinlega háða rússneskri orku, og það hvernig Evrópa hefur fjármagnað stríðsrekstur Pútíns með olíu- og gaskaupum. Það er nefnilega fullkomlega óásættanlegt að aðgerðir okkar bandamanna séu bara í orði en séu ekki sýndar í verki. Evrópskir leiðtogar geta ekki notað stríðið til að skreyta sig með innihaldslausum frösum. Við getum ekki sætt okkur við annað en fulla samstöðu og sameiginlegar fórnir til að verja sameiginleg gildi okkar. Ef við erum að ræða þetta hér í okkar þingi vegna erlendra frétta er ráðamönnum í ESB fullkunnugt um þessi athæfi og það hvernig þau líta út. Það er þó jákvætt að sjá það og heyra frá hæstv. utanríkisráðherra að við virðumst vera að standa okkur í stykkinu. Það er heldur ekki í fyrsta sinn. Þegar við leituðum til Evrópusambandsins um samstöðuaðgerðir þegar Rússarnir létu okkur taka höggið vegna eldri refsiaðgerða þá varð nú fátt um svör og samstöðu. Það fer minna fyrir því um þessar mundir, sem betur fer, en hér fyrirfinnast samt enn þá einhverjir sem ræða það í fullri alvöru að við göngum í Evrópusambandið. Mér finnst þessi umræða síst hjálpa þeim málflutningi og vonandi hættir hann bara alfarið.


Ræðumaður: Bjarni Benediktsson

Virðulegi forseti. Þetta er alvörumál sem hv. þingmaður ber hér upp og þá á ég við að það er mikilvægt að menn geri sér grein fyrir því hvaða áhrif viðskiptaþvinganir hafa og hvort einhver brögð eru að því hjá samstarfsþjóðum um viðskiptaþvinganir að þær séu hunsaðar eða reynt að komast í kringum slíkar aðgerðir. Eins og komið var inn á hefur borið á umfjöllun um að Rússar beiti ýmsum leiðum til að komast yfir vörur sem sæta útflutningsbanni til Rússlands í gegnum milliliði í öðrum ríkjum og þá helst í fyrrum Sovétríkjunum Mið-Asíu og Kákasus. Þó verð ég að segja, miðað við það sem fram er komið, að það er erfitt að meta umfang þess útflutningsleka til Rússlands sem þarna er rætt um. Nágrannaríki okkar á Norðurlöndunum og í Eystrasalti hafa þó orðið vör við aukinn útflutning til Mið-Asíu og Kákasus, ekki síst á hátæknivörum samhliða samdrætti í útflutningi til Rússlands. Samkvæmt upplýsingum frá tollgæslusviði Skattsins á Íslandi er ekkert sem bendir til sambærilegs leka frá Íslandi til Rússlands um þessi ríki. Líkleg skýring á þessum mun á Íslandi og nágrannaríkjum okkar er annars vegar landfræðileg staðsetning og svo hins vegar umfangsmeiri iðnaðarframleiðsla í nágrannaríkjunum.

Í elleftu umferð þvingunaraðgerða, sem samþykktar voru á vettvangi Evrópusambandsins 23. júní síðastliðinn og voru innleiddar hér á landi í kjölfarið, var sérstaklega tekið á útflutningsleka til Rússlands. Þannig var heimilt að banna útflutning til ákveðinna þriðju ríkja og flutning um þau ríki þar sem sérstaklega mikil hætta er talin á sniðgöngu. Í kjölfarið hefur sérlegur erindreki Evrópusambandsins í þvingunaraðgerðum heimsótt og átt samtöl við stjórnvöld í þriðju ríkjum. Tilgangur þessara samtala er að gera þeim ljóst að ef ekki verði komið í veg fyrir útflutningsleka á evrópskum vörum sem sæta þvingunaraðgerðum til Rússlands í gegnum ríkin muni þau hafna á lista yfir ríki sem sæta útflutningsbanni á slíkum vörum. Þessu til viðbótar standa yfir viðræður á vettvangi Evrópusambandsins um tólftu umferð þvingunaraðgerða og er þar m.a. rætt um frekari aðgerðir til að sporna við sniðgöngu.

Varðandi útflutning frá Íslandi til fyrrum Sovétlýðvelda, þessara í Mið-Asíu og Kákasus, þá sjáum við að útflutningstölurnar eru mjög breytilegar frá einu ári til þess næsta. Það má til að mynda nefna að útflutningur til Armeníu það sem af er ári er fjórfaldur samanborið við árið 2022, þá erum við að tala um það sem af er síðasta ári, en rúmlega tífalt lægri en árið 2021, þannig að þetta er mjög sveiflukennt og verður að horfa á magnið hverju sinni og einnig samsetningu sendinga. Ef árin 2022 og 2023 eru borin saman þá hefur útflutningur aukist til Aserbaídsjan, Kirgistan, Kasakstan og Tadsjikistan auk Armeníu. Hins vegar hefur töluvert dregið úr útflutningi til Georgíu og enginn útflutningur hefur átt sér stað til Úsbekistan það sem af er ári. Þá hefur enginn útflutningur átt sér stað til Túrkmenistan síðastliðin ár. Ef árin 2021 og 2023 eru borin saman þá hefur dregið úr útflutningi til allra þessara ríkja fyrir utan Tadsjikistan og Kirgistan auk Aserbaídsjan.

Þegar menn reyna að rýna í þessar tölur og spyrja sig: Bíddu, í hverju hefur aukningin fólgist? Hvað er þarna á ferðinni? Hvaða útflutningur er að hætta? o.s.frv., þá má hafa það í huga að helstu útflutningsvörur til þessara ríkja eru fiskur og aðrar sjávarafurðir auk matvæla sem ekki sæta takmörkunum eða þvingunaraðgerðum af hálfu íslenskra stjórnvalda. Það eru helstu útflutningsvörurnar. Og vegna þess að ég nefndi áðan að nágrannaríki okkar og eins Eystrasaltsríkin hefðu tekið eftir aukningu í hátæknivörum þá hafa engar hátæknivörur verið fluttar til þessara ríkja frá Íslandi. Samkvæmt upplýsingum frá tollgæslusviði Skattsins hafa engar vörur verið fluttar til þessara ríkja sem sæta útflutningsbanni til Rússlands samkvæmt gildandi þvingunaraðgerðum.


Ræðumaður: Diljá Mist Einarsdóttir

Virðulegi forseti. Nú þegar tæp tvö ár eru liðin frá innrás Rússa í Úkraínu er mikilvægt að við, vinir Úkraínu, herðum samstöðuna og missum ekki sjónar á markmiðinu. Það hafa verið sár vonbrigði á þessum tíma að heyra fréttir af því hvernig sumar ESB-þjóðir hafa notað glufur í viðskiptaþvingunum ESB, t.d. til þess að selja Rússum vopn. Þar fóru forysturíkin Þýskaland og Frakkland fremst í flokki. Það hefur líka tekið allt of langan tíma að herða refsiaðgerðirnar hverju sinni, eins og það hefur tekið allt of langan tíma að senda Úkraínumönnum vopn sem þá vantar sárlega. Nýlegur fréttaflutningur beinir síðan sjónum að sprengingu í útflutningi ESB til nágrannalanda Rússlands. Þannig hafa Rússar getað nálgast varning frá sambandinu þrátt fyrir refsiaðgerðirnar. Því legg ég þessar spurningar fyrir hæstv. utanríkisráðherra; hvort honum sé kunnugt um að Rússar hafi komist yfir vörur sem sæta útflutningsbanni til Rússlands í gegnum milliliði í öðrum ríkjum og í trássi við þvingunaraðgerðir ESB gegn Rússlandi, og þá hvert sé umfang lekans, og hins vegar hvort útflutningur frá Íslandi til ríkja Mið-Asíu og Kákasus hafi aukist samhliða innleiðingu þvingunaraðgerða gagnvart Rússlandi, og þá sundurliðun á aukningunni sé hún einhver.


Ræðumaður: Bjarni Benediktsson

Virðulegur forseti. Það er alveg hárrétt að við þurfum að vera mjög vakandi yfir forgangsröðun í þessum málaflokki og alveg gild ábending sem hér kom fram um það hvernig við ættum að flokka framlögin sem mannúðaraðstoð eða t.d. aðstoð við fólk á flótta. En við höfum valið frá því að við gerðumst aðilar að DAC að fylgja alfarið þeirra viðmiðum þannig að tölur okkar væru sambærilegar við það sem er að gerast hjá öðrum þjóðum. Það hefur stundum leitt til þess að við höfum þurft að endurskoða áætlanir okkar. Það hefur oftast þá verið þannig að við höfum getað talið minna af því sem fer til hælisleitenda sem hluta af okkar þróunaraðstoð.

Ég hef lengi verið þeirrar skoðunar að við gætum gert betur og meira. Við höfum smám saman á síðastliðnum áratug verið að hækka sem hlutfall af landsframleiðslu okkar framlög inn í þessa málaflokka. Það er auðvitað gríðarlega krefjandi verkefni þegar hagkerfið er að vaxa svona hratt eins og það hefur  verið að gera. Það er bara heilmikil áskorun þótt það væri ekki annað en að halda í við vöxt landsframleiðslunnar. En nú liggur fyrir þinginu áætlun um að við höldum áfram og ég verð að segja bara mjög metnaðarfull áform sem liggja hér fyrir þinginu. Það mun kalla á forgangsröðun vilji menn fylgja því eftir sem þar er lagt upp með.

Ég er sömuleiðis þeirrar skoðunar að við ættum að gera meira af því heldur en við höfum gert til þessa að efla tvíhliða aðstoð og gera aðeins minna af því að senda  háar fjárhæðir inn í fjölþjóðastofnanir þar sem við eigum miklu erfiðara með að fylgja fjármagninu eftir. Með því er ég ekki að fella neina dóma um það fjölþjóðastarf sem þær alþjóðastofnanir vinna sem þar eiga í hlut. Ég held að þær séu að gera gríðarlega mikið gagn mjög víða. En við eigum kannski aðeins að breyta hlutföllunum þannig að það byggist meira upp af þekkingu hér heima fyrir, af vettvangi, góðar reynslusögur, og við styrkjum stjórnkerfi okkar í því að fara með þessa fjármuni og stýra þeim og lærum yfir tíma það hvar við getum látið mest gott af okkur leiða.


Ræðumaður: Diljá Mist Einarsdóttir

Virðulegi forseti. Ég þakka hæstv. utanríkisráðherra fyrir svarið og þeim hv. þingmönnum sem lögðu til umræðunnar. Hæstv. ráðherra fór ágætlega yfir það hvernig áhrifin hafa verið, bæði mikil og margvísleg, m.a. höfum við varið mun hærri fjárhæðum í mannúðaraðstoð. Hæstv. ráðherra kveikti síðan á umræðu sem við þyrftum gjarnan að taka hér upp síðar varðandi áhrif Kína á þróunarríki, m.a. á samstarfsríki okkar.

Ísland er lítið í nánast öllu samhengi. Framlag okkar til alþjóðlegrar þróunarsamvinnu skiptir samt máli. Það hef ég sjálf fengi vissu um með því að kynna mér vel starf okkar. Einn af framúrskarandi starfsmönnum utanríkisráðuneytisins, Inga Dóra Pétursdóttir, lýsti því einmitt nýlega svo skemmtilega í viðtali sem ég var að hlusta á, þar sem hún lýsti því hvernig í héraði sem við vinnum mjög náið með, Mangochi-héraði í Malaví, er Ísland sagt vera stórasta land í heimi.

Við þær aðstæður sem nú eru uppi virðast margir farnir að draga saman seglin í þróunarsamvinnu eða beina henni nær heimahögum. Dæmi um þetta er nýleg stefnubreyting Finna í þróunarsamvinnu sem munu draga verulega úr þróunarsamvinnu í Afríku. Ég vona að við höldum áfram góðu samstarfi okkar við samstarfslöndin í þróunarsamvinnu og gerum meira en ekki minna fyrir þá sem eru í sárastri neyð í heiminum. Til þess þurfum við auðvitað að koma okkur saman um það hvernig fjármunir okkar nýtast sem best, hvernig við hjálpum sem flestum. Eins og hæstv. ráðherra kom inn á hér áðan þá eyðum við nefnilega ekki sömu krónunni tvisvar.


Ræðumaður: Bjarni Benediktsson

Virðulegi forseti. Ég vil fagna tækifærinu til að ræða þessi mál hér í þinginu og tek undir með hv. þingmanni um að við séum að ræða mál sem við þurfum að hafa augun á og fylgjast með hvernig þróast frá einum tíma til annars, ekki síst á ófriðartímum eins og þeim sem við upplifum nú. Vaxandi óstöðugleiki á heimsvísu hefur haft töluverð áhrif á alþjóðlega þróunarsamvinnu eins og merkja má af gögnum, til að mynda frá þróunarsamvinnunefnd OECD, DAC. Hækkun framlaga til opinberrar þróunaraðstoðar undanfarin ár má fyrst og fremst rekja til aukinnar mannúðaraðstoðar og tilkostnaðar innan framlagsríkja vegna fjölgunar umsækjenda um alþjóðlega vernd og flóttafólks. Í aðildarríkjum DAC jókst mannúðaraðstoð t.d. um 22% frá 2019 til 2022 og kostnaður vegna umsækjenda um vernd og flóttafólks nam 14,4% af heildarframlögum árið 2022 samanborið við 5,2% árið áður, 2021.

Innrásarstríð Rússa í Úkraínu eitt og sér hefur haft víðtæk áhrif á framlög til málaflokksins en stuðningur við Úkraínu nam 7,8% af heildarframlögum til málaflokksins árið 2022. Eins og stundum er sagt er erfitt að verja sömu krónunni í tvígang þannig að ef ekki kemur eitthvað annað til þá er veruleg hætta á því að það þrengi að framlögum ríkja til hefðbundinnar þróunaraðstoðar. OECD hefur varað við því að heimsfaraldur og innrásarstríð auki hættuna á því að fátækari ríki fjarlægist þau ríkari enn frekar en orðið er, bæði í efnahagslegum og pólitískum skilningi. Staðreyndin er að framlög til fátækustu ríkjanna hafa að miklu leyti staðið í stað eða lækkað samkvæmt þessum opinberu upplýsingum. Á sama tíma er eftirspurn eftir opinberri þróunaraðstoð meiri en nokkru sinni fyrr, m.a. vegna afleiðinga heimsfaraldursins Covid og líka vegna loftslagsbreytinga. Svo má ekki gleyma innrásarstríðinu í Úkraínu. Það hefur haft verulega mikil áhrif, bæði hvað varðar framlög en líka á aðfangakeðjur, matvælaverð og orkuverð, og það hefur eitt og sér valdið miklum áhrifum vegna verðbólguáhrifa, að ekki sé talað um þegar aðfangakeðjurnar raskast.

Þessi atriði sem ég tel hér fram hafa líka haft áhrif á þróunarsamvinnu Íslands sérstaklega, eins og annarra framlagsríkja. Þó hefur stuðningur við mannúðaraðstoð verið vaxandi á síðastliðnum árum. Við veittum til að mynda 31% af heildarframlögum til mannúðaraðstoðar árið 2022 samanborið við 20–22% frá 2019–2021. Það hefur verið mikill vöxtur þar.

Stuðningur Íslands við Úkraínu í formi mannúðaraðstoðar og efnahagsuppbyggingar á árinu 2023 er hærri en stuðningur okkar við nokkurt tvíhliða samstarfslandanna þriggja, Malaví, Úganda eða Síerra Leóne. Af því að Malaví er nefnt og formaður utanríkismálanefndar nefndi að hún hefði átt fund með ráðherra frá Malaví sem var hér í heimsókn fyrir skemmstu þá átti ég sömuleiðis fund með henni og eftir að við höfðum rætt um samstarfsverkefni ríkjanna tveggja þá barst talið að víðara samhengi hlutanna, hvernig gengi almennt og hverjar væru helstu áskoranir í Malaví, t.d. í efnahagslegu tilliti. Kom ekki mikið á óvart að þar var töluvert mikil áhersla af þeirra hálfu lögð á uppbyggingu samgönguinnviða. En í efnahagsmálunum eru það skuldir sem eru að hrjá þessi ríki og í tilviki Malaví voru skuldir við Kína gríðarlegur baggi og virðast í fljótu bragði ekki vera sjálfbærar og erfitt að sjá hvernig ríkið á að rísa undir þeirri skuldabyrði til lengri tíma.

Við erum nú að vinna að langtímastefnu um framlög til mannúðar- og uppbyggingarverkefna í Úkraínu. Við þurfum áfram að forgangsraða til að tryggja, og það hefur verið stefna ríkisstjórnarinnar að forgangsraða með þeim hætti, að hefðbundin mannúðaraðstoð okkar líði ekki fyrir þær áherslur sem við höfum verið með og tengjast stuðningi við uppbyggingu og mannúðaraðstoð í Úkraínu. Ég vona að þetta svari þessum helstu álitamálum sem hér voru borin upp.


Ræðumaður: Diljá Mist Einarsdóttir

Virðulegi forseti. Það er átakanlegt að fylgjast með afturþróuninni í þróunarríkjum um þessar mundir. Þegar ég legg þessa spurningu fyrir hæstv. utanríkisráðherra um áhrif aukins ófriðar á þróunarsamvinnu Íslands vonast ég til þess að opna á umræðu um þessi mál. Við vitum að fátækt og ójöfnuður fer víða vaxandi og fjöldi fólks á flótta og vergangi hefur aldrei verið meiri en nú. Það er ekki bara vegna vaxandi óstöðugleika í heiminum, við megum ekki gleyma áhrifunum sem ákvarðanir okkar í heimsfaraldri höfðu á þróunarríkin. Þau voru ekki í sömu aðstöðu og við til að verjast þeim áföllum. Við getum verið viss um að skipulögð talning dauðsfalla af völdum Covid undanskilur mörg, ekki síst í öðrum heimshlutum en okkar.

Ég fundaði nýlega með utanríkisráðherra Malaví, sem vakti sérstaklega athygli mína á þessu og bað okkur sérstaklega um að gleyma ekki þessum heimshluta nú þegar við tökumst á við ófrið, bæði ófrið sem stendur okkur mjög nærri en líka ófrið sem fangar mjög athygli okkar af skiljanlegum ástæðum. Það verður því athyglisvert að heyra athugasemdir hæstv. ráðherra við fyrirspurn mína.


Ræðumaður: Ásmundur Friðriksson

Virðulegur forseti. Frumskilyrði þess að gæta öryggis íbúa landsins er að landamæraeftirlitið virki og við vitum hverjir koma til landsins. Þess vegna hvílir sú skylda á flugfélögum að skila stjórnvöldum og lögreglunni farþegalistum yfir þá farþega sem koma til landsins. Árum saman hafa sömu flugfélögin sem fljúga til landsins komist upp með það að skila ekki farþegalistum.

Virðulegur forseti. Það er ólíðandi að flugfélög eins og allir aðrir sitji ekki við sama borð og fari eftir þeim lögum og reglum sem gilda í landinu. Glæpamenn eru sérstaklega útsmognir við að finna smugu á kerfinu og koma sér til landsins með þeim flugfélögum sem skila ekki listum. Það er heimatilbúið vandamál að hafa þessi mál í skötulíki. Samkvæmt lögum er hægt að svipta flugfélög lendingarleyfi sem afhenda ekki stjórnvöldum og yfirvöldum farþegalistana og því á miskunnarlaust að beita.

Virðulegi forseti. Lögregluembættið á Suðurnesjum er annað stærsta lögregluembætti landsins. Það er húsnæðislaust. Lögreglustöðin við Hringbraut í Reykjanesbæ er lokuð vegna myglu. Það sama á við um stöðina í Grindavík sem auk þess er á hættusvæði og er lokuð og þangað fer enginn maður.

Virðulegur forseti. Við gerum gríðarlegar kröfur til lögreglunnar á Íslandi. Verkefni og aðstaða lögreglunnar á Suðurnesjum er algerlega fordæmalaus. Er til of mikils mælst að við tryggjum lögreglunni á Suðurnesjum viðunandi vinnuaðstöðu og byggð verði ný lögreglustöð í Reykjanesbæ til að hýsa þá mikilvægu starfsemi sem lögreglan sinnir og glímir við þessa dagana, sem er nánast óviðráðanleg?


Ræðumaður: Guðlaugur Þór Þórðarson

Virðulegur forseti. Ég þakka fyrir ágætisumræðu og vildi enda á því að ég hef átt í ágætisskoðanaskiptum við hv. þm. Bergþór Ólason og er alveg sannfærður um að hann muni verða stuðningsmaður í þessu máli og treysti á það. Ég vil þó fyrst og fremst koma hér upp og þakka hv. þm. Höllu Signýju Kristjánsdóttur fyrir hennar ræðu og hennar brýningu. Þetta er uppleggið og hv. þingmaður bendir réttilega á að Umhverfisstofnun hefur staðið sig vel í því að efla og styrkja starfsstöðvar á landsbyggðinni. Reyndar er það svo að ég er vonandi að fara til Hvanneyrar í febrúar til að fagna þar nýrri starfsstöð Umhverfisstofnunar, og þær eru á fleiri stöðum á landinu.

Þeir eru komnir í 7.000 aftur.Svo ég fari yfir það, virðulegi forseti, þá er eitt af því sem við lögðum til grundvallar þegar við fórum og vorum að skoða þessi sameiningaráform að skoða alveg sérstaklega byggðaþróunina. Til að gera langa sögu stutta þá hafa verið mun meiri mannfjöldabreytingar heldur en fólk gerir sér almennt grein fyrir vegna þess að það blekkir svolítið þegar menn líta bara á kjördæmin. Þó svo að fullkomlega eðlilegt sé að breytingar séu á búsetu og öðru slíku þá er það auðvitað nokkuð mikið þegar menn líta á það að utan Hvítár árið 1980 voru 33% þjóðarinnar, 72.600 manns, en núna eru það 20% af þjóðinni, 74.000 manns. Það er eiginlega fækkun á öllum stöðum, nema á Eyjafjarðarsvæðinu og svo í kringum álverið á Austfjörðum og á Höfn. Ég man ekki eftir öðrum stöðum fyrir utan ytri Hvítárhringinn. Til dæmis á Vestfjörðum, því að ég veit að hv. þingmaður ber mjög hag fyrir þeim landshluta, hefur íbúum á þessum tíma fækkað úr 11.000 í 6.500 og eru núna færri á öllum Vestfjörðum heldur en á Akranesi. Það er gott að þeir séu 7.000 aftur. Ég er þá með gamlar tölur en það breytir því ekki að það eru mun færri heldur en á Akranesi.

Það er eins greint og það getur orðið í lagatexta að áhersla er lögð á það að við ætlum ekki að flytja fólk en það verður mikil endurnýjun út af aldri í þessum stofnunum á næstu árum. Þess vegna verða störfin staðsett úti á landi, vegna þess að flest það sem þessar stofnanir eiga við er á landsbyggðinni og því er það fullkomlega eðlilegt. Það er halli og það eru hlutfallslega fleiri miðað við mannfjölda sem vinna í þessum stofnunum á höfuðborgarsvæðinu heldur en á landsbyggðinni. En við erum líka búin að stíga þessi skref, t.d. var lögheimili Vatnajökulsþjóðgarðs fært úr Garðabæ yfir á Höfn í Hornafirði. Það var eitt af því fyrsta sem ég gerði sem ráðherra. Líka er í því frumvarpi sem ég vona að ég nái að mæla fyrir sem fyrst, þ.e. hitt frumvarpið sem er um Náttúru- og minjastofnun, gert ráð fyrir því að þar sem þjóðgarðar eru sé þriggja manna stjórn. Við breytum ekki fyrirkomulaginu í Vatnajökulsþjóðgarði og Þingvallaþjóðgarði samkvæmt frumvarpinu en þar sem verða þjóðgarðar, eins og t.d. á Snæfellsnesi verður þriggja manna stjórn þar sem einn verður tilnefndur af ráðherra en tveir af sveitarfélögum þannig að tryggt sé að þjóðgörðunum sé alltaf stýrt af heimafólki að meiri hluta. Það er bara liður í þessari hugmyndafræði. Ég vona því að hv. þingmaður styðji þétt við bakið á þessu frumvarpi og öðrum frumvörpum, ekki bara vegna þess að það sé skynsamlegt að hafa stærri, öflugri og skilvirkari stofnanir, út frá hagræði og skilvirkni, heldur líka vegna þess að hér er þessi áhersla sem hv. þingmaður var sérstaklega að vísa til í sinni ágætu þingræðu.


Ræðumaður: Birgir Ármannsson

Andsvörum er lokið og forseti getur ekki látið hjá líða að minna hv. þingmenn á að hvort sem er í andsvörum eða í umræðum almennt er mælst til þess að þingmenn tali úr ræðustól og láti það ógert að tala úr sætum sínum eða annars staðar úr húsinu.


Ræðumaður: Guðlaugur Þór Þórðarson

En hvers vegna hefur það ekki jákvæð áhrif á fjárhag ríkisins?Virðulegi forseti. Ég þakka hv. þingmanni fyrir. Bara aðeins út af fyrra málinu sem við ræddum, hv. þingmaður sagði að meiri hlutinn hefði fullt dagskrárvald og að vísu vísaði ég í meiri hlutann ef ég man rétt. Auðvitað hefur formaður og þar af leiðandi meiri hlutinn dagskrárvald en við vitum það, virðulegi forseti, og hv. þingmaður veit það að sérstaklega á síðustu dögum þingsins þá er mjög erfitt að klára mál eða ómögulegt nema stjórnarandstaðan sé tilbúin til þess að leyfa mönnum að koma málum í gegn. Það er bara vel þekkt. Það er bara staðreynd mála. Ég veit ekki af hverju hv. þingmaður er að tala eitthvað öðruvísi um það. Við vitum það auðvitað báðir. Mér finnst þetta vera orðinn svolítill útúrsnúningur hjá hv. þingmanni. Það hefur legið alveg fyrir uppleggið á þessu og hv. þingmaður getur farið vel yfir það þegar það fer í gegnum þingið. Ef ég man rétt er gert ráð fyrir því að við séum að ná, ég man ekki alveg prósentutöluna en þetta hefur alltaf legið fyrir í kynningu málsins. Auðvitað erum við að gera þetta til að hagræða og ná aukinni skilvirkni. Til þess er leikurinn gerður. Við erum líka að fara þá leið, ekki bara þegar kemur að húsnæðismálum, færri stjórnendum, heldur líka opinberum innkaupum, alls staðar, í öllu sem heyrir undir umhverfis-, orku- og loftslagsráðuneytið. Sömuleiðis erum við að fara þá leið að í stað þess að skattgreiðendur séu að greiða þann kostnað sem til fellur, sem þeir munu auðvitað gera út af leyfisveitingum og öðru slíku, að það falli á þá sem sækja um leyfin.  Þetta hefur allt saman jákvæð áhrif á ríkissjóð. Nei, það stendur og ég las það hér upp í framsögu minni að menn munu líta hér á hagræðingu til lengri tíma — alveg skýrt.


Ræðumaður: Guðlaugur Þór Þórðarson

Virðulegi forseti. Ég ætla ekkert að byrja hér að skammast í hv. þm. Bergþóri Ólasyni. Það myndi ekki hvarfla að mér þó að hann skammist alltaf í mér. Hins vegar vil ég bara vekja athygli þingheims á því að hv. þm. Bergþór Ólason, og ég vildi að það væri hægt að bóka að það hafi verið gert, að meiri hluti nefndarinnar hefur fullt dagskrárvald í hv. þingnefnd. Menn hafa nefnilega kvartað undan því að stjórnarandstaðan hafi jafnvel verið að þvælast fyrir eitthvað í málum og gert málum erfitt fyrir. Þannig var það að vísu þegar ég var í þingnefnd. Núna liggur það hins vegar alveg fyrir, virðulegi forseti, að hv. þingmaður er hér að upplýsa að menn þurfi ekki að hafa neinar áhyggjur af stjórnarandstöðunni í hv. þingnefndum því að þetta sé allt hjá meiri hlutanum. Það er bara gott, það er bara mjög gott og ég vek athygli á þessum orðum hv. þingmanns og ég mun vísa í þau.

Varðandi beinu fjárhagslegu áhrifin þá er náttúrlega augljóst að það verða færri forstjórar eða forstöðumenn stofnana. Menn hafa líka séð mikil tækifæri varðandi húsnæðismálin, stoðþjónustu og ýmislegt sem þarna er nefnt. Að auki er búið, og það er í fyrsta skipti sem það er gert, að semja við Ríkiskaup um að fara núna með, varðandi allar stofnanirnar og ráðuneyti, öll innkaup þar til að ná hagræðingu fram þar með skipulögðum hætti. Sömuleiðis erum við að vinna að því að auka það  að þau sem njóta þjónustunnar, t.d. orkufyrirtækin þegar þau sækja um leyfi, að þau greiði fyrir þá þjónustu. Þetta er bara í samræmi við það sem gerist annars staðar. Ekkert ósvipað og þegar kemur að þjónustugjöldum eða sértekjum fyrir þjóðgarðana og friðlýstu svæðin. Tekjurnar hafa aukist um 600 millj. kr. núna á síðustu tveimur árum og það gefur okkur auðvitað aukið svigrúm. Hv. þingmaður þekkir það, þetta hefur margoft verið verið tilgreint. Hins vegar er það alla jafna þannig að það er kostnaður þegar stofnanir eru sameinaðar. Hins vegar sjáum við ekki fram á það vegna þess að við ætlum að ná þessu fram með hagræðingu eins og ég nefndi í framsögunni og hef margoft nefnt og hefur verið kynnt.


Ræðumaður: Guðlaugur Þór Þórðarson

Virðulegi forseti. Það mál sem hv. þingmaður vísaði til og hefur tekið langan tíma og allan tíma nefndarinnar, það var hins vegar kynnt, ef ég man rétt, í október þannig að hv. þingmaður var algerlega meðvitaður um stöðu þess máls. Hv. þingmaður veit líka af hverju það kom seint inn. Það voru áherslur held ég allra að það væri mikilvægt að gæta hagsmuna Íslendinga og í stað þess að setja þetta beint inn þá unnu menn í þeim málum. Þetta er allt sem hv. þingmaður þekkir. Hv. þingmaður getur verið mjög argur út í þann sem hér stendur en það breytir því ekki að það var ekkert sem kom frá stjórnarandstöðunni sem var til að hjálpa í þessum málum. Þá er ég að vísa í sameiningarmálin. Það liggur alveg fyrir. Ef það hefði verið þá hefði þetta klárast, það er bara staðreynd og það veit ég og það vita allir hv. þingmenn.

Ég veit ekki, ég ætla ekki að taka þeirri áskorun að byrja að tala við sjálfan mig. Þeir sem tala mikið við sjálfa sig, það fer eiginlega ekkert vel á því. Í minni æsku þótti það ekki gott að fólk væri mikið að tala við sjálft sig. Aðalatriði málsins er bara þetta: Við breytum því ekki sem á undan er gengið. Núna eru þessi mál að koma hingað inn. Þetta mál er komið inn og fleiri koma fljótlega. Það er afskaplega mikilvægt að hv. þingmenn vinni vel í þeim málum og setji það í forgang. Það eru mörg dæmi þess, virðulegur forseti, að hv. þingnefndir og hv. þingmenn hafi lagt mikið á sig til að koma góðum málum í gegn.


Ræðumaður: Guðlaugur Þór Þórðarson

Virðulegi forseti. Ég þakka hv. þingmanni fyrir andsvarið. Fyrst aðeins út af Náttúrufræðistofnun. Nú er það þannig að sá sem hér stendur er ekki alveg ókunnugur þingstörfum. Ég hef nú aðeins komin nálægt þeim. Ég fylgdist auðvitað vel með því hvernig þetta gekk í þinginu og í þingnefndinni og líka með viðbrögðum stjórnarandstöðunnar. Þetta er frumvarp sem kom inn í þingið 10. nóvember, var mjög einfalt, er mjög einfalt, fékk fjórar jákvæðar umsagnir. Og aftur: Ég hef nú aðeins komið að þingstörfum áður. Auðvitað er það þannig og við vissum það líka að það var ekki hægt að koma neinu í gegnum þingið ef stjórnarandstaðan setti sig þversum á móti því rétt fyrir jólin. Það liggur alveg fyrir. Ég ætla ekkert að fara að gera neitt annað heldur en að vekja athygli á því að hér er frumvarp inni sem er mjög mikilvægt að klára. Við vitum það alveg og það hefur bara aukist, vald stjórnarandstöðunnar af því að tefja mál. Ef stjórnarandstaðan vill hins vegar vinna mál og klára þau þá verður það gert.

Varðandi seinni spurningu hv. þingmanns þá vonast ég bara til þess að við sjáum þau frumvörp sem fyrst. Ég er bara að vekja athygli á því vegna þess að hér hafa margir hv. þingmenn — og ég fagna því og hef talað um mikilvægi þess að unnið verði hratt og vel í þessum málaflokki — þá hangir þetta algjörlega saman. Þetta hangir algjörlega saman.


Ræðumaður: Guðlaugur Þór Þórðarson

Virðulegur forseti. Ég mæli hér fyrir frumvarpi til laga um nýja Umhverfis- og orkustofnun. Frumvarpið var unnið í umhverfis-, orku- og loftslagsráðuneytinu í náinni samvinnu við viðkomandi stofnanir ráðuneytisins. Tillagan lýtur að því að Orkustofnun og sá hluti Umhverfisstofnunar sem snýr að umhverfis- og loftslagsmálum sameinist í nýja stofnun, Umhverfis- og orkustofnun. Tillagan er hluti af umfangsmiklum stofnanabreytingum sem ég hef unnið að frá árinu 2022. Um er að ræða tillögur um þrjár stærri og öflugri stofnanir í stað átta. Áformað er að leggja fram á yfirstandandi löggjafarþingi alls fjögur frumvörp þar sem lagðar eru til stofnanabreytingar. Tekið skal fram að frumvarp þetta helst í hendur við frumvarp til laga um nýja Náttúruverndar- og minjastofnun, sem enn er til umfjöllunar í þingflokkum. Í því frumvarpi er lögð til sameining náttúruverndarsviðs Umhverfisstofnunar, Minjastofnunar Íslands, Vatnajökulsþjóðgarðs og Þingvallaþjóðgarðs. Gert er því ráð fyrir að verkefni Umhverfisstofnunar skiptist niður á þessar tvær nýju stofnanir.

Áform um lagasetningu og drög að fyrirliggjandi frumvarpi hafa verið birt í samráðsgátt stjórnvalda til kynningar og athugasemda og hefur verið unnið úr þeim athugasemdum sem bárust eins og nánar greinir í samráðskafla frumvarpsins.

Í vinnu við stofnanabreytingar hef ég miðað að því að skapa vettvang fyrir kraftmeira fagstarf og árangur. Markmið mitt er að til verði faglega spennandi og áhugaverðir vinnustaðir þar sem þekkingar- og lærdómssamfélag er eflt og þekking, innviðir og gögn samnýtt. Þá legg ég ríka áherslu á að störfum verði fjölgað á landsbyggðinni og störfum með sveigjanlegum starfsstöðvum í kjörnum sem dreifast um landið.

Að baki frumvarpinu liggur frumathugun sem unnin var í samvinnu við forstöðumenn og aðra starfmenn stofnana. Athugunin leiddi m.a. í ljós samlegð með verkefnum Orkustofnunar og Umhverfisstofnunar, t.d. í tengslum við loftslagsmál og orkuskipti og stjórn vatnamála. Í starfsemi þessara tveggja stofnana eiga við megináherslur ráðuneytisins um að minnka losun og auka bindingu kolefnis, tryggja orku til orkuskipta, orkuöryggi og jafnt aðgengi að orku á landsvísu, að efla hringrásarhagkerfið og tryggja sjálfbæra nýtingu og heilnæmt umhverfi fyrir íbúa þessa lands. Stofnanir þessar eru fyrst og fremst stjórnsýslustofnanir og þurfa að búa yfir öflugri stjórnsýslu, góðu upplýsingastreymi, stafrænni miðlun og fræðslu og hagnýtingu rannsókna.

Í greiningarvinnu kom í ljós að ávinningur af frumvarpi þessu lýtur að faglegum viðfangsefnum, mannauði og þekkingu, fjármagni, innri virkni og þjónustu. Í því sambandi langar mig einnig að nefna átaksverkefni í leyfisveitingum þessara stofnana, sem er í undirbúningi í ráðuneytinu. Verkefnið felur í sér endurskoðun og endurhönnun ferla vegna leyfisveitinga á sviði orku- og umhverfismála, en þar eru ýmis tækifæri til úrbóta.

Stýrihópur ráðuneytisins skilaði ráðherra forathugun í desember 2022 þar sem lögð voru fram meginmarkmið og tillögur um breytingar á stofnanaskipulagi þar sem er m.a. er byggt á greiningu á fjármálum og rekstri, mannauðsmálum og húsnæðismálum auk þess sem sérstaklega var skoðuð staðsetning starfa á landsbyggðinni.

Í frumvarpi þessu er gert ráð fyrir að Umhverfis- og orkustofnun taki við þeim mörgu og fjölbreyttu verkefnum og hlutverkum sem umræddar stofnanir sinna í dag og eru almennt ekki lagðar til breytingar hvað það varðar.

Sá hluti Umhverfisstofnunar sem varðar frumvarp þetta fer með framkvæmd og annast eftirlit að hluta eða öllu leyti með ýmsum lögum, þar á meðal lögum um loftslagsmál, lögum um hollustuhætti og mengunarvarnir, lögum um meðhöndlun úrgangs, lögum um stjórn vatnamála og efnalögum. Umhverfisstofnun fer einnig með hlutverk eða verkefni samkvæmt ýmsum öðrum lögum á málefnasviði ráðuneytisins, svo sem lögum um úrvinnslugjald, lögum um ráðstafanir um umhverfismengun af völdum einnota umbúða fyrir drykkjarvörur og lögum um uppbyggingu og rekstur fráveitna. Þá fer stofnunin einnig með hlutverk og annast verkefni samkvæmt lögum á málefnasviði annarra ráðuneyta, svo sem lögum um fiskeldi og lögum um almannavarnir.

Líkt og Umhverfisstofnun þá fer Orkustofnun með framkvæmd og annast eftirlit að hluta eða öllu leyti með framkvæmd ýmissa laga, þar á meðal raforkulaga, laga um rannsóknir og nýtingu á auðlindum í jörðu, vatnalaga, laga um eignarrétt íslenska ríkisins að auðlindum hafsbotnsins, laga um endurnýjanlegt eldsneyti í samgöngum á landi og laga um upprunaábyrgð á raforku sem framleidd er með endurnýjanlegum orkugjöfum. Orkustofnun annast einnig verkefni samkvæmt öðrum lögum á málefnasviði ráðuneytisins, svo sem orkulögum, lögum um orkusjóð, lögum um verndar- og orkunýtingaráætlun, nr. 48/2011, en einnig lögum á málefnasviði annarra ráðuneyta, svo sem lögum um almannavarnir.

Í frumvarpinu er gert ráð fyrir að Umhverfis- og orkustofnun hafi fyrst og fremst með höndum stjórnsýslu og eftirlit samkvæmt umræddum lögum. Samhliða er lagt til að Orkustofnun verði lögð niður sem og viðkomandi hluti af starfsemi Umhverfisstofnunar. Ljóst er að vönduð þjónusta nýrrar stofnunar er lykilatriði með skilvirkum ferlum, skýrri upplýsingamiðlun og góðri ráðgjöf. Verði frumvarp þetta að veruleika mun fjöldi stöðugilda í nýrri Umhverfis- og orkustofnun verða alls 115.

Frumvarpið felur í sér talsverðar breytingar frá núgildandi lögum um Umhverfisstofnun, nr. 90/2002, og lögum um Orkustofnun, nr. 87/2003. Lög um Umhverfisstofnun eru rýr að efni til og fela aðallega í sér upptalningu á þeim lögum sem stofnuninni ber að starfa eftir. Markmiðið með frumvarpinu er að setja einfalda og skýra lagaumgjörð utan um starfsemi stofnunarinnar og hlutverk hennar þar sem áherslan er á málefnin og eðli verkefna. Í frumvarpinu er að finna hefðbundin ákvæði um yfirstjórn ráðherra og skipan og hlutverk forstjóra nýrrar stofnunar. Um meginhlutverk stofnunarinnar, svið, málefni og helstu verkefni er fjallað í þremur greinum. Sérstaklega er fjallað um hlutverk Raforkueftirlitsins, sem ber að aðgreina frá annarri starfsemi stofnunar og tryggja sjálfstæði í störfum til að uppfylla skuldbindingar Íslands gagnvart EES-samningnum. Í sérstakri grein er að finna almennt ákvæði sem minnir á þær heimildir sem Umhverfis- og orkustofnun er ætlað að hafa samkvæmt ákvæðum annarra sérlaga, sem tengjast stjórnsýslu- og eftirlitshlutverki stofnunarinnar. Um er að ræða ýmsar valdheimildir, heimildir til að beita stjórnsýsluviðurlögum, gjaldtökuheimildir stofnunarinnar o.fl. Í ljósi þess að bæði Orkustofnun og Umhverfisstofnun starfa samkvæmt nokkrum fjölda laga eru í frumvarpinu lagðar til breytingar á þeim lögum sem um er að ræða til að færa hlutverk þessara stofnana og verkefni til Umhverfis- og orkustofnunar.

Í bráðabirgðaákvæði frumvarpsins er lagt til að starfsfólk Orkustofnunar og Umhverfisstofnunar sem hefur sinnt þeim verkefnum sem munu heyra undir nýja stofnun njóti forgangs til þeirra starfa sem munu verða til með tilkomu nýrrar stofnunar. Tilgangur nýrrar stofnunar er fyrst og fremst að koma á fót faglega sterkri stofnun og er ávinningurinn þar margþættur. Markmiðið er því ekki að fækka störfum heldur má m.a. gera ráð fyrir auknum fjölbreytileika starfa.  Í kjölfar samráðs er gert ráð fyrir í ákvæðinu að starfsfólk sem ræður sig hjá nýrri stofnun haldi þeim réttindum sem það hefur áunnið sér til námsleyfis og um lengdan uppsagnarfrest þegar kjarasamningar gera ráð fyrir að sá réttur miði við samfellt starf hjá sömu stofnun.

Að lokum er kveðið á um heimild til að auglýsa og skipa nýjan forstjóra þegar lögin hafa verið samþykkt. Gert er ráð fyrir að skipaður forstjóri vinni að því að undirbúa starfsemi stofnunarinnar í samvinnu við ráðuneytið.

Gert er ráð fyrir að sameiningin hafi í för með sér hagræðingu til lengri tíma sem nýtt verður til að efla nýja stofnun. Í henni felst m.a. samnýting á tækjum og búnaði, betri nýting fjármagns vegna sérhæfðra upplýsingakerfa, aukin samþætting og samlegð í stoðþjónustu, tækifæri til að draga úr húsnæðiskostnaði og aukin hagkvæmni í innkaupum.

Í því sambandi má nefna nýundirritaðan samning ráðuneytisins við Ríkiskaup um gæðamat og ráðgjöf á sviði opinberra innkaupa. Samningurinn felur í sér greiningu Ríkiskaupa á innkaupagögnum ráðuneytisins og stofnana þess og gæðamat á innkaupunum. Í gæðamatinu felst ráðgjöf um fylgni við lög, yfirsýn yfir sameiginlegar innkaupaþarfir og tækifærisgreining á innkaupum með áherslu á sjálfbærni og hagkvæmni.

Verði frumvarpið óbreytt að lögum er ekki gert ráð fyrir að lögfesting þess muni hafa áhrif á útgjöld eða afkomu ríkissjóðs.

Orku- og loftslagsmál eru stærstu málaflokkar okkar tíma og krefjandi markmið íslenskra stjórnvalda í loftslagsmálum gera kröfu um aukna skilvirkni. Með aukinni samþættingu orku- og loftslagsmála væntum við þess að hægt verði að byggja aðgerðir í loftslagsmálum á sterkari gögnum og nýta þekkinguna betur.

Virðulegur forseti. Nú hafa margir þingmenn í öllum flokkum nokkurn veginn kallað eftir því að við þurfum að ná enn þá betri árangri þegar kemur að grænni orkuöflun. Það liggur alveg fyrir eins og margoft hefur komið fram að þegar lítið hefur verið gert í grænni raforkuframleiðslu í 15 ár og lítið gert í jarðhitamálum í 20 ár þá kemur að skuldadögum. Og jafn mikið og maður myndi vilja það þá er ekki hægt að breyta því með því að veifa sprota. Það liggur hins vegar alveg fyrir að ef við ætlum að ná þeim árangri sem við ætlum þá liggur okkur á og þá þurfum við að einfalda ferla. Það er grundvallaratriði. Það er það sem aðalritari Sameinuðu þjóðanna kallar eftir þegar hann segir að heimurinn þurfi að standa sig betur í grænni orkuöflun. Það er það sem allir tala um sem að málum koma. Ef hv. þingmenn meina það að þeir styðji að við náum auknum árangri, því sannarlega höfum við náð árangri á síðustu tveimur árum eins og við þekkjum, í þessum málaflokki þá styðja þeir þetta frumvarp og reyna að vinna það eins hratt og mögulegt er.

Ég hef orðið fyrir vonbrigðum með það, virðulegi forseti, vegna þess að ég hef komið hér — og það er ekki bara af þessum ástæðum sem hér eru heldur kemur það líka fram í öllum þeim skýrslum, sem myndu ef þær væru allar settar saman fylla einhverja gáma eða bara Laugardalshöllina, um að það sé ekki skynsamlegt fyrir okkur Íslendinga að vera með mikið af pínulitlum stofnunum sem eru ekki burðugar og geta ekki almennilega sinnt hlutverki sínu og við ættum að hafa færri og öflugri stofnanir þannig að þær geti betur sinnt hlutverki sínu. Ég hef orðið fyrir vonbrigðum með að það sé ekki meiri stuðningur þegar á hólminn er komið og þegar þessar sameiningar eiga að eiga sér stað. Ég segi það vegna þess, virðulegi forseti, að ég hef ekki bara í þessu embætti heldur líka í öðrum embættum, t.d. sem heilbrigðisráðherra, beitt mér fyrir sameiningum. Ég veit ekki til þess að neinn stjórnmálamaður hafi viljað snúa til baka með sameiningar t.d. heilbrigðisstofnana. Það er ýmislegt að í heilbrigðismálunum og má gera margt mun betur í heilbrigðiskerfinu en ég veit ekki til þess að neinn hafi komið hér fram og sagt að það eigi að fjölga þeim og gera þær margar og litlar aftur. Það mun auðvitað aldrei neinn gera það þegar þetta frumvarp verður orðið að lögum, ef það verður að lögum. En það verður að fara saman hljóð og mynd.

Ég segi þetta, virðulegi forseti, vegna þess að þann 10. nóvember kom ég með fyrstu sameininguna sem fékk fjórar umsagnir, allar jákvæðar, en það var ekki hægt að klára það mál fyrir jól. Menn sögðu hér mjög margir í þingsal: Það þarf að gera eitthvað í grænum orkumálum, en það var enginn sem beitti sér fyrir því að ég fengi að tala fyrir þessu máli þannig að það hefði getað farið til umsagnar og menn gætu hafið starfið núna. Það verður nefnilega að fara saman hljóð og mynd. Frumvörpin verða lögð fram hér, ekki bara sameiningarfrumvarp heldur líka um einföldun á reglugerð þegar kemur að vindorku og annað það sem ég tel mikilvægt til þess að við getum náð árangri. Þannig að ég segi bara í mestu vinsemd við hv. þingmenn, sem ég trúi að vilji sjá betra fyrirkomulag í þessum málaflokki, að við verðum að klára þessi frumvörp og gera þau að lögum. Því fyrr sem við gerum það, því fyrr náum við enn betri árangri.

Virðulegi forseti. Ég hef hér rakið meginefni frumvarpsins og ég legg til að því verði að lokinni 1. umræðu vísað til hv. umhverfis- og samgöngunefndar.


Ræðumaður: Guðlaugur Þór Þórðarson

Virðulegi forseti. Ég vona að ég hafi ekki verið of ákveðinn við hv. þm. Bergþór Ólason sem er að verða að einhverju viðkvæmu blómi hérna í umræðunni. Ég vil alls ekki vera ákveðinn við hv. þingmann í svörum mínum og ég var bara einlægur í því að ég gat ekki svarað þessum útleggingum hv. þingmanns.

Spurningin var um ACER.Allt aðrar reglur og þú veist það.Veistu hvað …Varðandi þriðja orkupakkann þá er það tveggja stoða lausn. Það þýðir að við, þ.e. EES-ríkin, erum með ákveðið fyrirkomulag og síðan er það sem speglast hjá Evrópusambandinu. Ef hv. þingmaður vill ræða hvað þriðji orkupakkinn snerist um þá hófst upprunalega umræðan og atlagan eða andstaðan, getum við sagt, í Noregi. Þar höfðu menn áhyggjur vegna þess að Noregur er tengdur með strengjum við innri markað Evrópusambandsins. — Ég er bara að reyna að útskýra að þetta tengist ekki. Ég er bara að reyna að gera það í fyllstu einlægni. Ég get bæði gert það hér úr ræðustól og síðan með hv. þingmanni, reynt að setja hann inn í út á hvað þessar deilur gengu. Hér voru menn að ræða hlutina eins og við værum í Noregi og það er bara ekki þannig. Við erum ekki tengd. Þá sögðu þeir sem töluðu gegn þriðja orkupakkanum: Þið stjórnið ekki neinu. Það kemur bara sæstrengur og við verðum víst tengd. Það gerðist auðvitað ekki, stóð aldrei til og ekkert sem bendir til þess. Núna nýlega féll dómur í hæstarétti Noregs þar sem því var fullkomlega hafnað að það hefði verið um eitthvert fullveldisafsal af hálfu Noregs til annarra ríkja eða ríkjasambanda að ræða. — Nei, nei, það eru ekkert allt aðrar reglur.  Í því felst þessi grundvallarmisskilningur og ef hv. þingmaður er að leggja út frá þessu er það bara sjálfsagt en við verðum þá að fara á dýptina í þá umræðu og ég er algjörlega til í það. Hv. þingmaður verður bara að fyrirgefa ef honum finnst ég ekki svara þessu nógu skýrt á tveimur mínútum, en ég veit í sjálfu sér ekki alveg hvar ég á að byrja þegar hv. þingmaður fer að spyrja út í þetta.

Forseti minnir hv. þingmenn á að fara ekki út í tveggja manna tal í umræðum.


Ræðumaður: Guðlaugur Þór Þórðarson

Þú talaðir, barðist …Virðulegi forseti. Ég þakka hv. þm. Bergþóri Ólasyni fyrir fyrirspurnina, en þetta er ósanngjörn fyrirspurn. Ég held að þetta sé bara það ósanngjarnasta sem ég hef fengið á mínum þingferli. Á ég að túlka það hvaða andstæðingar hins svokallaða þriðja orkupakka voru að segja? Er það sanngjarnt?

Ekki tveggja manna tal.

Virðulegi forseti. Maður reyndi að leiðrétta eins og maður mögulega gat svona helstu rangfærslur í þeim málflutningi. En að koma síðan hér upp og spyrja mig: Heyrðu, bíddu, er það þetta sem andstæðingar þriðja orkupakkans voru að meina — það er engin sanngirni í þessu. Flestir þeir sem settu sig inn í þau mál skildu ekkert í því hvað þeir sem voru að tala gegn þriðja orkupakkanum voru að tala um vegna þess að þeir voru alla jafna að tala um aðstæður sem voru í Noregi en ekki á Íslandi. Og biðja mig síðan að útskýra hér hvað menn voru að fara. Ég get alveg rakið aðeins söguna vegna þess að ég fylgdist auðvitað mjög vel með því. Eitt af mörgu skrýtnu í umræðunni um þriðja orkupakkann var að þeir sem töluðu gegn honum hér voru alltaf að tala um aðstæður eins og þær eru í Noregi. Svo má nefna mjög margt fleira. Það er líka ágætt að skoða hverju var spáð, hvað var sagt að myndi gerast. Hér átti nú að koma sæstrengur held ég bara daginn eftir og íslensk stjórnvöld áttu ekki að geta gert nokkurn skapaðan hlut. Það var nú eitt af því sem var sagt. En ég get ekki farið að túlka það sem þeir sem voru að tala gegn þriðja orkupakkanum voru að segja. Ég skal reyna að hjálpa hv. þingmanni eins og ég get með öll mál en ekki þetta.

Varðandi mat á áhrifum ríkissjóðs þá las hv. þingmaður nákvæmlega hvað þar er á ferðinni. Ef hér væru einhver stórkostleg útgjöld myndu menn auðvitað vísa til þess.


Ræðumaður: Guðlaugur Þór Þórðarson

Virðulegur forseti. Ég mæli hér fyrir frumvarpi til laga um breytingu á raforkulögum og lögum um Orkustofnun. Megintilgangur frumvarpsins er að treysta og efla raforkueftirlit samkvæmt raforkulögum í samræmi við kröfur tilskipunar Evrópuþingsins og ráðsins 2009/72/EB um sameiginlegar reglur um innri markaðinn fyrir raforku. Frumvarpið var lagt fram á 153. löggjafarþingi en hlaut ekki endanlega afgreiðslu og er nú endurflutt með fáeinum breytingum.

Frumvarpið er samið í umhverfis-, orku- og loftslagsráðuneytinu að höfðu samráði við Orkustofnun. Þá var haft samráð við kjara- og mannauðssýslu fjármálaráðuneytisins vegna breytinga á lögum um réttindi og skyldur opinberra starfsmanna sem leiða af frumvarpinu. Áform um lagasetninguna og drög að frumvarpi voru kynnt til umsagnar á samráðsgátt stjórnvalda. Í samráðskafla greinargerðarinnar er greint frá umsögnum og viðbrögðum við þeim.

Tilskipunin gerir kröfu um að ríki komi á fót eftirlitsaðila sem er ekki einungis sjálfstæður gagnvart raforkufyrirtækjum heldur einnig gagnvart stjórnvöldum. Í því felst m.a. að ákvarðanir eftirlitsaðila verða án utanaðkomandi áhrifa, svo sem frá ráðherra, ráðuneyti eða öðrum. Aðildarríkin skulu ábyrgjast sjálfstæði eftirlitsyfirvaldsins og tryggja að það beiti valdi sínu af óhlutdrægni og á gagnsæjan hátt. Sjá skal til þess að eftirlitsyfirvaldið sé lagalega aðgreint og óháð öllum öðrum opinberum aðilum eða einkaaðilum. Starfsfólk eftirlitsins og þeir sem fari með stjórn þess skulu starfa óháð hvers konar markaðshagsmunum eða öðrum opinberum aðilum eða einkaaðilum við framkvæmd eftirlitsverkefnanna. Eftirlitsyfirvaldið skal taka sjálfstæðar ákvarðanir óháð öllum aðilum á sviði stjórnmála og árlegar fjárveitingar til þess skulu aðskildar frá öðrum. Þá er í tilskipuninni mælt fyrir um að stjórnarmeðlimir eða yfirstjórn eftirlitsyfirvaldsins, sé stjórn ekki til staðar, séu skipaðir í fimm til sjö ára tímabil í senn og heimilt sé að endurskipa einu sinni.

Með lögum nr. 112/2019 voru gerðar breytingar á raforkulögum og lögum um Orkustofnun í þeim tilgangi m.a. að innleiða ákvæði í tilskipunarinnar 2009/72/EB hvað varðar kröfur tilskipunarinnar um sjálfstætt raforkueftirlit. Í ljósi sjónarmiða sem fram hafa komið í samskiptum ráðuneytisins og Eftirlitsstofnunar EFTA (ESA) er talin þörf á að hnykkja frekar á tilteknum ákvæðum löggjafarinnar sem tengjast sjálfstæði raforkueftirlitsins.

Með frumvarpinu er lagt til að tilgreint verði sérstaklega í lögum um Orkustofnun að innan stofnunarinnar skuli starfa sérstök eining sem nefnist Raforkueftirlitið. Hlutverk þess skal vera að sinna raforkueftirliti samkvæmt raforkulögum og reglugerðum settum á grundvelli þeirra. Raforkueftirlitið skal vera sjálfstætt í störfum sínum þegar það sinnir raforkueftirliti samkvæmt raforkulögum. Í sjálfstæði Raforkueftirlitsins felst m.a. að ákvarðanir þess við raforkueftirlit séu án áhrifa frá orkumálastjóra, ráðherra orkumála eða öðrum aðilum.

Þá eru lagðar til nokkrar breytingar á raforkulögum í þeim tilgangi að aðgreina með skýrari hættir starfsemi Raforkueftirlitsins frá annarri starfsemi Orkustofnunar. Eftirlits- og stjórnsýsluverkefni sem tengjast flutningi, dreifingu og viðskiptum með raforku eru með frumvarpinu skýrlega falin Raforkueftirlitinu. Lagt er til að Raforkueftirlitinu verði stýrt af embættismanni skipuðum af ráðherra til fimm ára í senn. Embættismaðurinn mun bera faglega og stjórnunarlega ábyrgð á rekstri Raforkueftirlitsins sem og á öðrum verkefnum sem orkumálastjóri felur honum. Gert er ráð fyrir að sama einstakling megi aðeins skipa tvisvar í embætti skrifstofustjóra Raforkueftirlitsins. Með þeim hætti er kröfu tilskipunarinnar um tímabundna skipun yfirstjórnar eftirlitsyfirvaldsins fullnægt og að Raforkueftirlitið haldi sjálfstæði sínu við raforkueftirlit.

Virðulegur forseti. Ég hef hér rakið meginefni frumvarpsins og legg til að því verði að lokinni 1. umræðu vísað til hv. atvinnuveganefndar.


Ræðumaður: Guðlaugur Þór Þórðarson

Hvenær var Miðflokkurinn með forystu í ríkisstjórn?Virðulegur forseti. Ég þakka fyrir góða umræðu en það vekur athygli mína að þeir sem voru með spurningar og mjög miklar ábendingar til mín sérstaklega hafa horfið úr salnum. Þetta er alveg nýtt, ég man ekki eftir að þetta hafi gerst áður. Ég hélt að menn vildu vera hérna og hlusta á. En hv. þm. Bergþór Ólason kemur hérna eins og af himnum ofan, það er vel, kemur svífandi, vonandi ekki niður en látum það liggja milli hluta. Ástæðan fyrir því, hv. þingmaður, að við erum í vanda núna er sú að við höfum ekki gert neitt í 15 ár þegar kemur að raforkunni og 20 ár í hitaveitunni.  Ég ætla að benda hv. þingmanni á að þegar Miðflokkurinn var hér í ríkisstjórn og var í forystu í ríkisstjórn þá kláraðist þetta ekki.   Hv. þm. Sigmundur Davíð Gunnlaugsson held ég að sé formaður Miðflokksins en það má vera misskilningur og mér þykir miður ef ég hef farið rangt með, að hv. þm. Bergþór Ólason hafi ekki verið við atkvæðagreiðslu og greitt atkvæði með rammaáætlun,  það leiðréttist hér með. En þá kláraðist ekki rammaáætlun. Rammaáætlun kláraðist hins vegar með Vinstri grænum.  Ef rammaáætlun hefði klárast þá hefði ástandið verið betra.

Viðreisn fer mikinn. Viðreisn er hérna hinum megin við Vonarstrætið í meiri hluta í hjá Reykjavíkurborg. Það var alger stöðnun hjá Orkuveitu Reykjavíkur því að það er ekki nóg að samþykkja rammaáætlun, einfalda regluverk eins og við höfum gert, fyrirtækin verða að nýta það sem er í nýtingarflokki. Það er fyrst núna að þau hafa gert það, sem er ánægjulegt, en það er ekki að þakka Viðreisn hér áður fyrr. Það er gott að hún er að vakna núna. Sama með rammaáætlun. Viðreisn greiddi ekkert atkvæði með rammaáætlun, talandi um stöðnun og að skammast í Vinstri grænum. Vinstri grænir greiddu atkvæði með rammaáætlun annars hefði hún ekki farið í gegn.

Varðandi orkuskortinn — út af loftslagsmarkmiðum þá þarf heimurinn sexfalda græna raforkuframleiðslu, sexfalda. Við þurfum bara tvöfalda hana. Hér koma þingmenn eftir þingmenn og reyna að tala um að hér vanti ekki græna orku. Það er mesta firring sem hefur komið fram hér í ræðustól Alþingis.   Það er áhyggjuefni fyrir íslenska þjóð að hér séu hv. þingmenn sem skilja ekki að hér þarf græna orku,  bæði fyrir landið allt og svo einstök svæði. Ég vona að við getum rætt það betur í nánustu framtíð.


Ræðumaður: Vilhjálmur Árnason

Virðulegi forseti. Ég þakka fyrir þessa mikilvægu umræðu hér og er þetta að sjálfsögðu eitt stærsta málið sem við tökumst á við sem þjóð af því að við erum þjóð sem er með hvað bestu lífsskilyrði og skorum hvað hæst á öllum velferðarmælikvörðum og það mun ekki verða þannig, þau lífskjör sem eru á Íslandi munu ekki verða þau sömu eða betri nema með aukinni orkuöflun og orkunýtingu. Það er algjörlega kristaltært. Við þurfum að hafa það á hreinu að ef við ætlum að gera betur fyrir okkar minnstu bræður og systur og annað slíkt þá leysist það m.a. með orkuöflun og öflugu atvinnulífi í framhaldi. Við þurfum líka að horfa í þær náttúruaðstæður sem eru um allt land, ekki bara á Reykjanesi. Reykjanes er náttúrlega gríðarlega stórt og gætum við misst þar út orkuöflun að verðmæti 275 MW, ef heita vatnið og virkjunin fer. En við erum með fleiri eldstöðvakerfi sem eru að láta kræla á sér mjög nálægt stöðum þar sem um helmingur allrar orku landsins er framleiddur. Eldsumbrot og hraun getur líka farið yfir flutningsleiðir fyrir þessa orku. Við þurfum að hafa öfluga orkuöflun og orkudreifingu um allt land. Það styrkir líka byggðirnar í landinu og tryggir að velferðin nái til allra landsmanna. Því þurfum við, til þess að tryggja orkuöryggi og velferð í þessu landi, að taka höndum saman um það að við ætlum að auka orkuöflun og gera það vel. Við höfum gert það vel hingað til. Það hefur tryggt okkur þessa velferð. Og til þess að öll þau góðu verkefni sem hæstv. ráðherra fór hér yfir gangi hraðar fyrir sig, þetta gangi hraðar, þá þurfum við að treysta sjálfum okkur til að gera þetta eins vel og við höfum gert hingað til án þess að hafa miklar lagaflækjur og tafir og skrautfjaðrir til þess að tefja þessi mál.


Ræðumaður: Guðlaugur Þór Þórðarson

Virðulegi forseti. Ég þakka hv. þingmanni fyrir að hefja þessa umræðu. Hv. þm. Ingibjörg Isaksen hefur sýnt þessum málaflokki mjög mikinn áhuga sem er mjög mikilvægt og ég vona að aðrir séu á sama stað. Ég  verð að viðurkenna að það hefur komið mér á óvart þegar menn hafa verið að nota  tækifærið núna og einhvern veginn átta sig á stöðu mála þegar kemur að orkumálum okkar Íslendinga. Kannski hefði verið betra ef það hefði verið minna í lónunum ári fyrr því að það er búið að benda á þetta hvað eftir annað  án þess að í það minnsta hv. þingmenn, margir hverjir, hafi áttað sig á því.

Hv. þingmaður spyr: Hvað þarf mikið og hvað erum við að gera? Eitt það fyrsta sem ég gerði sem ráðherra þegar ég kom þar inn,  þegar ég áttaði mig á þeirri stöðu að við Íslendingar erum eina þjóðin í heiminum sem taldi að það væri hægt að ná loftslagsmarkmiðunum án þess að fara í græna orkuöflun, því að þannig var það, þá setti ég af stað vinnu, svokallaða grænbók, þar sem var skoðað hvað þyrfti mikla orku til að fara í orkuskiptin. Niðurstaðan var sú að það þarf nokkurn veginn að tvöfalda þetta. En menn eru bara að tala um raforkuna. Það er langt síðan ég kom fram með skýrslu um hitaveituna. Hvenær ætla menn að vakna við það að tveir þriðju hlutar hitaveitna á Íslandi, tveir þriðju, eru í vandræðum? Ég verð rosaglaður þegar menn verða búnir að vakna en það hefði verið betra ef menn hefðu gert það aðeins fyrr. Ef við gerum ekkert í 15 ár í raforkumálum og í 20 ár í hitaveitumálum þá lendum við í vandræðum. Það er ekkert flókið.

Ef við ætlum að auka orkuframleiðslu þá er fernt sem þarf að gera. 1. Það þarf leyfi til að nýta virkjunarkosti og það leyfi fæst með afgreiðslu rammaáætlunar. 2. Orkufyrirtæki verða að fara í framkvæmdir eða undirbúa framkvæmdir. 3. Leyfisveitingaferli og opinberar stofnanir verða að vera skilvirk. 4. Sveitarfélögin verða að klára þá vinnu sem snýr að þeim, skipulagsvinnu og leyfisveitingar. Það sem að okkur hefur snúið, nr. 1 og 3, höfum við unnið samfleytt að frá því að við komum inn. Sem betur fer kláruðum við rammaáætlun í fyrsta skipti í níu ár. Það var enginn þingmaður stjórnarandstöðunnar sem greiddi atkvæði með því, enginn. Með öðrum orðum: Við ættum enga von ef þeir hefðu náð sínu fram, enga. Enginn þingmaður stjórnarandstöðunnar greiddi atkvæði með rammaáætlun.

Við fórum í aflaukningarfrumvarpið sem er langmesta   einföldun á sviði grænnar raforkuframleiðslu sem hefur sést og nú eru  300 MW í pípunum þar. Við erum búin að efla Orkusjóð. Við fórum í jarðhitaátak  vegna þess að  við höfum ekkert verið að leita að heitu vatni. Við höfum sett að meðaltali 2 milljarða í niðurgreiðslu á húshitun á hverju ári án þess að leita að heitu vatni og það er úti um allt land. Þetta er fyrsta jarðhitaátakið  á þessari öld og er strax farið að bera árangur. Við komum með orkusparnaðarfrumvarp, varmadælufrumvarpið sem nú þegar er búið að ná  þeirri niðurstöðu að það er búið að spara sem samsvarar 50.000 rafbílum. Suðurnesjalína 2 er komin af stað eða stutt í það. Sömuleiðis lítur betur út með Blöndulínu og við gerum ráð fyrir því að tenging frá Eyjafirði yfir í Grundartanga verði tilbúin 2027.

Nú fyrir þinginu liggur fyrir frumvarp um hagnýtingu vindorku, eða það kemur núna á næstu vikum og er mikilvægt að þingmenn klári  mál eins og sameiningar stofnana því að við náum ekki árangri nema með því að sameina stofnanir. Ég vil nota tækifærið hér og lýsa yfir vonbrigðum með hversu hægt þingið hefur unnið í þeim málum. Það þýðir ekki að koma með skýrslu eftir skýrslu eftir skýrslu um mikilvægi þess að vera með stærri stofnanir og síðan koma allir smákóngar heimsins þegar á hólminn er komið og segja: Ekki hjá mér, ekki hjá mér.  Ég vonast til þess að það verði ekki niðurstaðan núna.

Ég fæ að tala fyrir öðru frumvarpinu núna á eftir en hitt kemur hingað vonandi fljótlega sem er komið inn í þingflokka. En það litla frumvarp sem kom inn í þingið 10. nóvember — 10. nóvember— með fjórar umsagnir, allar jákvæðar, það náðist ekki að klára það fyrir jól. Við erum núna komin með leyfi til reksturs raforkumarkaðar. Það er mjög ánægjulegt að sjá hvernig Ölfus og Orkuveita Reykjavíkur eru búin að taka við sér. Auðvitað hefði Orkuveita Reykjavíkur átti að gera það fyrir tíu árum síðan en núna með nýrri forystu þá erum við að sjá að þetta  mikilvæga fyrirtæki er loksins farið af stað.

Við erum komin með mælaborð varðandi virkjunarkosti. Við erum  farin af stað með endurskoðun rammaáætlunar og átaksverkefni í einföldun á leyfisveitingaferlum. Orkuöryggismálið er nokkuð sem við þurfum sömuleiðis að klára, það  hefði átt að klárast 2003 en við getum rætt það betur á eftir.

Ég er alls ekki búinn að tæma það sem  hefur verið gert og það sem við erum á leiðinni að gera en fagna umræðunni og mun draga á yfirlýsingar þingmanna sem hafa kallað eftir aðgerðum í orkumálum. Ég mun draga á það. Ég treysti því að þingið muni vinna skilvirkt og almennilega til að ná árangri — þótt fyrr hefði verið.


Ræðumaður: Hildur Sverrisdóttir

Frú forseti. Athygli okkar þingmanna er oft með ýmsum hætti og dreift yfir hin ýmsu mismunandi verkefni. Við vitum t.d. öll að dagskrá þessarar viku mun líta aðeins öðruvísi út eftir að boðuð tillaga var skiljanlega og með sóma tekin af dagskrá með tíðindum gærdagsins. Ég veit að við vorum öll slegin yfir þeim tíðindum og ég vil fá að nota þetta formlega tækifæri hér og færa hæstv. matvælaráðherra allra bestu batakveðjur frá þingflokki Sjálfstæðisflokksins. Við vitum að hún mun fara í gegnum þetta allt saman og mæta og gera okkur lífið leitt von bráðar. Ég nefni þetta þar sem það er þannig að verkefni og skyldur okkar eru bara með þeim hætti að við verðum að veita þeim fulla athygli okkar. Það er allt frá því að aðstoða Grindvíkinga, sem ég veit að við erum öll sammála um, til þess að þurfa að horfa til þess hvernig samspil ríkisútgjalda verður við farsæla kjarasamninga og hvernig ríkisfjármálin spila við peningastefnuna svo að við náum utan um verðbólguna og getum lækkað vexti. Þar erum við öll saman í liði og eigum allt okkar undir. Þetta eru verkefnin. Ég nefni þetta hér því að ég heyrði ræðu t.d. hv. þm. Sigmars Guðmundssonar hérna áðan, sem eyddi miklu púðri í að segja að ríkisstjórnin hefði ekki afl til þess að gera eitt eða neitt. Ég verð bara að fá að standa hér og segja að ég hafna því alfarið. Hann vísaði í sinni ræðu til gærdagsins og ég held að hann hafi verið að vísa í þá tillögu sem var dregin til baka. En ég ætla hins vegar einmitt að vísa til gærdagsins og sýna fram á að þær aðgerðir sem þar voru kynntar á þeim skamma tíma sem hefur liðið frá því sem gerst hefur í Grindavík sýna með óyggjandi hætti að þessi ríkisstjórn er með athyglina þar sem hún þarf að vera, klárar þau verkefni sem hún þarf að vinna og gerir það með sóma.


Ræðumaður: Diljá Mist Einarsdóttir

Virðulegi forseti. Það eru umbrotatímar á Íslandi og auðvitað í heiminum öllum. Staða fólksins okkar í Grindavík er okkur auðvitað efst í huga. Það voru mikilvæg skilaboð frá Alþingi að setja Grindavík fyrst á dagskrá núna í janúar. Margir eiga um sárt að binda og það hefur verið aðdáunarvert að fylgjast með þrautseigjunni, æðruleysinu og bjartsýninni sem stafar frá Grindvíkingum. Við sem reynum að leggja eitthvað til málanna og aðstoða getum stundum orðað hlutina með röngum hætti eða skort skilning á aðstæðum. Því þiggjum við leiðbeiningar og leiðsögn frá Grindvíkingum sem undantekningarlaust eru settar fram á málefnalegan hátt.

Heyr, heyr.Það sama má ekki segja um alla umræðu og orðræðu í íslensku samfélagi. Vaxandi áhyggjur eru af skautun í samfélaginu, ég var t.d. að koma úr upptöku á hlaðvarpi sem fjallaði að miklu leyti um það. En þessi slæma þróun umræðunnar ætti ekki að koma okkur á óvart. Við höfum enda fjölmörg dæmi þessa í beinni útsendingu, meira að segja frá nágranna- og vinaþjóðum. Íslendingar vilja bara svo oft endurtaka mistökin, brenna sig sjálfir. En þótt við tökum mörg undir áhyggjur af aðkallandi vandamálum sýnist mér framlag til umræðunnar vera misjafnt og oft misráðið. Fólk sem er sannfært um eigið ágæti og fádæma gott innræti öskrar hatursfull ókvæðisorð á samborgara sína og eys yfir það svívirðingum til að láta í ljós vanþóknun sína, allt í nafni friðar og betri heims. Ég hef orðræðuna ekki eftir hér því að ég vil ekki valda mömmu minni vonbrigðum með orðbragðinu. En það var sérstakt að þurfa að útskýra hegðunina  fyrir tíu ára gömlum syni mínum á fótboltamóti barna um helgina þegar hann varð var við hana. Þeir sem tala fyrir kærleika, mannúð og mannvirðingu mættu gjarnan byrja á nærumhverfi sínu. Allt sem þú vilt að aðrir menn gjöri yður og allt það.


Ræðumaður: Ásmundur Friðriksson

Virðulegi forseti. Það var þriðjudaginn 23. janúar 1973, fyrir 51 ári, þegar Eyjamenn yfirgáfu heimili sín og fluttu flestir upp á land um stundarsakir. En það var þegar flest húsin voru að fara undir hraun, tugir á hverri nóttu, sem loðnuveiðar hófust og gúanóreykurinn liðaðist upp úr skorsteinunum á fiskimjölsverksmiðjunni í Vestmannaeyjum. Þannig kviknaði lífsneistinn þegar allt var á fullu í gosinu. Í dag standa Eldfellið, hraunið, Villavík, Prestavík og Páskahellir sem minnisvarði um þennan atburð og finnst nú öllum Eyjamönnum hann ekki endilega fallegur, sérstaklega okkur þessum gömlu sem þótti vænt um austurbæinn. Eyjamenn eru minntir á það enn þann dag í dag að þeir búa á eyju. Það er ekki langt síðan vatnsleiðslan skemmdist í óheppilegu slysi sem varð þegar bátur var að koma til hafnar en Eyjamenn voru löngu búnir að benda þingi og þjóð á að sú staða sem þá kom upp væri óásættanleg, enda hættan mikil þegar vatnsleiðslan fer. Það sama gerðist árið 2014 þegar rafmagnskapallinn milli lands og Eyja bilaði og hann hefur bilað og nýr lagður tvisvar sinnum a.m.k. Skerðanleg orka hefur haldið hitaveitunni í Eyjum í hæfilegum kostnaði og fiskimjölsverksmiðjunum í að keyra rafkatla en nú er svo komið að nú þurfa menn að keyra allt þetta í Vestmannaeyjum með olíu. Frá því að rafstrengurinn slitnaði á sínum tíma hefur hitaveitan keypt 4,5 milljónir lítra af olíu til Vestmannaeyja til að framleiða rafmagn. Núna vantar tvo rafstrengi milli lands og Eyja. Það vantar nýja vatnslögn. Það er mikilvægt fyrir öryggi íbúa í Eyjum, fyrir öryggi framtíðarfólks þar að koma þessum hlutum í lag.


Ræðumaður: Diljá Mist Einarsdóttir

Virðulegur forseti. Það er ástæða til að fagna fram kominni tillögu hæstv. utanríkisráðherra um að við fullgildum fríverslunarsamning við Moldóvu. Þótt viðskipti milli Íslands og Moldóvu séu enn þá ekki mikil vonumst við til þess að gagnkvæm niðurfelling og lækkun tolla skapi forsendur fyrir auknum viðskiptum en til þess er einmitt leikurinn gerður eins og hæstv. utanríkisráðherra minntist hér á. Það er auðvitað jákvætt að EFTA-ríkin haldi áfram að þétta fríverslunarnet sitt en sömuleiðis hafa önnur markmið sem samningarnir innibera jákvæð áhrif, eins og áhersla á jafnrétti, lýðræði, réttarreglur og önnur mannréttindi og frelsi.

Sérstakt tilefni er til að fagna þeim táknræna stuðningi við Moldóvu sem fríverslunarsamningurinn felur í sér. Stjórnvöld í Moldóvu hafa, eins og hæstv. utanríkisráðherra kom inn á, í auknum mæli horft til Vesturlanda um samvinnu og samstarf en Evrópusambandið samþykkti nýlega að bjóða þeim að hefja aðildarviðræður við sambandið. Moldóva er eitt fátækasta land í Evrópu en landið hefur samt tekið á móti gríðarlegum fjölda flóttamanna frá Úkraínu, mest allra miðað við höfðatölu. Það er því sérstaklega ánægjulegt að við séum hér að opna faðminn fyrir frekari samvinnu og samskiptum við Moldóvu og ég hlakka til umfjöllunarinnar og vinnunnar í utanríkismálanefnd.


Ræðumaður: Bjarni Benediktsson

Virðulegi forseti. Ég mæli hér fyrir tillögu til þingsályktunar um heimild til handa ríkisstjórninni til að fullgilda fyrir Íslands hönd fríverslunarsamning milli EFTA-ríkjanna og Moldóvu sem undirritaður var 27. júní 2023. EFTA-ríkin og Moldóva hófu viðræður um gerð fríverslunarsamnings vorið 2021 og komust að samkomulagi 24. mars á síðasta ári. Ísland leiddi viðræðurnar fyrir hönd EFTA-ríkjanna en um er að ræða hefðbundinn fríverslunarsamning sem kveður á um frekari markaðsopnun fyrir viðskipti með vörur og þjónustu milli Íslands og Moldóvu, fjárfestingar, opinber innkaup, hugverkavernd, samkeppnismál, sjálfbær viðskipti og rafræn viðskipti. Samningurinn kemur einnig á stofn vettvangi fyrir EFTA-ríkin og Moldóvu til að ræða saman um frekari samvinnu á sviði efnahagsmála. Samningurinn kveður á um gagnkvæma niðurfellingu og lækkun tolla á iðnaðarvörur, sjávarafurðir og unnar og óunnar landbúnaðarvörur. Tollar munu þannig falla niður af öllum sjávarafurðum og iðnaðarvörum sem fluttar eru út frá Íslandi til Moldóvu og sama á við um helstu landbúnaðarvörur sem framleiddar eru hér á landi til útflutnings.

Skuldbindingar sem Ísland tekur á sig í þessum samningi varða tolla á innfluttum landbúnaðarvörum frá Moldóvu og eru á sömu nótum og samið hefur verið um tollaívilnanir á undanförnum árum í öðrum fríverslunarsamningum sem EFTA-ríkin hafa gert saman, svo sem við Indónesíu frá 2018 eða Georgíu frá 2016. Að stærstum hluta er um að ræða landbúnaðarafurðir sem ekki eru framleiddar á Íslandi og þar af leiðandi ekki í beinni samkeppni við íslenska framleiðslu og unnar landbúnaðarvörur sem ekki nýta íslenskar grunnlandbúnaðarafurðir í framleiðslu sína. Ekki er samið um neina tollkvóta.

Í þingsályktunartillögunni er gerð nánari grein fyrir helstu efnisþáttum fríverslunarsamningsins. Viðskiptalegt mikilvægi Moldóvu fyrir Ísland og hin EFTA-ríkin er takmarkað í dag en pólitískt vægi samningsins vegur þeim mun meira. Stjórnmálaástand Moldóvu hefur lengi einkennst af togstreitu milli annars vegar þeirra sem vilja halla sér nær vestrænni samvinnu og aðild að Evrópusambandinu og hins vegar háværs minni hluta sem talar fyrir nánara samstarfi við Rússland. Þessi togstreita hefur svo magnast enn frekar upp í kjölfar innrásar Rússlands í Úkraínu. Með fríverslunarsamningnum styðja EFTA-ríkin viðleitni moldóvskra stjórnvalda til aukinnar samvinnu við vestræn ríki. Moldóva hefur orðið fyrir mjög neikvæðum áhrifum af innrás Rússlands í Úkraínu, bæði hvað varðar efnahag og félagslega innviði.

Staðan hjá EFTA-ríkjunum er þá orðin sú að þau hafa nú sameiginlega gert 30 fríverslunarsamninga við 41 ríki eða ríkjahópa.

Ég ætla að láta þetta duga, virðulegi forseti. Tillagan liggur fyrir þinginu og með henni greinargerð sem ég held að skýri málið að öðru leyti ágætlega. Ég legg til að að umræðunni lokinni verði tillögunni vísað til síðari umræðu og hv. utanríkismálanefndar.


Ræðumaður: Áslaug Arna Sigurbjörnsdóttir

Virðulegi forseti. Já, ég tek bara undir það, ég myndi halda að öll birting opinberra gagna, auðveldara aðgengi sem og sambærilegra, ýti undir tækifæri til að bera þau saman, sjá hvaða áhrif þau hafa og hverjir fá þeirra notið, sama um hvað er rætt. Ef kyngreindar upplýsingar liggja fyrir hjá stofnunum eða opinberum aðilum þá ætti að birta þær eins mikið og unnt er. Þannig að ég held að þetta frumvarp muni einungis hjálpa til við að setja skýrar reglur og ýta undir það. Þetta frumvarp hefur líka haft það í för með sér að samtalið hefur orðið virkara um hvað þarf að gera í kjölfarið, hvernig við þurfum að bregðast við með aðgerðum og stefnu og skýrari línu meðal stofnana og opinberra aðila um birtingu gagna og að við hugsum það kannski ekki einungis út frá því hvað er birt nú þegar heldur líka hvaða tækifæri liggja í því að birta mun meira á aðgengilegu formi fyrir fólk með stórar hugmyndir.


Ræðumaður: Áslaug Arna Sigurbjörnsdóttir

Virðulegur forseti. Þetta frumvarp er einhvers konar regnhlíf yfir þau gögn sem nú þegar eru birt, yfir það hvernig þau eru birt og hvernig við ýtum undir að þau séu birt og séu aðgengileg. Við setjum eins konar regnhlíf yfir það hvernig við viljum að aðilar geti nýtt sér gögnin og hvernig þau séu sett fram. Ég býst við að háskólar falli undir þetta þar sem rannsóknargögnin eru skilgreind með þeim hætti að þau eru fjármögnuð af hinu opinbera sem rannsóknir háskólanna eru. Þar liggja gríðarleg tækifæri fyrir háskólana sjálfa sem og auðvitað frumkvöðla. En á sama tíma verður að gæta að því að við sækjum um einkaleyfi, sem kemur fram í stefnu um þekkingarsamfélag sem var samþykkt hér fyrir jól, við þurfum líka að gera gangskör í því að sækja um einkaleyfi og gæta að þeim þætti og þeirri hlið málsins, svo ég nefni það svona aukalega. En rannsóknarstyrkirnir eru þarna undir og eru opinbert fjármagn þannig að háskólarnir falla hér undir. En ég tek undir með hv. þingmanni um þau tækifæri sem felast í að setja skýr markmið og reglur um þetta. Ég bæti því kannski við þar sem ég kom því ekki að áðan og ítreka að ráðuneyti háskóla, iðnaðar og nýsköpunar er að fara í ásamt fjármála- og efnahagsráðuneytinu í þessa gagnastefnu sem mun líka ýta við þessu og gera það gagnsærra og sambærilegra hvaða gögn skal birta. Það er of mikið um það að gögn séu vistuð á mjög mismunandi hátt með mjög mismunandi aðgangi að þeim og fleira. Aðgangurinn að kyngreindu upplýsingunum er auðvitað til þess fallinn að auka jafnrétti og aukinn aðgangur að opinberum gögnum ætti að hafa það í för með sér að slík gögn verði birt, séu þau til og séu af þeirri gerð gagna sem er verið að birta.  Ég myndi telja að aukinn aðgangur að gögnum eins og þetta frumvarp felur í sér sé hjálpi einungis til við að auka gagnsæi í því hvernig gögn og rannsóknir eða annað falla að jafnréttismálum í heild sinni.


Ræðumaður: Áslaug Arna Sigurbjörnsdóttir

Virðulegi forseti. Ég vona að þetta sé kannski eitt skref á þeirri vegferð að ýta við opinberum stofnunum og stjórnvöldum til að birta meira af gögnum og hafa þau aðgengilegri og auka gagnsæi í þessu. Sjálf gerði ég samning við Ríkiskaup um sparnað í opinberum rekstri til að afhenda frumkvöðlum alls konar áskoranir, hluti sem eru kostnaðarsamir fyrir ríkið og veita þeim aðgengi að gögnum og vandamálum sem upp koma, af því að ég veit að ríkið er ekki best til þess fallið að finna lausnir á alls konar vandamálum eða kostnaði sem fellur til heldur einmitt frumkvöðlar eða fyrirtæki sem hafa áður og kannski oft í samskiptum við aðra aðila sýnt fram á mikinn árangur á sviðum sem ríkið mætti nýta sér. Það að ríkið fari í auknum mæli að opinbera gögn sín til að einkaaðilar geti fundið lausnir og búið til nýsköpunarlausnir fyrir hið opinbera ætti að vera hið jákvæðasta mál sem enginn ætti að geta verið á móti. Samkvæmt tilskipuninni er kveðið á um skyldu til að setja stefnu um opið aðgengi eða opin vísindi, sem við þurfum að vinna núna í kjölfar þessa lagafrumvarps. Og það er alveg rétt að þessi síða er komin til ára sinna og er ekki mikið nýtt. Hún er líka kannski þannig uppsett að hún er hvorki aðgengileg fyrir þá sem sækja þar gögn né þá sem þurfa að setja þangað inn gögn. Þarna þurfa stjórnvöld að gera betur og ríkið getur gert betur. Það má auðvitað benda á opnirreikningar.is, sem var líka tilraun til að auka gagnsæi gagnvart þeim kostnaðarliðum sem falla til. En markmiðið með nýju gáttinni, sem við ætlum að vinna með Stafrænu Íslandi, er að auðvelda hinu opinbera að gera þessi gögn aðgengileg sem og að auðvelda notkunina.  Það átti sér stað  mikið samtal í aðdraganda frumvarpsins við aðila, ráðuneyti og stofnanir og við munum halda áfram að ýta á þetta og þetta er fyrsta skrefið.


Ræðumaður: Áslaug Arna Sigurbjörnsdóttir

Virðulegi forseti. Já, ég tel mikil tækifæri í þessu frumvarpi til að ýta við opinberum aðilum sem hafa ekki verið að birta gögn með nægilega örum hætti, nægilega skýrt og ekki á stafrænu formi. Ég held að við þurfum að hugsa þetta út frá fólki í landinu, til hagsbóta almenningi sem vill nýta gögnin til þess einmitt að búa til nýjar lausnir, nýta þau á nýjan hátt eða að búa til verðmæti sem við sjáum ekki fyrir í dag. Við höfum fengið þær ábendingar, m.a. frá MIT, að hér á Íslandi fari fram öflugt rannsóknastarf, við séum með öfluga háskóla og öflugt net rannsakenda og stuðningssjóði og hér séum við með fjölmarga frumkvöðla miðað við höfðatölu sem eru óhræddir við að búa til nýjar lausnir en tengingunni þarna á milli sé ábótavant. Þetta frumvarp er kannski einn liður í því að reyna að tryggja það að rannsóknir séu aðgengilegri og opnari fyrir frumkvöðla og einstaklinga og lögaðila til að nýta til nýsköpunar og ýmissa lausna. 4. gr. frumvarpsins er nýmæli, að heimilt sé án endurgjalds að endurnota rannsóknargögn og það sé skýrt að þau gögn sem eru fjármögnuð af hinu opinbera falli undir slíkt ákvæði. Það byggir hins vegar á því að þau hafi verið gerð aðgengileg hjá stofnuninni sjálfri. Þetta þarf kannski líka að setja í samhengi við fyrirhugaða stefnumótun um opin vísindi sem þarf að klára og vinna, enda er þetta nýmæli. Það er kannski aðallega hvati nú í þessu frumvarpi og skýr leið til að segja hvernig við viljum hafa hlutina. En síðan þurfum við að ganga mögulega aðeins lengra í stefnumótun um opin vísindi. En þetta er fyrsta skrefið af því að hingað til hefur ekki verið fjallað um rannsóknargögn.


Ræðumaður: Áslaug Arna Sigurbjörnsdóttir

Virðulegi forseti. Ég mæli hér fyrir frumvarpi til laga um breytingu á lögum um endurnot opinberra upplýsinga (mjög verðmæt gagnasett, EES-reglur o.fl.). Frumvarpið innleiðir efnisákvæði tilskipunar (ESB) 2019/1024 um opin gögn og endurnotkun upplýsinga frá hinu opinbera.

Upplýsingar eru meðal mikilvægustu auðlinda upplýsingasamfélagsins og miðlun gagna með ábyrgum hætti er ein af forsendum þjónustu, velsældar og framfara í samfélagi okkar. Mikið magn upplýsinga verður til hjá opinberum aðilum. Það er því mikilvægt að hvetja til miðlunar opinberra upplýsinga með ábyrgum hætti og að unnið sé gegn hindrunum sem koma í veg fyrir hagnýtingu á opinberum gögnum og öðrum þeim upplýsingum sem safnað er á vegum hins opinbera. Þá er mikilvægt er að lagaramminn um notkun gagna sé í samræmi við framfarir í stafrænni tækni og gervigreind og hvetji til nýsköpunar á því sviði.

Hugtakið „endurnot opinberra upplýsinga“ vísar til þess þegar einkaaðili, þ.e. einstaklingur eða lögaðili, hagnýtir upplýsingar frá opinberum aðilum í öðrum tilgangi en lagt var upp með þegar viðkomandi upplýsingunum var safnað. Frumvarpið sem ég mæli fyrir nú stuðlar að frumkvæðisbirtingu og endurnotum opinberra upplýsinga í því skyni að auðvelda hagnýtingu þeirra í þágu samfélagsins.

Frumvarpið styður við markmið stjórnvalda, sem koma m.a. fram í stjórnarsáttmála og gildandi fjármálaáætlun, um greiðara aðgengi almennings að gögnum og um að öll ópersónubundin opinber gögn sem megi birta, séu gerð aðgengileg á stafrænu formi, án endurgjalds.

Lög um endurnot upplýsinga og það frumvarp sem mælt er fyrir nú taka hvorki á upplýsingarétti, þ.e. hvaða upplýsingar eru aðgengilegar almenningi, né hvaða upplýsingum opinberum aðilum ber að afla. Hér er einungis kveðið á um það hvernig einkaaðilar geta endurnotað upplýsingar sem opinberar aðilar hafa þegar aflað og almenningur hefur rétt til aðgangs að. Slík endurnot geta verið til mikilla hagsbóta fyrir samfélag okkar, stuðlað að nýsköpun og auknum hagvexti og leitt til aukinnar samkeppnishæfni á alþjóðlegum vettvangi.

Virðulegi forseti. Þær náttúruhamfarir og sú vá sem við stöndum frammi fyrir um þessar mundir varpa skýru ljósi á mikilvægi þess að gögnum sé ekki aðeins safnað heldur einnig miðlað á skýran hátt og að þau séu nýtt í þágu almennings, hvort sem er af opinberum aðilum eða einkaaðilum. Í því ljósi má nefna sem dæmi þau mikilvægu og verðmætu opinberu gögn sem safnað hefur verið á síðustu þremur árum. Á vef Landmælinga Íslands er að finna svokallaða umbrotasjá. Þar gefst möguleiki á að skoða gögn sem hefur verið safnað í tengslum við eldgosin og jarðhræringarnar á Reykjanesskaga frá árinu 2021. Gögnin voru útbúin af hópi sérfræðinga frá Landmælingum Íslands, Náttúrufræðistofnun Íslands, Háskóla Íslands og Veðurstofu Íslands. Aðgengi að gögnum í umbrotasjánni er opið og gjaldfrjálst og hafa þau þegar verið nýtt af fjölmörgum aðilum í þeim tilgangi að útbúa spálíkön, hættumat og nýtt við stjórnun á aðgengi að svæðinu. Umbrotasjáin er því dæmi um verðmæt gögn sem þegar eru opin og heimilt að endurnota og munu þau án efa nýtast enn frekar til þróunar nýrra lausna þegar fram líða stundir.

Mig langar líka að nefna annað dæmi um hagnýtingu opinna gagna í þágu betri þjónustu og aukinnar hagkvæmni. Í þessu tilviki er um að ræða íslenskt sprotafyrirtæki, Snerpa Power, sem þróað hefur hugbúnaðarlausn til að auka stöðuleika raforkukerfisins, jafna sveiflur og auka nýtni þess rafmagns sem er í boði hverju sinni. Lausnir fyrirtækisins byggja m.a. á nýtingu opinberra gagna til að gera stórnotendum rafmagns auðveldara að sjálfvirknivæða áætlanir um raforkunotkun og bjóða tengingu við raforkumarkað eftir því sem tækifæri gefast. Með bættri nýtingu gagnastrauma og aukinni sjálfvirkni í áætlun geta notendur því lágmarkað frávik í raforkunotkun, tekið aukinn þátt á raforkumarkaði, jafnað sveiflur á markaði og þannig stuðlað að betri nýtingu þeirrar verðmætu orku sem er til staðar hverju sinni.

Hér hafa verið nefnd tvö ólík dæmi um mikilvægi hagnýtingar opinberra gagna í þágu samfélagsins en dæmin eru fleiri og þeim mun án efa fjölga eftir því sem stafrænni tækni vindur fram.

Virðulegi forseti. Helstu nýmæli í frumvarpinu eru í fyrsta lagi þau að sett er heimild fyrir ráðherra til að setja reglugerð um mjög verðmæt gagnasett á sviði landupplýsinga, veðurfræði, hagskýrslna, fyrirtækja og eignarhalds þeirra og hreyfanleika, eins og samgöngunets. Gagnasettin skulu gerð aðgengileg án endurgjalds, á tölvulæsilegu sniði, veitt um forritaskil og með magnniðurhali, þar sem það á við. Fyrirhugað er að innleiða framkvæmdareglugerð (ESB) 2023/138 á grundvelli reglugerðarheimildarinnar, en þar eru þessi gagnasett nánar skilgreind.

Í öðru lagi að kvik gögn, þ.e. gögn á stafrænu formi sem uppfærast ört, svo sem úr skynjurum og mælitækjum, skulu nú vera aðgengileg til endurnotkunar um leið og þeim hefur verið safnað, þegar því verður við komið.

Í þriðja lagi er um að ræða rannsóknargögn sem eru að hluta eða öllu leyti fjármögnuð af hinu opinbera. Skal heimilt að endurnota þau án endurgjalds, hafi þau verið gerð aðgengileg í gegnum gagnasafn stofnunar.

Í fjórða og síðasta lagi er opinberum aðilum heimilt að veita undanþágu frá skyldu til að geta uppruna upplýsinganna við endurnot.

Í frumvarpinu er ekki gengið lengra en lágmarksákvæði tilskipunar ESB um opin gögn og endurnýtingu opinberra upplýsinga segja til um. Frumvarpið felur einungis í sér ákvæði til innleiðingar á tilskipuninni að því undanskildu að opinberum aðilum verður heimilað að veita einkaaðilum undanþágu frá skilyrðum um að geta uppruna upplýsinga. Breytingin felur í sér heimild til að veita slíka undanþágu, en ekki skyldu, og er ekki íþyngjandi fyrir opinbera aðila, fyrirtæki eða einstaklinga heldur þvert á móti ívilnandi.

Opinberir aðilar hafa veitt aðgengi að gögnum sínum í gegnum vefinn www.opingogn.is. Sá vefur er kominn til ára sinna. Samhliða framlagningu þessa frumvarps er ráðgert að farið verði í endurbætur á miðlægri gagnagátt fyrir opin gögn opinberra aðila í samvinnu við Stafrænt Ísland. Gagnagáttin verður hönnuð með notandann í fyrirrúmi með það að markmiði að auðvelda og auka hagnýtingu opinna gagna. Einnig er, í samvinnu við fjármála- og efnahagsráðuneyti, stefnt að mótun heildstæðrar gagnastefnu Íslands sem tekur m.a. til endurnota opinberra gagna. Á grundvelli stefnunnar verður svo sett aðgerðaáætlun til ná markmiðum hennar.

Með frumvarpi þessu eru samræmdar lágmarksreglur Evrópuréttarins um endurnot opinberra upplýsinga uppfærðar með það að markmiði að auka möguleika fyrirtækja, einkaaðila og almennings til hagnýtingar á þeim gögnum. Aukin hagnýting opinberra upplýsinga opnar leið fyrir nýsköpun, sjálfbæran hagvöxt og aukna samkeppnishæfni og stuðlar líka að betri þjónustu og hagsbótum fyrir samfélagið í heild.

Virðulegi forseti.  Ég hef nú gert grein fyrir efni frumvarpsins í stórum dráttum og legg til að því verði, að lokinni þessari umræðu, vísað til hv. stjórnskipunar- og eftirlitsnefndar og 2. umræðu.


Ræðumaður: Berglind Ósk Guðmundsdóttir

Frú forseti. Ég fagna því að þetta mál komi fram í þinginu því að þetta er auðvitað mikilvægt þegar við erum að spá í samkeppnishæfni landsins á alþjóðavísu. Þetta mál er tvíþætt. Það snýr að þessu örnámi, sem manni finnst mjög spennandi að ræða um og skoða möguleikana í því, og svo auðvitað að færa reglur um prófgráður og námsframboð nær þeim viðmiðum sem við höfum skuldbundið okkur til að virða.

Það er mikilvægt að við gerum nám einstaklinga á háskólastigi samkeppnishæft og það má að mínu mati alveg klárlega skoða á fyrri stigum og fleiri skólastigum hvar við getum staðið okkur betur í alþjóðlegum samanburði, eins og bara með framhaldsskólastigið og slíkt. En þetta er mjög gott skref í átt að því að færa háskólanámið í betra horf.

Örnámið finnst mér svolítið spennandi breyting og svolítil nýbreytni, að auka sveigjanleika í framboði á háskólanámi, það gefur fólki tækifæri til þess að öðlast nýja hæfni og kannski fara þá fjölbreyttari hópar í háskóla sem er alltaf mjög jákvætt. Við viljum ekki einsleita hópa í háskólanám. Þá nefndi hæstv. ráðherra sérstaklega karlmenn en það er auðvitað bara mjög gott ef við náum að sýna fólki að það er möguleiki að koma á fót námi, þá kannski styttra námi eins og örnámi, og þá kannski opnast fleiri dyr fyrir fólki og það sér að háskólanám er kannski ekki það sem það hafði ímyndað sér áður, að það sé gerlegt. Það opnar möguleika fyrir fleiri til að fara í frekara nám. Það er alltaf mjög jákvætt því að ekki hentar öllum að fara í langt fimm ára háskólanám.

Menntakerfið okkar getur verið talsvert fornt og hefur verið það lengi og það kannski breytist ekkert í stórum stíl með þessu frumvarpi en ég tel hvert skref sem við getum tekið til að opna háskólana fyrir meiri sveigjanleika, opna skólakerfið okkar fyrir meiri sveigjanleika, vera jákvætt. Við eigum mörg tækifæri inni til að leysa ýmsa krafta úr læðingi. Það er bara jákvætt að sjá að umsagnir voru t.d. frekar jákvæðar um þetta mál og það er gott að sjá að málinu hafi verið tekið svona vel og þeim athugasemdum sem komu í samráðsferlinu svarað.


Ræðumaður: Áslaug Arna Sigurbjörnsdóttir

Virðulegi forseti. Þessar hugleiðingar eru mjög vel skiljanlegar. En námsframboð á vegum háskólanna er á þeirra ábyrgð sem sjálfstæðra stofnana og ráðherra skiptir sér ekki af því hvað kemur út úr svona breytingum á háskólastigi. Það er þó auðvitað rétt að það er mjög líklegt að námið verði fjölbreytt og ég sé strax að vilji skólanna, m.a. Bifrastar og Listaháskólans ásamt fleirum, er til að búa til örnám í framleiðslu í skapandi greinum sem hefur t.d. vantað og fer auðvitað inn í þá miklu þróun þar sem t.d. listirnar eru að koma inn í raunvísindin og tæknigreinarnar. Íslenskt menntakerfi með þessu verður bara sveigjanlegra og þarna eru gríðarleg tækifæri fyrir skólana sjálfa til að sjá hvar eru tækifæri á að bjóða upp á annaðhvort hæfni sem nýtist vel í atvinnulífinu og svarar örum samfélagsbreytingum eða á einhverjum öðrum sviðum sem liggur fyrir að áhugi er á hjá nemendum.

Það sem ég myndi segja að væri líka gríðarlega mikilvægt er vinna háskólanna núna við að vinna að því að nemendur geti á meistarastigi blandað saman námi úr mismunandi háskólum á Íslandi. Ég myndi segja að það gæti eflt samkeppnishæfni þeirra verulega og við það hef ég reynt að styðja í samstarfi við háskóla með hvatafjármögnun. Skólarnir hafa sýnt ríkan vilja til þess að vinna betur saman, sérstaklega til þess að nemendur geti haft aukið val og aukinn sveigjanleika. Með þeim sveigjanleika held ég að við séum að svara líka þeim kröfum sem ég heyri víða frá nemendum. En einnig höfum við verið að vinna að því að opna vefsíðuna háskólanám.is þar sem fólk getur borið saman nám og vonandi til framtíðar þá púslað saman sínum eigin námsgráðum með sveigjanlegri hætti en hægt er í dag ef háskólarnir vinna þessa vinnu.


Ræðumaður: Áslaug Arna Sigurbjörnsdóttir

Virðulegi forseti. Ég þakka hv. þingmanni fyrir. Það hafa komið upp spurningar þegar nemendur hafa heyrt af því að þeirra próf eða þeirra staða sé ekki viðurkennd erlendis, sé ekki sambærileg af því að gráðurnar hér hafa verið styttri. Ég hef samt ekki einhver sérstök dæmi þar sem nemendur hafa lent í miklum vandræðum vegna þessa af því að auðvitað eru skólar erlendis orðnir sveigjanlegri, eru að bjóða upp á styttra nám þannig að þá viðurkenna þeir þetta bara sem slíkt örnám sem er færri einingar. En það má auðvitað óska eftir því að þetta verði metið og hægt að meta saman þá gráður, hálfa gráðu þá núna, með viðbót, sem heila diplómugráðu eða slíkt. Háskólarnir hljóta að koma til móts við það þegar þessi skýra löggjöf um örnám verður orðin að veruleika. Ég trúi ekki öðru en að það séu allir af vilja gerðir til að koma til móts við þá nemendur sem hafa nú þegar púslað ýmsum einingum saman til þess að bæta hæfni sína á ákveðnum sviðum án þess að hafa kannski klárað eða fengið útgefna gráðu vegna þessa, því allt snýst þetta um að bæta við sig ýmiss konar hæfni og hún getur ekki verið verri núna, hvort sem þetta frumvarp er komið í gegn eða ekki.


Ræðumaður: Áslaug Arna Sigurbjörnsdóttir

Virðulegi forseti. Ég mæli hér fyrir frumvarpi til laga um breytingu á lögum um háskóla, nr. 63/2006, um svokallað örnám og fyrirkomulag framsetningar á viðurkenndum prófgráðum. Framboð á styttra námi á háskólastigi er mikilvægur þáttur í að styðja við og efla starfstengt nám ásamt því að auka sveigjanleika og fjölbreytni í námsframboði á háskólastigi.

Íslenskir háskólar bjóða þegar í dag upp á stuttar námsbrautir sem leiða til 30 eininga diplómagráða eða viðbótargráða á meistarastigi.

Samevrópska háskólasvæðið hefur þróað ramma um viðurkenningu náms og er Ísland hluti af þessu samstarfi og hefur markað sér samsvarandi ramma sem tryggir gagnkvæma viðurkenningu náms innan Evrópu. Þróunin á hinu samevrópska háskólasvæði hefur verið sú að diplómagráður og viðbótargráður á meistarastigi jafngilda almennt 60–90 stöðluðum námseiningum en því til viðbótar er boðið upp á styttra nám eða svokallað örnám, á ensku nefnt „micro-credentials“.

Örnám hefur ekki verið sérstaklega yrt eða nefnt í lögum um háskóla fyrr en með frumvarpi þessu. Námið felur í sér staðlaðar námseiningar og lýtur öllum gæðakröfum sem gerðar eru til náms á háskólastigi. Örnám hefur vaxið hratt í Evrópu á undanförnum árum, ekki síst vegna krafna atvinnulífsins og einstaklinga um hæfni, þróun og endurmenntun í formi styttri námsleiða.

Íslenskir háskólar eru almennt jákvæðir gagnvart örnámi og sjá það sem úrræði sem getur liðkað fyrir tækifærum til háskólanáms fyrir fjölbreytta hópa og stutt háskólastofnanir við að bjóða upp á viðurkennt, stutt og sveigjanlegt nám til sí- og endurmenntunar. Nokkrir íslenskir háskólar bjóða nú þegar upp á örnám, til að mynda Háskólinn á Bifröst, þar sem gæðastjórnun er kennd sem örnám, en aðrir háskólar eru einnig að undirbúa framboð á örnámi þessi misserin eins og sést í umsóknum þeirra í samstarf háskóla.

Þær helstu breytingar sem lagðar eru til með frumvarpinu eru eftirfarandi, ef ég tek þær saman:

1. Lögfest er heimild háskóla til að bjóða upp á nám til námseininga.

2. Yfirlit yfir viðurkenndar prófgráður og lokapróf sem nú er að finna í 7. gr. laganna verði fært í viðmið um æðri menntun og prófgráður sem ráðherra gefur út samkvæmt 5. gr. laganna.

3. Frumvarpið er liður í uppfærslu á gildandi viðmiðum um æðri menntun og prófgráður, samanber auglýsingu nr. 530/2011, en helstu breytingarnar sem felast í uppfærðum viðmiðum eru þær að lágmark ECTS-eininga til diplómaprófs og viðbótarprófs á meistarastigi hækkar úr 30 einingum í 60 einingar, í öðru lagi að kynna og skilgreina nám til ECTS-eininga sem hluta af bakkalár-, meistara- og doktorsnámi og í þriðja lagi að opna á möguleika á veitingu svokallaðs M.Phil.-prófs á doktorsstigi.

4. Háskólum er veitt svigrúm til að aðlaga diplómapróf og viðbótarpróf á meistarastigi til 1. ágúst 2025 og þannig komið til móts við óskir háskólanna þar að lútandi.

Ráðgert er að kostnaðurinn við þróun og framboð á örnámi rúmist innan núverandi fjármögnunarlíkans háskólanna komi þeir ekki til með að taka sérstakt gjald fyrir þátttöku í öðru námi. Því leiðir frumvarpið ekki til aukinna útgjalda fyrir ríkissjóð.

Örnám er mjög nýtt og spennandi tæki sem veitir háskólunum okkar tækifæri til að hreyfa við námsframboði sínu og auka sveigjanleika þess. Vonir standa til þess að það geti hvatt til þess að fjölbreyttur hópur nemenda skrái sig til náms og þannig geti háskólarnir enn betur mætt samfélagslegu hlutverki sínu, til að mynda gagnvart fólki af erlendum uppruna, fólki með fötlun eða aðrar sérþarfir eða til að auka hlut karla í háskólanámi hér á landi.

Virðulegi forseti. Þetta frumvarp er liður í þeim breytingum sem eru eðli máls samkvæmt að verða á menntakerfinu. Fólk sækir ekki lengur í starfsheiti heldur hæfni til framtíðar í þeim heimi sem við búum í í dag og breytist ört.

Virðulegur forseti. Ég hef nú gert grein fyrir meginefni frumvarpsins og legg til að að lokinni þessari umræðu verði því vísað til hv. allsherjar- og menntamálanefndar og 2. umræðu.


Ræðumaður: Berglind Ósk Guðmundsdóttir

Frú forseti. Ég þakka hæstv. ráðherra fyrir svarið. Það er jákvætt að heyra að vinnan gangi vel og þetta var auðvitað mjög umfangsmikil vinna, 11 hópar. Það er ekkert lítið. Það er einmitt spurning hvort það sé einhver leið til að innleiða þætti með öðrum hætti ef það er einhver ávinningur af því, að sjálfsögðu. Það er náttúrlega spurningin mín.

Varðandi einingahúsin þá eru þau kannski eitthvað sem henta ekki öllum Grindvíkingum en það er gott að verið sé að skoða það. Ég velti því aðeins fyrir mér hvort hæstv. ráðherra þekki stöðuna á lóðum og framboði á þeim, hvort þar sé einhverju ábótavant eða hvort staðan sé kannski betri en við höldum. Það væri gott að fá það fram og þá hvar á landinu slíkar lóðir eru til taks, hvort þær eru frekar á Reykjanesskaganum heldur en á höfuðborgarsvæðinu, því að manni finnst ólíklegt miðað við hvernig umræðan hefur verið á sveitarstjórnarstiginu að það sé mikið af lóðum á höfuðborgarsvæðinu. En það væri gott að vita hvort það sé eitthvað aðeins á suðvesturhorninu.


Ræðumaður: Berglind Ósk Guðmundsdóttir

Virðulegi forseti. Hér áðan fór fram góð og mikilvæg umræða um stöðu mála í Grindavík. Það er mikilvægt að skilaboðin séu skýr og ég vil nýta tækifærið hér og senda baráttukveðjur til allra Grindvíkinga. Við stöndum öll þétt við bakið á ykkur.

En að fyrirspurninni, sem snýr auðvitað að þeim aðstæðum sem uppi eru á húsnæðismarkaði, þá vil ég setja sjónaukann á húsnæðiskrísu Grindvíkinga og þær aðgerðir sem ríkisstjórnin hefur boðað í þeim efnum fyrr í dag. Þá nefndi hæstv. innviðaráðherra ýmsar mótvægisaðgerðir á húsnæðismarkaði sem mikilvægt er að grípa til. Mig langar að fá að setja þetta aðeins í samhengi við þá vinnu sem hæstv. innviðaráðherra setti af stað í fyrra með stýrihópi um breytingar á byggingarreglugerð en í tilkynningu frá Stjórnarráðinu segir, með leyfi forseta, að markmiðið með þeirri vinnu sé „að einfalda stjórnsýslu, auka gæði og neytendavernd og stuðla að aukinni nýsköpun og sjálfbærni.“ Gott mál.

Nú er þessi vinna sem hæstv. ráðherra setti af stað sérstaklega dýrmæt í því ástandi sem við stöndum frammi fyrir en ástandið á húsnæðismarkaði þekkjum við vel. Það er til mikils að vinna að leysa flækjustig, t.d. til þess að nýta betur tíma og krafta verktaka sem flestir hverjir sitja ekki auðum höndum þessi misserin og þurfa nú að bregðast við aukinni stærð á húsnæðismarkaði. Ég vil því spyrja hæstv. innviðaráðherra hvort það komi til skoðunar að grípa inn í þessa vinnu stýrihópsins með aðgerðum til að bregðast við ástandinu núna sem miða að því að einfalda ferli leyfisveitinga eða koma á undanþágum á byggingarreglugerðinni þannig að hægt væri að stytta byggingartíma og þar af leiðandi byggingarkostnað. Það eru auðvitað til fordæmi fyrir því að grípa inn í aðstæður á húsnæðismarkaði, t.d. með frumvarpi sem var tekið á dagskrá þingsins í vetur. Er hæstv. innviðaráðherra að skoða t.d. þessar leiðir, samhliða öðrum mótvægisaðgerðum, til að koma Grindvíkingum með öruggum en skjótum hætti í íbúðarhúsnæði sem fellur að þeirra þörfum og þeirra kröfum?


Ræðumaður: Guðrún Hafsteinsdóttir

Virðulegi forseti. Ráðherra getur ekki tekið undir það að hér sé um einhverja stefnubreytingu að ræða. Það hefur verið stefna ríkisstjórnarinnar sem nú starfar að auka skilvirkni og hagkvæmni í málaflokknum. Það verður og er verkefni mitt sem ráðherra að ná því fram. Það er full ástæða til þess að minna á það að við þurfum að vera með góða og virka stefnu í málaflokknum og ráðherra hefur fullan hug á að gera það. Það er gríðarlega mikilvægt að við í þessu litla samfélagi séum ekki með reglurnar okkar mjög frábrugðnar þeim reglum sem eru í löndunum í kringum okkur þannig að við verðum ákjósanlegri staður heldur en þau og þar með, ég ítreka það, valdi það okkur erfiðleikum að þeir sem hingað koma og fá vernd í íslensku samfélagi njóti ekki allra þeirra tækifæra sem landið okkar býður upp á til jafns við okkur hin.


Ræðumaður: Guðrún Hafsteinsdóttir

Virðulegi forseti. Ég vil þakka hv. þingmanni fyrir fyrirspurnina og tek undir að þær upplýsingar sem dómsmálaráðuneytið veitti um stöðu í þessum málaflokki vöktu athygli í íslensku samfélagi í síðustu viku. Þessar upplýsingar vörpuðu ljósi á það sem mörg okkar hafa haldið fram í nokkuð langan tíma, að kerfin okkar séu komin að þolmörkum. Við höfum á síðustu tveimur árum tekið á móti um 9.000 manns sem hafa sótt um vernd á Íslandi. Á sama tíma hefur verið knýjandi húsnæðisvandi í landinu þannig að það hefur reynt á sérstaklega húsnæðismarkaðinn okkar að finna húsnæði fyrir fólk. Kostnaðurinn er mikill og ég verð að segja að ég sem ráðherra málaflokksins hef haft þungar áhyggjur af því að inngilding þeirra sem hingað koma sé ekki með þeim hætti sem við kjósum þegar fjöldinn er með þessum hætti. Staða mála í málaflokknum eða stefnan í málaflokknum er sú að það er á þingmálaskrá ráðherra að leggja fram breytingar á útlendingalögum sem ég mun gera fljótlega og biðja þingið um að taka hér til meðferðar til þess að þrengja reglur sem hér eru og samræma þær við löndin sem við helst berum okkur saman við, þ.e. Norðurlöndin, þannig að við séum með sambærilegar reglur í málaflokknum og Norðurlöndin hafa.


Ræðumaður: Ásmundur Friðriksson

Virðulegi forseti. Ég vil byrja á því að þakka hæstv. forsætisráðherra fyrir þessa umræðu sem hér fer fram í dag og er afar mikilvæg eins og hefur komið fram. Við erum að senda Grindvíkingum baráttukveðjur. Ég tek líka undir baráttukveðjur sem sendar hafa verið kærum samstarfsmanni, hæstv. matvælaráðherra Svandísi Svavarsdóttur, á þessari stundu.

Hjarta mitt er fullt af djúpri samúð í garð Grindvíkinga. Æðruleysi þeirra er ótrúlegt í þeim hremmingum sem þeir eru að lenda í núna og það er afar mikilvægt fyrir okkur í þinginu að við tökum fast á málum og flýtum okkur eins hratt og hægt er. En ég veit að það er alveg sama hvað við munum hlaupa hratt í þinginu, þeim mun finnast spretturinn hægur. Þannig er það þegar maður býr við mikla örbirgð eða örvæntingu og reiði yfir stöðu sinni, þá er tíminn ótrúlega lengi að líða. En það er mikil reisn yfir þinginu í dag þegar við erum saman, hver einasti maður, að vinna að þessum málum fyrir hönd Grindvíkinga og ég tek undir það sem hér hefur verið sagt um að við mættum gera það oftar af því að þá liði okkur oftar betur en oft gerist hér á þessum stað.

Virðulegur forseti. Ég var 17 ára þegar ég stóð í þeim sporum sem margir Grindvíkingar hafa staðið í núna og horfði upp á húsin brenna, húsin fara undir hraun, hús foreldra minna, og hvernig heilsu móður minnar hrakaði ár frá ári, áratugum saman þangað til ekki varð neitt við ráðið. Þetta klingir í höfði mínu núna þegar þessi stund er runnin upp og Grindvíkingar eru að berjast við það sama: Við verðum að bjarga þeim sem berjast við sálarkreppu, sem missa hús sín og heimili, missa allt sitt öryggi. Öryggið  er heimilið, jafnvel þótt maður þurfi að flýja heimilið um stundarsakir þá sækjum við öryggið þangað. Það er alveg ótrúlegt fyrir ungar konur að þurfa að yfirgefa heimili sitt með börn og buru og eiga kannski ekki afturkvæmt þangað. Það reynir á og það er alveg gríðarlega mikilvægt fyrir okkur í þinginu að grípa alla sem við getum.

Þess vegna var það að við í velferðarnefnd óskuðum eftir því strax fyrir jólin að við hefðum forgöngu í þessu máli, værum á undan og óskuðum eftir samstarfi við félagsmálayfirvöld á Suðurnesjum og á Reykjanesi, við Rauða krossinn og þá sérfræðinga sem hafa verið að aðstoða Grindvíkinga, okkar besta fólk, um að koma á fund nefndarinnar og ræða þessi mál og fara yfir þau með okkur í nefndinni, þar sem líka er algjör samstaða í öllum þessum málum. Það er mjög gefandi fyrir okkur öll og ég þakka fyrir það hér á þessari stundu. Það er gott fyrir Grindvíkinga og okkur öll að vita að það ríkir algjör samstaða.

Heyr, heyr.Ég er búinn að vera tíu ár í velferðarnefnd og ég hef aldrei átt erfiðari fund. Það er svo rosalegt að vera að fjalla um málefni dagsins í dag og sjá ekki fram úr þeim, hvað komi upp úr hattinum þegar verður búið að skoða stöðu fólksins. Það er svo mikilvægt að við grípum hvern einasta mann sem er að fyllast af myrkri í hjarta sínu. Það kostar kannski einhverja peninga en það kostar allan peninginn ef við náum ekki að grípa þá, þá fyrst fer það að kosta. Það mun kosta samfélagið, það mun kosta okkur öll, það kostar líf þessa fólks sem er svo mikilvægt, fólkið í Grindavík sem hefur fengið allt þetta hrós hér í dag og á það svo mikið skilið. Það á ekkert annað skilið frá okkur en að við hjálpum því fyrr. Ég þakka líka fyrir Stinningskalda sem mætir á hvern körfuboltaleik hjá Grindvíkingum og hvetur sitt lið til dáða. Það sýnir líka mikla reisn í samfélaginu sem gefst aldrei upp. Áfram Grindavík.


Ræðumaður: Vilhjálmur Árnason

Virðulegi forseti. Náttúran er við völd á Reykjanesi og í Grindavík og skapar okkur mikla óvissu. Ég og Grindvíkingar allir erum mjög þakklát Alþingi Íslendinga, þjóðinni allri og stjórnvöldum fyrir þann samhug sem okkur er sýndur. Það eru margir í þessu samfélagi sem finnst þeir oft þurfa að kljást við pólitíkina en svo hefur það ekki verið fyrir okkur Grindvíkinga og fyrir það erum við þakklát. Ég er ánægður með þann tón sem hefur verið í þessari umræðu hér í dag, að sá vilji sé allur til staðar enn þá að við sameinumst um þetta stóra verkefni sem hefur vissulega gríðarleg áhrif á okkur í Grindavík sem og á marga aðra út fyrir Grindavík og um landið allt. Gríðarlega mikið af störfunum í Grindavík eru nefnilega unnin af fólki utan Grindavíkur, þannig að þetta hefur áhrif á störf ansi margra. Það eru margir sem vinna líka við að þjónusta fyrirtækin sem eru í Grindavík, þannig að þetta hefur áhrif svo víða.

Þessi mikli kostnaður sem er fallinn til, sem er svolítið óljós enn þá, hann mun hafa áhrif inn í þau stóru verkefni sem bíða okkar hér. Þetta er stórt verkefni sem við þurfum að takast á við saman. Það hefur verið gert hingað til og fyrir það erum við þakklát. Sá skýri tónn sem kom fram á fjölmennum íbúafundi í síðustu viku, við erum líka þakklát fyrir það að í framhaldi af honum eru komin skýr svör um að mæta eigi vilja Grindvíkinga um það að fá að hjálpa sér sjálfir með því að losa á einn eða annan hátt um eignarhald í eignum þeirra sem eiga íbúðarhúsnæði í Grindavík svo að þeir geti byrjað nýtt upphaf, fundið nýja festu á þeim óvissutímum sem eru núna.

Það er gríðarlega mikilvægt að þetta nái fram að ganga hratt og örugglega, eins og hér hefur komið fram, en við sýnum því fullan skilning þegar við erum búin að fá þessa vissu, að það eigi að losa um þetta eignarhald og við getum byrjað nýtt upphaf, að það taki einhvern tíma að útfæra þetta og útfæra það einmitt þannig að það henti okkar aðstæðum betur, að við höfum eitthvert val um það hvernig þetta verður framkvæmt. Og það er vel.

Þessi lausn hefur oft verið rædd og eins að það myndi verða til þess að fólk myndi festa rætur annars staðar og yfirgefa samfélagið. Ég hef alltaf litið svo á að þessi lausn, að hjálpa fólki að fá nýtt upphaf, sýni að þjóðin og stjórnvöld grípa fólkið í svona aðstæðum og því treysti það sér til þess að koma aftur í þetta samfélag þegar allt er yfirstaðið. Ef við hefðum þurft að standa lengi í stappi við stjórnvöld um þetta stóra mál, hvernig færi með eignirnar og hvort við gætum byrjað upp á nýtt og hvort við hefðum val um okkar lausnir, þá myndu margir örugglega hugsa sig tvisvar um áður en þeir færu aftur til baka í slíkar aðstæður. Þetta skiptir því gríðarlega miklu máli. Þarna er einnig búið að svara stóru spurningu íbúanna þó að útfærslan sé eftir og gangi vonandi vel. En til þess að samfélagið komist hraðar til baka þegar þessum óvissutíminn sleppir þá verðum við núna að setja fókusinn á það að aðstoða það atvinnulíf sem getur verið áfram í Grindavík miðað við núverandi aðstæður og það sem kemur, að það nái að starfa áfram. Því meira atvinnulíf sem getur starfað og verið virkt, því fyrr byggist samfélagið aftur upp í Grindavík. Hvort það verður á nýju bæjarstæði eða að hluta til á þessu og að hluta til á nýjum stað, það verður framtíðin að leiða í ljós.

Það þarf líka að hafa í huga að þegar við erum að ræða þessar aðgerðir og þennan tíma sem þetta tekur allt saman þá er einn dagur í lífi Grindvíkinga eins og ein vika hjá öðrum — eða kannski er nær að segja að einn dagur hjá venjulegu fólki sé eins og ein vika hjá okkur því að þetta tekur langan tíma eftir fjögurra ára óvissu. Við erum því þakklát þeim fjölmörgu vinnuhópum og öðrum sem hafa lagt okkur lið. Við erum þakklát fyrir þá miklu samkennd. Við trúum því að nú fari óvissunni að linna hvað þetta varðar og að við getum farið að byrja nýtt upphaf meðan við bíðum eftir að náttúran láti af völdum.


Ræðumaður: Guðrún Hafsteinsdóttir

Virðulegi forseti. Ég vil byrja á því að þakka hæstv. forsætisráðherra fyrir góða ræðu um málefni Grindvíkinga og aðgerðir ríkisstjórnarinnar til að mæta þeirri erfiðu stöðu sem upp er komin. Í þessu langa almannavarnaástandi sem nú hefur varað í yfir fjögur ár hafa almannavarnir, Landhelgisgæslan og aðrir viðbragðsaðilar ótvírætt sannað gildi sitt og mikilvægi fyrir land og þjóð. Við höfum og komum til með að þurfa að reiða okkur á þessar mikilvægu stofnanir í komandi verkefnum til að standa vörð um líf og heilsu fólks sem og okkar mikilvægu innviði. Reynslan hefur sýnt okkur að það fyrirkomulag og uppbygging á viðbragðskerfi, kerfinu sem við eigum, hefur reynst vel og nýtur almenns trausts í samfélaginu. Þær mótvægisaðgerðir sem gripið hefur verið til hafa jafnframt sannað gildi sitt en þær stóru ákvarðanir sem ég hef tekið um uppbyggingu varnargarða hafa reynst þarfar, þeir hafa sannað gildi sitt og eru til þess fallnir að forða frekara tjóni. Við þurfum áfram að vinna að mikilvægum mótvægisaðgerðum, forða frekara tjóni og sinna mikilvægri verðmætabjörgun. Það er verkefni dagsins í dag og næstu vikna og mánaða.

Grindavík er um margt sérstakt samfélag þar sem mikil atvinna, samheldni og gróska hefur einkennt samfélagið. Hefur Grindavík þannig verið eitt af dugmestu sveitarfélögum landsins og ef eitthvert sveitarfélag getur byggt upp öfluga starfsemi á ný þá er það Grindavík. Stjórnvöld munu standa með Grindvíkingum í að takast á við stöðuna sem komin er upp og á sama tíma og við grípum Grindvíkinga munum við gefa þeim tækifæri til að byggja upp sitt samfélag á nýjan leik. Grindvíkingar hafa sýnt ótrúlega þrautseigju, æðruleysi og þolinmæði á þessum fjórum árum sem þessa jarðhræringar og umbrot hafa staðið yfir.

Ég biðla til Grindvíkinga um að sýna stjórnvöldum þolinmæði við að útfæra og koma í framkvæmd þeim aðgerðum sem nú er í vinnslu og undirbúningi. Það er ljóst að við erum komin á tímabil mikilla jarðhræringa og eldsumbrota. Því miður fylgir þessu mikil óvissa og munu aðgerðir okkar óhjákvæmilega vera því marki brenndar. Þá er jafnframt ljóst að augu okkar þurfa að vera á öllu suðvesturhorninu og geta því önnur sveitarfélög þurft að vera viðbúin auknum jarðhræringum og umbrotum. Markmið okkar núna er að tryggja öryggi Grindvíkinga og draga úr þeirri óvissu sem þeir upplifa í dag. Á sama tíma er það verkefni okkar að treysta undirstöðu bæjarins og taka nauðsynleg skref í átt að öruggri búsetu í Grindavík.

En við erum stöðugt minnt á að mennirnir áforma en náttúran ræður. Við höfum því miður ekki  fulla stjórn á þessu verkefni enda hefur móðir jörð sýnt okkur að hún er við völd. Við munum þó gera allt sem í okkar valdi stendur til að gera líf Grindvíkinga bærilegt og skapa frekari forsendur til búsetu í Grindavík til framtíðar. Reynsla undanfarinna ára sýnir okkur að fyrirbyggjandi aðgerðir og vel ígrundaðar undirbúningur getur dregið úr áhættu og verndað líf og eignir. Þannig getum við best mótað öruggara umhverfi fyrir okkur öll og komandi kynslóðir.

Þá vil ég við þetta tilefni þakka öllum viðbragðsaðilum fyrir fumlaus viðbrögð og þeirra ómetanlega framlag við krefjandi aðstæður. Þeirra fórnfýsi og óeigingjarna starf verður seint fullþakkað. Það er einnig gott að finna þennan einhug og samtakamátt hér í þessu húsi og vænti ég þess að svo verði áfram í þessu vandasama og umfangsmikla verkefni sem við öll höfum hér fyrir framan okkur.


Ræðumaður: Þórdís Kolbrún R. Gylfadóttir

Virðulegi forseti. Byggðin í landinu okkar grundvallast á sambýli okkar við náttúruöflin. Okkur hefur tekist að beisla þau á ýmsum sviðum og hagnýta til þess að byggja upp þetta samfélag okkar, eitt hið auðugasta og þróaðasta á jarðarkringlunni. En þegar öllu er á botninn hvolft þá geta þessi sömu gjöfulu náttúruöfl hrifsað af okkur öll völd þegar þeim sýnist. Það er náttúran sem ræður og við hana verður ekki samið og ekki getum við þekkt til hlítar allar hennar fyrirætlanir.

Við búum við óvissu og við margt verður ekki ráðið, en hins vegar ráðum við því hvernig við bregðumst við duttlungum náttúrunnar. Þar kemur inn skylda okkar allra sem Íslendinga og förum með þá ábyrgð á framtíð landsins. Staða Íslands sem frjálst fjölbreytt og kröftugt samfélag þar sem lífskjör eru með því besta sem gerist í heiminum er vitnisburður um að okkur hafi hingað til tekist nokkuð vel til. Velgengni okkar hefur alltaf byggt á því að við hjálpum hvert öðru þegar náttúran sýnir sínar verstu hliðar, að við stöndum saman þegar á móti blæs.

Fyrir hartnær 51 ári síðan, eða sex dögum eftir að  1.600 metra löng gossprunga opnaðist fyrirvaralaust í túnfætinum hjá Vestmannaeyingum voru umræður í þessum sal um neyðarráðstafanir. Þá sagðist hv. þáverandi þingmaður, Jóhann Hafstein, með leyfi forseta, heita „á Íslendinga alla að mæta þeirri ógn, sem að höndum hefur borið í Vestmannaeyjum, með þegnskap og samhjálp“. Þessi orð eiga jafn vel við í dag og þá. Við stöndum með Grindvíkingum með því að finna til ábyrgðar og axla hana auk þess að rétta fram hjálparhönd í þeim erfiðu aðstæðum sem þeir takast á við með æðruleysi, hugrekki og vonina að vopni. Fólk um allt land þar sem náttúruöflin eru hluti af daglegu lífi á að geta treyst því að þjóðin öll komi að úrlausn mála þegar slík áföll verða með þegnskap og samhjálp.

Undanfarna daga og vikur höfum við heyrt í Grindvíkingum og hlustað á óskir þeirra, framtíðarvonir og fyrirætlanir. Það sem við heyrum er að vonir og væntingar til framtíðarinnar eru misjafnar og engin ein leið hentar þeim öllum. Með það að leiðarljósi viljum við bjóða Grindvíkingum upp á val og mikilvægast af öllu er að við reynum að hrifsa til baka af náttúrunni eins mikið vald og við getum þannig að Grindvíkingar sjálfir fái tækifæri til að velja sínar leiðir og stýra sínum örlögum, að halda áfram. Stærsta óvissumálið sem Grindvíkingar standa frammi fyrir snýr að íbúðarhúsnæði  sem þau hafa fjárfest í en geta ekki búið í vegna aðstæðna. Þetta eru heimili fólks, heimili sem eru griðastaður okkar allra. Til að þau geti byrjað að undirbúa nýja og öruggari framtíð verður að eyða þessari óvissu eins og staðan er núna. Því miður er enginn augljós kostur í stöðunni fyrir Grindvíkinga eins og við myndum helst vilja. Óvissan er einfaldlega enn sem komið er á öðrum skala núna.

Ég veit að tíminn er lengi að líða þessa daga þegar áfallið er í hámarki og óvissan er mikil. En þau spor sem við stígum þurfa að standast skoðun til lengri tíma og það skiptir máli að Grindvíkingar viti að þau fái aðstoð og við munum eiga við þau bæði frekara samráð og fylgja áfram þeirri hugmyndafræði að saman leitum við leiða sem eru bæði sanngjarnar og skynsamlegar. Að því marki er mikilvægt sömuleiðis að við hér sem höfum lýðræðislegt umboð til setu  bæði sem löggjafarvald og fjárveitingavald komum að þessu verkefni saman, enda er þetta verkefni af þeirri stærðargráðu, ekki bara efnahagslega heldur samfélagslega, að það er heilbrigðismerki, skynsamlegt og eðlilegt, að sjónarmið þvert á flokka fái að komast að og verði hluti af þeirri vinnu sem fram undan er vegna þess að þetta er ekki verkefni til skamms tíma heldur langs tíma. Það skiptir máli að við höldum okkur við það öll að hverjar sem útfærslurnar og leiðirnar verða   að við gerum hvað við getum til að lágmarka neikvæð áhrif á ríkissjóð, peningastefnu og aðra þætti vegna þess að þannig erum við sannarlega bæði að hjálpa Grindvíkingum og okkur öllum.

Umfang þessara aðgerða gæti nefnilega numið tugum milljarða króna og verkefni næstu daga er að útfæra hvernig við fjármögnum svo stórt verkefni, en að því munu koma Náttúruhamfaratrygging Íslands, lánveitendur á svæðinu og ríkissjóður. Við erum meðvituð um möguleg neikvæð hliðaráhrif og við verðum að gera hvað við getum til að lágmarka þau. Hluti af því að standa með Grindvíkingum er einfaldlega að lágmarka slík áhrif. Það þýðir auknar byrðar á okkur öll, enda er tjónið til staðar líka þegar ríkissjóði er beitt. Verkefnið er af þeirri stærðargráðu að allir armar hagstjórnarinnar, aðilar vinnumarkaðarins, peningastefna, ríkisfjármál þurfa að axla ábyrgð. Þannig stöndum við raunverulega saman.

Í mínum huga hefur alltaf verið algerlega skýrt að stjórnvöld munu hjálpa Grindvíkingum. Ég held að við höfum öll vonað að það væri aðstoð í gegnum tímabundnar hremmingar en nú hefur einfaldlega eðlisbreyting orðið þar á og það hefur orðið skýrara með hverri vikunni að við getum ekki treyst því að svo verði. Með því að gefa Grindvíkingum kost á að losna undan skuldbindingum og veita aðstoð við að tryggja þeim húsnæði skapast svigrúm fyrir þau til að meta eigin hug og taka ákvarðanir á sínum forsendum. Markmiðið með því er að gera Grindvíkingum kleift að taka ákvarðanir fyrir sig og sína fjölskyldu um framtíðina, að þau sjálf ráði örlögum sínum.


Ræðumaður: Birgir Ármannsson

Forseta hafa borist bréf frá félags- og vinnumarkaðsráðherra þar sem óskað er eftir fresti til að veita skrifleg svör við fyrirspurnum á þskj. 263, um íslenskukennslu fyrir útlendinga, frá Jóhanni Páli Jóhannssyni, á þskj. 322, um atvinnuþátttöku eldra fólks, frá Ingibjörgu Isaksen, á þskj. 324, um búsetuúrræði fatlaðs fólks, frá Bryndísi Haraldsdóttur, á þskj. 617, um endurskoðun á reglum um búningsaðstöðu og salerni, frá Andrési Inga Jónssyni, og á þskj. 714, um starfsfólk starfsmannaleiga, frá Valgerði Árnadóttur. Einnig hafa borist bréf frá heilbrigðisráðherra þar sem óskað er eftir fresti til þess að veita skrifleg svör við fyrirspurnum á þskj. 645, um skráningu brjóstapúða, frá Andrési Inga Jónssyni, og á þskj. 646, um breytingar á alþjóðaheilbrigðisreglugerðinni, frá Bergþóri Ólasyni. Þá hefur borist bréf frá utanríkisráðherra þar sem óskað er eftir fresti til þess að veita skriflegt svar við fyrirspurn á þskj. 397, um verkefni á vegum Atlantshafsbandalagsins í Afganistan, frá Birgi Þórarinssyni. Einnig hefur borist bréf frá dómsmálaráðherra þar sem óskað er eftir fresti til þess að veita skriflegt svar við fyrirspurn á þskj. 722, um undanþágur frá fjarskiptaleynd, frá Andrési Inga Jónssyni. Að lokum hefur borist bréf frá matvælaráðherra þar sem óskað er eftir fresti til þess að veita skriflegt svar við fyrirspurn á þskj. 834, um endurnýtingu örmerkja, frá Njáli Trausta Friðbertssyni.


Ræðumaður: Birgir Ármannsson

Í samræmi við 2. mgr. 47. gr. þingskapa hefur forseta Alþingis verið afhent endurskoðuð áætlun um framlagningu stjórnarfrumvarpa á vetrar- og vorþingi ásamt áætluðum útbýtingardegi. Er þessi áætlun aðgengileg á heimasíðu Alþingis.


Ræðumaður: Birgir Ármannsson

Forseti vill tilkynna að honum hefur borist erindi frá þingflokki Sjálfstæðisflokks um mannaskipti í nefndum, sbr. 1. mgr. 16. gr. þingskapa, þannig að Berglind Ósk Guðmundsdóttir taki sæti sem aðalmaður í allsherjar- og menntamálanefnd í stað Birgis Þórarinssonar en hann verði varamaður í sömu nefnd í stað Berglindar Óskar Guðmundsdóttur. Einnig að Birgir Þórarinsson taki sæti sem aðalmaður í atvinnuveganefnd í stað Berglindar Óskar Guðmundsdóttur en hún verði varamaður í stað Birgis Þórarinssonar í sömu nefnd.

Einnig hefur borist erindi frá þingflokki Samfylkingar um að Dagbjört Hákonardóttir taki sæti sem aðalmaður í Íslandsdeild þings Öryggis- og samvinnustofnunar Evrópu í stað Jóhanns Páls Jóhannssonar en Jóhann Páll Jóhannsson taki sæti sem varamaður í stað Dagbjartar Hákonardóttur í sömu nefnd.

Þessar mannabreytingar skoðast samþykktar án atkvæðagreiðslu ef enginn hreyfir andmælum.




Ræðumaður: Birgir Ármannsson

Eins og forseti minntist á áðan hefur forsætisnefnd ákveðið að gera nokkrar breytingar á starfsáætlun Alþingis vegna forsetakosninganna 1. júní næstkomandi. Breytingarnar hafa verið kynntar þingmönnum og formönnum þingflokka og eru eftirfarandi: 16. og 17. maí verða þingfundadagar í stað nefndadaga. 21. til og með 23. maí verða nefndadagar í stað þingfundadaga en nefndadagur sem vera átti 24. maí fellur niður. Í vikunni 27.–31. maí verða hvorki þingfundir né nefndafundir. Eldhúsdagsumræður sem áttu samkvæmt starfsáætlun að vera 5. júní frestast um eina viku og verða þess í stað þann 12. júní, en 5. júní verður venjulegur þingfundadagur. Í vikunni 10.–14. júní verða þingfundir og er þingfrestun samkvæmt uppfærðri starfsáætlun áætluð þann 14. júní.


Ræðumaður: Birgir Ármannsson

Borist hefur bréf frá formanni þingflokks Samfylkingarinnar um að Jóhann Páll Jóhannsson, 4. þm. Reykv. n., geti ekki sinnt þingstörfum á næstunni. Í dag tekur því sæti á Alþingi 1. varamaður á lista flokksins í kjördæminu, Magnús Árni Skjöld Magnússon. Hann hefur áður tekið sæti á Alþingi og er boðinn velkominn til starfa að nýju.


Ræðumaður: Birgir Ármannsson

Ég þakka forsætisráðherra góð orð og býð hv. alþingismenn velkomna til starfa á þeim og starfsliði Alþingis óska ég gleðilegs árs og þakka gott samstarf á liðnu ári.

Við höfum öll fylgst með því hvernig jarðskjálftar og eldgos hafa leikið byggðina í Grindavík og samfélag Grindvíkinga að undanförnu. Hörmulegt slys sem þar varð minnti okkur á að þar leynast hættur við hvert fótmál og mikil óvissa ríkir um framhaldið. Ég tel mig geta fullyrt hér að Grindvíkingar eiga stuðning okkar vísan og vart getur hjá því farið að viðbrögð við náttúruhamförunum í og við Grindavík setja mark sitt á störf Alþingis á næstu dögum og vikum.

Um áramótin varð ljóst að Guðni Th. Jóhannesson, forseti Íslands, hyggst ekki gegna því embætti lengur en til loka kjörtímabilsins. Forsetakosningar munu því fara fram þann 1. júní. Forsætisnefnd Alþingis hefur af þeim sökum gert breytingu á starfsáætlun þingsins sem í meginatriðum felst í því að ekki verði þingfundir í 21. og 22. viku ársins og áætluð þingfrestun færist aftur um viku, verður 14. júní í stað 7. júní. Með þessari ráðstöfun er komið til móts við það sjónarmið að eðlilegt sé að forsetakjörið njóti athygli fjölmiðla og almennings í aðdraganda þess og frambjóðendur fái næg tækifæri til að kynna sig fyrir kjósendum.

Á þjóðhátíðardeginum í sumar verða liðin 80 ár frá því lýðveldið Ísland var stofnað á hátíðarfundi Alþingis á Þingvöllum. Forsætisráðuneytið hefur haft forgöngu um ýmsa viðburði vegna þess og kynnir þá á vefsíðu Stjórnarráðs Íslands og tekur Alþingi þátt í undirbúningi sumra þeirra viðburða. Einn þessara viðburða hefur þegar farið fram, málþing um Alþingiskafla stjórnarskrárinnar, sem haldið var 5. janúar, en þann dag, árið 1874 fyrir 150 árum, var fyrsta stjórnarskrá Íslands staðfest. Sumarið 1974 héldu Íslendingar sína fyrstu þjóðhátíð þar sem fagnað var 1000 ára afmæli byggðar í landinu.

Þingmenn og starfslið Alþingis hafa nú komið sér fyrir í Smiðju, hinu nýja húsi þingsins, og starfsemin þar er og var að komast í hið hversdagslega form fjölmenns vinnustaðar. Nefndir eru farnar að halda fundi sína í fundarsölum Smiðju og það hefur gengið með ágætum þótt auðvitað verði vart við einhverja hnökra í byrjun.

Lokafrágangur hússins stendur enn yfir en honum mun ljúka á fyrri hluta þessa árs og þá er fyrirhugað að vígja húsið með formlegum hætti. Eins og jafnan áður þá mun ekki skorta viðfangsefni hér á Alþingi á vetrarþinginu sem nú er að hefjast og mikilvægt að þau störf sem fram undan eru gangi greitt og vel fyrir sig.

Um leið og ég ítreka kveðjur mínar til alþingismanna þá óska ég  okkur þess að vel verði staðið  að verki í því starfi sem fram undan er á síðari hluta þessa löggjafarþings.


Ræðumaður: Birgir Ármannsson

Ég þakka hv. 5. þm. Norðaust., Loga Einarssyni, fyrir hlý orð í minn garð og þakka hv. alþingismönnum fyrir að taka undir orð hans og tek undir þakkir til starfsmanna Alþingis.


Ræðumaður: Birgir Ármannsson

Hv. alþingismenn. Nú er komið að lokum haustþings og brátt lýkur þessum síðasta þingfundi þessa árs og jólahlé þingsins hefst. Ég vil þakka varaforsetum samstarfið við skipulag þingstarfanna og einnig formönnum þingflokka og formönnum stjórnmálaflokkanna. Starfsliði skrifstofu færi ég enn fremur þakkir fyrir gott samstarf.

Þing kom saman á venjulegum tíma í haust, þriðjudaginn 12. september. Störf þess hafa gengið fyrir sig með venjubundnum hætti og í samræmi við þingsköp. Að vanda var fjöldi þingmála lagður fram og komu þau bæði frá stjórn og stjórnarandstöðu. Við höfum afgreitt fjárlög eins og okkur ber að gera og einnig öll þau lög sem bundin eru gildistöku um áramótin og ljúka þurfti við áður en nýtt ár gengi í garð.

Samþykktir Alþingis, hvort sem þær birtast í lögum, þingsályktunum eða með öðrum hætti, skipta alla landsmenn máli. Störf Alþingis sæta í sjálfu sér alltaf tíðindum og margt af því sem hér ber við vekur athygli almennings. Það varð t.d. fréttaefni á dögunum þegar skrifstofan tók sig til og seldi húsgögn og búnað úr fórum þingsins sem ekki voru lengur not fyrir og enn meiri tíðindi voru það auðvitað þegar flutningar í nýtt skrifstofuhús Alþingis hófust um síðustu mánaðamót. Það voru gleðileg tíðindi. Frá því að bygging þessa nýja húss hófst fyrir þremur árum höfum við flest talað um nýbygginguna eða nýja húsið en já sjálfan fullveldisdeginum hlaut húsið heitið Smiðja. Eins og hv. þingmönnum er kunnugt um var það niðurstaða eftir val úr miklum fjölda tillagna sem bárust frá almenningi í nafnasamkeppni sem fram fór vikurnar á undan. Er rétt að minna á að í rökstuðningi fyrir þeirri niðurstöðu var vitnað til þess að smiðja væri sá staður þar sem þekking og efniviður mætast og þar væru tæki, tól og þekking sem væru nauðsynleg til að skila góðu dagsverki. Okkur þótti það viðeigandi sem sátum í dómnefndinni og eins þótti okkur heitið eiga vel við sökum þess að fornleifarannsóknir hafa sýnt fram á að smiðjur hafa verið á þessum stað frá landnámi. Þingmenn og starfslið Alþingis eru að flytja í Smiðjuna þessa dagana og gengur vel og verður húsið komið í fulla notkun snemma á næsta ári.

Eins og oft áður fórum við Íslendingar ekki varhluta af náttúruhamförum á árinu sem senn er á enda. Við lifum tímabil jarðhræringa og eldvirkni á Reykjanesi sem síðast gengu yfir á þeim slóðum fyrir um 800 árum. Óþarft er að rifja upp að þeir atburðir sem urðu í Grindavík hafa orðið tilefni til þess að við höfum farið í lagasetningu hér á Alþingi og á undanförnum vikum hafa verið samþykkt fjögur lagafrumvörp sem sérstaklega fela í sér viðbrögð við þeim viðburðum sem þar hafa orðið.

Áður en ég lýk máli mínu finnst mér tilefni til að nefna að á næsta ári verða tvenn tímamót sem við alþingismenn munum minnast. Fyrst ber að nefna að nú í byrjun janúar verða 150 ár liðin frá því Kristján konungur IX. staðfesti stjórnarskrá um hin sérstaklegu málefni Íslands. Ýmislegt var umdeilt í sambandi við setningu stjórnarskrárinnar á þeim tíma, en hún fól ótvírætt í sér mörg framfaraskref varðandi stjórnskipun landsins. Þar má bæði nefna mikilvæg mannréttindaákvæði og eins ákvæði sem styrktu stöðu Alþingis til mikilla muna. Alþingi fékk þá að nýju löggjafarvald og fjárstjórnarvald, en hafði þá frá 1845 starfað sem ráðgjafarþing. Þessara tímamóta verður minnst með viðeigandi hætti.  Á næsta ári verður þess líka minnst að 80 ár verða liðin frá stofnun lýðveldis á Íslandi og Alþingi taka þátt í viðburðum af því tilefni með ýmsum hætti.

Hv. þingmenn. Það líður að þingfrestun og það líður að jólum og áramótum, þessum hátíðum sem notaðar eru til þess að fagna og gleðjast. Fólk safnar kröftum og býr sig undir komandi tíð. Ég óska landsmönnum öllum og hv. alþingismönnum og starfsmönnum Alþingis gleðilegra jóla og farsældar á nýju ári og vonast til þess að sjá alla heila og endurnærða þegar þing hefst að nýju að loknum hátíðum.


Ræðumaður: Bryndís Haraldsdóttir

Heyr, heyr.Virðulegur forseti. Ég mæli hér fyrir frumvarpi um veitingu ríkisborgararéttar frá allsherjar- og menntamálanefnd. Allsherjar- og menntamálanefnd bárust 127 umsóknir um ríkisborgararétt á haustþingi en skv. 1. mgr. 6. gr. laga um íslenskan ríkisborgararétt, nr. 100/1952, getur Alþingi veitt ríkisborgararétt með lögum. Undirnefnd allsherjar- og menntamálanefndar hefur lagt á sig mikla og erfiða vinnu við að yfirfara allar þessar umsóknir og komist að niðurstöðu. Mig langar að þakka þeim sem sæti hafa átt í undirnefndinni fyrir þeirra miklu vinnu. Allsherjar- og menntamálanefnd gerir tillögu þeirra að sinni og leggjum við því til að 18 aðilum, auk tveggja barna, verði veittur ríkisborgararéttur. Nöfn þessara aðila liggja fyrir á umræddu þingskjali og mig langar að nota tækifærið og óska þeim nýju íslensku ríkisborgurum sem hér munu öðlast ríkisborgararétt innilega til hamingju og mikils velfarnaðar í íslensku samfélagi.


Ræðumaður: Njáll Trausti Friðbertsson

Hófleg…Herra forseti. Það var ágæt umræða hér fyrr í dag um þetta málefni. Já, hófleg. Það er mikilvægt að tímalínan sé skýr og hvað var sagt hvenær, það skulum við alltaf hafa í huga þegar við erum að ræða þetta og reyna að hafa upplýsta umræðu um málin. Það er ljóst í þessu máli og í umsögnum flugfélaganna, Icelandair og Play, að þau leggja gríðarlega áherslu á að þetta mál sé samþykkt hér í þinginu. Það á ekki að fara fram hjá nokkrum hv. þingmanni sem hér situr. Ég vildi koma hingað upp vegna þess að mér fannst víða í umræðunni í dag farið frjálslega með staðreyndir máls og slíka hluti. Þetta er gríðarlega mikilvægt fyrir eina stærstu atvinnugrein okkar, flugið, og auðvitað ferðaþjónustuna sem hluta af henni. Það þarf að halda hlutum til haga og það er mikilvægt að halda hlutum til haga þegar við ræðum hérna grundvallarhagsmunamál okkar Íslendinga.


Ræðumaður: Teitur Björn Einarsson

Frú forseti. Ég mæli hér fyrir framhaldsnefndaráliti frá meiri hluta efnahags- og viðskiptanefndar með breytingartillögu um frumvarp til laga um breytingar á ýmsum lögum um skatta og gjöld. Nefndin fjallaði um málið á milli 2. og 3. umræðu og fékk til sín gesti frá fjármála- og efnahagsráðuneytinu.

Í nefndaráliti er gert grein fyrir þremur breytingartillögum sem ég ætla að fara hér yfir. Í fyrsta lagi er meiri hlutinn að leggja til að fresta gildistöku a-liðar 11. gr. frumvarpsins, þar sem meiri hlutinn telur að kanna þurfi áhrif ákvæðisins betur og afla þurfi frekari upplýsinga um þá sem kunna að verða fyrir áhrifum þegar ákvæðið tekur gildi.

Í annan stað, frú forseti, fjallaði nefndin um breytingartillögu sem var lögð fram við frumvarpið við 2. umræðu og fjallar um tímabundna niðurfelling á virðisaukaskatti til ökutækjaleigna vegna endursölu rafmagns-, vetnis- og tengiltvinnbifreiða. Í meðförum málsins hjá nefndinni kom fram ábending frá fjármála- og efnahagsráðuneytinu um ákveðna textabreytingu til að gæta samræmis við þau ákvæði sem væri alla jafna að finna og fellst nefndin á þá breytingu eins og gert er grein fyrir í nefndaráliti.

Þá er í þriðja lagi fjallað um þá breytingu sem nefndin leggur til sem er að heimila björgunarsveitum endurgreiðslu á vörugjaldi vegna kaupa á bensíni. Um þetta mál er það að segja, frú forseti, að nefndin hafði þetta til umfjöllunar og bárust umsagnir, m.a. frá Slysavarnafélaginu Landsbjörg þar sem farið var yfir hvernig sveitin fjármagnar sig og hvaða ívilnanir væru veittar í lögum til handa björgunarsveitum landsins. Get ég þar nefnt t.d. niðurfellingu vörugjalda á innflutningi tækja og tóla sem sveitin notar og niðurfellingu á olíugjaldi. Úr varð að nefndin skoðaði mjög hvort hægt væri að útfæra sambærilegt ákvæði um vörugjöld á bensíni.

Ég ætla líka að nefna að í því frumvarpi sem liggur fyrir þinginu og varðar töku kílómetragjalds á hreinorkubifreiðar er jafnframt að finna ákvæði um undanþágu til handa slysavarnafélögum og björgunarsveitum landsins. Þar sem lá fyrir nefndinni var að fara yfir það að á undanförnum árum hefur orðið sú breyting og sú þróun hjá björgunarsveitum landsins að tæki og tól sem áður voru dísilknúin hafa á síðustu árum farið að verða bensínknúin. Þetta á ekki eingöngu við um ökutækin, þetta eru hvers konar farartæki; snjósleðar, fjórhjól, jafnvel björgunarbátar sem sveitirnar hafa verið að taka í notkun. Bensínnotkun sveitanna hefur því verið að aukast en þar er ekki að finna afslátt á vörugjöldum eins og gilti um afslátt á olíugjaldi vegna dísilvéla. Ýmsar útfærslur á þessu voru til skoðunar og áttum við ágætissamvinnu við fjármála- og efnahagsráðuneytið og Skattinn. Þegar málið kom til 2. umræðu var það og útfærsla á því ekki útrædd innan nefndarinnar   en við meðferð málsins milli 2. og 3. umræðu hafði nefndin tök á að klára þessa útfærslu og hún er lögð til eins og gerð er grein fyrir í nefndaráliti.

Ég vil bæta því við að tillagan um að björgunarsveitir fái endurgreitt vörugjald á bensíni samkvæmt því fyrirkomulagi sem er verið að leggja til, er sett inn í bráðabirgðaákvæði. Það er gert af þeirri ástæðu að fyrirséð eru áform stjórnvalda um heildarendurskoðun á skattlagningu eldsneytis og ökutækja, m.a. í tengslum við það frumvarp sem ég nefndi áðan, um kílómetragjald á hreinorkubifreiðar. Það er að verða þróun í þessum efnum, tækninni fleygir fram. Það sem verið er að horfa til jafnframt í tengslum við þetta eru þær alþjóðlegu skuldbindingar sem Ísland hefur undirgengist, m.a. loftslagsmarkmið. Þess vegna er lagt til, í ljósi þessara breytinga sem eru að verða á umhverfinu, að taka þurfi jafnframt til skoðunar hvernig björgunarsveitir landsins njóta beins og óbeins stuðnings í formi ívilnana gagnvart bensíni og eldsneyti og vörugjöldum og komið verði á fót starfshópi sem dómsmálaráðherra skipi og fjármögnun björgunarsveita verði skoðuð með heildstæðum hætti með tilliti til þeirra atriða sem nefnd hafa verið.

Ég vil þó nefna tvennt í þessu samhengi. Ef um er að ræða þessi umhverfissjónarmið, að björgunarsveitum verði gert kleift að fara úr jarðefnaeldsneytisdrifnum ökutækjum og farartækjum yfir í rafmagnsökutæki og hreinorkutæki, þá er sú þróun ekki alveg á næsta leiti, þ.e. að öll tæki og tól björgunarsveita geti verið þannig rafmagnsdrifin að hægt sé að skjótast upp á jökla í óveðrum klukkustundum eða sólarhringum saman í 20 stiga frosti. Sú þróun er ekki alveg á næsta leiti þannig að við verðum að gæta að því að björgunarsveitirnar hafi áfram tök á því að sinna sínu mikilvæga starfi í þágu landsmanna allra og ferðamanna sem koma hingað til lands og heimsækja landið.

Það er líka hægt nefna að í því losunarheimildakerfi sem kemur frá ESB og hefur verið til umræðu í þessum sal í dag, ber að líta til þess að þar sem eru undanþágur í því losunarkerfi kolefna er það varðandi leit og björgun a.m.k. í flugi, og þá má sjá þess stað varðandi skipin. Það er undanþegið í þessum heimildum. Þessi tillaga sem meiri hluti efnahags- og viðskiptanefndar leggur fram telst að mínu mati og meiri hlutans vera eðlileg í ljósi þessa og samræmast að því leytinu til loftslagsmarkmiðum stjórnvalda eins og þau eru lesin saman við loftslagsmarkmið Evrópusambandsins sem við erum í samstarfi við.

Það verður líka að segja frá því að þessi þróun sem ég var að lýsa hérna áðan, að björgunarsveitirnar hafa verið að færa sig úr þessum dísilknúnu bifreiðum yfir í bensínbíla sem eru umhverfisvænni og sparneytnari, er líka jákvætt skref í sjálfu sér. Það er sú þróun sem er að eiga sér stað. Þessi breyting miðar að því að hraða mögulega þeirri þróun, hvað svo sem verður í framtíðinni, að björgunarsveitir sem og aðrir landsmenn geti fært sig úr jarðefnaeldsneytisdrifnum ökutækjum yfir í hreinorkufarartæki. Það er þá eitthvað sem við höldum áfram að vinna með. En eins og ég segi, þessari undanþágu er ætlað að gilda í eitt ár meðan þessi mál eru skoðuð heildstætt.

Ég vil fyrir mitt leyti segja, frú forseti, að ég tel þetta góða tillögu, ég tel hana rétta. Það sé eðlilegt að þingið sameinist um að leita allra leiða til þess að koma til móts við og styrkja björgunarsveitir landsins með réttum og tilhlýðilegum hætti. Það er það sem við erum að stefna að og ég held að allir geti verið sammála um það markmið. Það eru auðvitað ýmsar hugmyndir uppi um hvernig hægt er að gera það. Þessi leið var fyrir valinu af því að það væri hægt að bregðast við þannig, við komumst að því í okkar vinnu, en líka af því að hún gagnast öllum björgunarsveitum landsins, hvar sem þær starfa, þess vegna fámennum sveitum í dreifbýlinu sem þurfa að reiða sig mikið á og eiginlega eingöngu á ökutæki sem eru knúin jarðefnaeldsneyti. Það skiptir þessar sveitir algeru lykilmáli í sinni fjármögnun að geta fengið stuðning með þessum hætti.

Að þessu sögðu legg ég til þessar breytingartillögur fyrir hönd meiri hluta efnahags- og viðskiptanefndar og þær fari til umræðu eins og lagt er til og verði samþykktar.

Undir þetta álit rita, auk þess sem hér stendur, hv. þingmenn Jóhann Friðrik Friðriksson, Lilja Rannveig Sigurgeirsdóttir, Steinunn Þóra Árnadóttir, Vilhjálmur Árnason og Guðbrandur Einarsson.


Ræðumaður: Njáll Trausti Friðbertsson

Frú forseti. Nú gerist nákvæmlega það sama og gerðist hérna áðan. Ég kom í fyrra andsvar og ég spurði spurninga og það tókst ekki að fá svarið í fyrra andsvari og það tekst heldur ekki núna í seinna andsvari. Ég spurði þeirrar einföldu spurningar: Hvað telur Miðflokkurinn að myndi gerast ef við myndum ekki samþykkja núna í þinginu það sem er verið að leggja fram sem snýr að þessu máli, ef það yrði ekki staðfest? Það er mikill ótti í rekstri og — ég er búinn að taka þetta í nokkrum andsvörum í dag — í umsögnum Icelandair og Play. Þetta er tiltölulega einföld spurning sem ég er að reyna að fá fram og það er svolítið verið að afvegaleiða spurninguna. Henni er ekki svarað. Hvað myndi það þýða fyrir íslenskan flugrekstur, Icelandair og Play, ef við myndum ekki samþykkja þetta frumvarp sem hér er lagt fram um innleiðingu þessara þriggja reglugerða núna fyrir áramót? Hver yrði skaðsemin eða hvað myndi koma fyrir þessi fyrirtæki? Þetta er þessi einfalda spurning.

Þegar við vorum að tala um tímalínu áðan, bara svo ég klári það frá, þá er það rétt að ég var einn af fyrstu þingmönnunum sem hafði gífurlegar áhyggjur af þessu máli þegar það kom fram. Síðan var gert ákveðið samkomulag sem endar 1. janúar 2027. Mér fannst mikill árangur að þetta skyldi þó nást en framhaldið er ekki ljóst vegna þess að það er verið að breyta öllu kerfinu, hvað eigi að taka við. Ég hef líka lýst því yfir að mér hefði fundist best ef það kerfi sem Alþjóðaflugmálastofnunin hefur talað fyrir, CORSIA minnir mig að það heiti, myndi taka við á heimsvísu. Áhyggjur mínar, sem ég held að Miðflokkurinn gæti tekið upp núna, snúa að samkeppnishæfni í stóra samhengi hlutanna, að Evrópa verði eitt og svo er heimurinn þar fyrir utan.

En ég endurtek spurninguna, ég vil ekki svar við neinu öðru: Hvað myndi gerast í rekstri Play og Icelandair ef við myndum ekki samþykkja frumvarpið núna um áramótin og hvaða afleiðingar hefði það fyrir fyrirtækin?


Ræðumaður: Njáll Trausti Friðbertsson

Frú forseti. Ég þakka hv. þingmanni fyrir ræðuna. Í umsögn Play, þar sem víða er komið við, eða einhverjir punktar, þar kemur fram, með leyfi forseta:

„Sennilega er kostnaður vegna ETS-eininga stærri hluti af rekstrarkostnaði PLAY en margir gera sér grein fyrir. Það varðar félagið því verulega hagsmuni að um viðskiptakerfi ESB gildi fyrirsjáanleiki og stöðugleiki. Þetta á meðal annars við um tímasetningar á upplýsingagjöf og uppgjör á ETS-einingum. Óvissa og tafir um framkvæmd á viðskiptakerfinu auka þannig verulega líkurnar á að félagið verði fyrir umtalsverðu tjóni sem annars mætti forðast. Tímanleg innleiðing þessa reglna er því lykilþáttur í að stuðla að samkeppnishæfni og stöðugleika í rekstri og að koma í veg fyrir óþarfa tjón og verðmætamissi.“

Mig langar að spyrja hv. þingmann sömu spurningar og ég spurði hv. þm. Bergþór Ólason, samflokksmann hv. þingmanns: Hvað myndi gerast ef við myndum ekki klára þetta mál hér á þingi, núna um helgina væntanlega, fyrir rekstur Play og Icelandair þar sem í báðum umsögnum þessara helstu flugrekstraraðila landsins eru þessar röksemdir um mikilvægi þess að málið sé klárað út frá samkeppnishæfni og fyrirsjáanleika í rekstri félaganna?


Ræðumaður: Njáll Trausti Friðbertsson

Frú forseti. Þetta er kannski smá spurning um víðsýni. Það þýðir ekki bara að hugsa alltaf í núinu. Það er náttúrlega verið að stefna að því að framleiða sjálfbært flugvélaeldsneyti og er gríðarleg vinna í því. Ég benti fyrr í umræðunni á það að fyrir um þremur, fjórum vikum kannski þá flaug Virgin Atlantic frá London til Bandaríkjanna á sjálfbæru flugvélaeldsneyti í fyrsta skipti yfir Atlantshafið, þetta var tilraunaflug, bara flugmenn um borð og kannski einhverjir áhafnarmeðlimir en ekki farþegar, þannig að menn eru byrjaðir að prófa þetta. Það eru þrjú ár í það sem við erum að tala um og ég ræddi einmitt hér áðan í andsvörum að ég hefði ekki trú á því að við yrðum komin með það magn sem við þyrftum 1. janúar 2027. En ég vil gjarnan að hlutum verði þannig komið fyrir á Íslandi að við verðum framtíðarframleiðslustaður fyrir flugvélaeldsneyti. Það snýr náttúrlega að því að hér erum við með gríðarlega mikilvægan flugrekstur, hvergi efnahagslega mikilvægari í hinum vestrænu löndum heldur en á Íslandi, gríðarlega stór og mikill þáttur í okkar atvinnulífi og landsframleiðslu, gjaldeyristekjum og hvernig sem við lítum á það.

Við verðum Kúba norðursins.En aðalspurningin, og það var kannski það sem ég saknaði svolítið í svarinu til að geta tekið það fyrir aftur og fá „feedback“ fyrir annað andsvar, var um hvað gerist um áramótin ef við myndum ekki samþykkja þennan þátt hér. Nei, ég er ekki þar. Hvaða áhrif hefði það að mati þingmannsins? Það er mjög mikilvægt að hv. þingmenn Miðflokksins hafi svar við því, hvað það myndi þýða. Það þýðir ekki alltaf að gagnrýna, það þarf líka að ræða hver veruleiki hlutanna er og hvað gerist í framhaldinu.


Ræðumaður: Njáll Trausti Friðbertsson

Frú forseti. Ég þakka hv. þingmanni fyrir sína ræðu, ég missti reyndar aðeins af fyrri partinum, það er ekki gott. Það er mjög slæmt, það er skaði að því, ég var aðeins að sinna erindum varðandi fjárlögin. Ég myndi vilja spyrja hv. þingmann: Hvað myndi það þýða fyrir íslenskan flugrekstur ef við yrðum ekki hluti af þessu kerfi núna um áramótin? Hvert er mat hv. þingmanns á því varðandi starfsemi flugrekstursins, þá fyrst og fremst Icelandair og Play, og flutninga til og frá landinu? Það kemur mjög skýrt fram í umsögnum frá Play og Icelandair að þau vilja virkilega taka þátt í þessum málum. Hvaða skoðun sem við höfum á því þá líta þau á loftslagsmálin sem mjög mikilvægt mál, það kemur mjög skýrt fram í þeirra umsögnum í þessu máli. Síðan langar mig líka spyrja um möguleikana í framtíðinni fyrir Ísland, efnahagslega, varðandi þetta sjálfbæra eldsneyti og möguleika á að geta framleitt það innan lands með aukinni orkuöflun, tryggja innlent eldsneyti í Keflavík. Það eru miklar áhyggjur hjá Icelandair sérstaklega í þeirra umsögn af því að það verði ekki nægilegt aðgengi að SAF-flugvélaeldsneyti, sjálfbæru flugvélaeldsneyti, í framtíðinni í Keflavík. Áhyggjur mínar snúa að því, eins og kom fram áðan, að við verðum kannski ekki tilbúin með það. En eru þarna ekki einmitt gríðarleg tækifæri til að framleiða slíkt með notkun íslenskrar grænnar orku? Eru ekki ákveðin tækifæri líka tengt því fyrir Ísland og hagsmuni Íslands? En fyrst og fremst er það spurningin um hvaða áhrif þetta hefði á íslenskan flugrekstur núna um áramótin og í framhaldinu næstu árin ef við værum ekki hluti af þessu kerfi sem hér er boðað.


Ræðumaður: Njáll Trausti Friðbertsson

Frú forseti. Ég vil ítreka mikilvægi þess sem var gert og hefur unnist á síðustu árum. Við fengum í gögnum hjá þinginu, ég held að þau séu opinber og allt það, hvað það myndi þýða ef við myndum ekki ná þessum samningi sem við náðum. Mig minnir að það hafi verið sirka 38 evrur á fluglegginn sem yrðu til. Það sem við erum að fást við hér er að meðaltalsflugleggurinn til Evrópu frá Íslandi er 2.200 km. Innan Evrópu er hann 700–800 km. Við vorum og höfum verið að reyna að fá það fram að menn virði þessa landfræðilegu stöðu okkar hér í norðvesturhluta og á nyrstu mörkum Evrópu. Það er það sem náðist og þess vegna held ég að sé bara best, í staðinn fyrir að vera með gífuryrði og nota alla frasana, að það sé verkefni okkar næstu þrjú árin, fram að 1. janúar 2027, að ná viðeigandi lausn í þessu máli. Það er verkefnið núna. Ég vona að íslensk stjórnvöld og við tökumst á við það verkefni. Í grunninn snýst þetta um að viðhalda samkeppnisstöðu landsins sem snýr að flugrekstri og samgöngum til og frá landinu. Flugið er okkar langmesta og mikilvægasta leið. Það er það sem við erum að vinna með. Með því að afneita þessu öllu saman, og það kemur alveg fram í umsögnum flugfélaganna, þá fyrst lendum við í mjög alvarlegum vandamálum. Þá mun þessi flugrekstur dragast saman um tugi prósenta mjög hratt. Það er bara þannig. Þetta yrði gríðarlegt áfall fyrir þessa starfsemi. Þannig verðum við að nálgast það sem snýr að þessum málum. Eins og ég sagði áðan um Open Skies þá er það sami samningurinn og í gegnum EES-samninginn, þar sem er verið að fást við mál frá báðum — við þurfum kannski líka að efla umræðu um þýðingu þess samnings fyrir íslenskt samfélag frá því árið 2011 þegar við gengum inn í það umhverfi.


Ræðumaður: Njáll Trausti Friðbertsson

Frú forseti. Mesta erindisleysa íslenskrar utanríkisþjónustu, sagði hv. þingmaður. Ég vil nú meina að það sé ekki rétt. Ég held að íslensk utanríkisþjónusta hafi staðið sig gríðarlega vel í þessu máli um þessar undanþágur sem fengust til að tryggja íslenska hagsmuni, sem eru gríðarlegir í fluginu eins og hv. þingmaður þekkir, reyndar hvergi meiri í flugrekstri í heiminum, eða a.m.k. í hinum vestræna heimi, miðað við landsframleiðslu. Ofan á þetta byggjum við síðan alla ferðaþjónustuna. Mér finnst því svolítið stóryrt að tala um mestu erindisleysu íslenskrar utanríkisþjónustu í tengslum við þetta mál. Þegar við erum að tala um EES-samninginn og íslenska flugið í dag þá verðum við hluti af Open Skies yfir Atlantshafið árið 2011. Evrópusambandið og Norður-Ameríka, Kanada, Bandaríkin og Evrópa, sömdu um Open Skies árið 2009 þannig að það væri hægt að fljúga hvert sem er þar á milli. Við verðum hluti af þessu árið 2011. Þetta er það sem bjó til, að ég hygg, þetta gríðarlega flug sem fór af stað á þessum tíma. WOW air byggðist upp úr þessu og flugfloti Icelandair stækkaði mikið og allur flugrekstur til allra þessara borga í Bandaríkjunum kom til vegna þessa. Þetta er flókið mál og ég er enn þá að vinna að skýrslubeiðni um það til að reyna að fá eitthvað frá stjórnsýslunni um hvernig þetta fór. Mér finnst líka subbukarla-eitthvað í Evrópu ekki vera alveg eðlileg nálgun. Flugfélögin eru með mjög skýrar umsagnir. Við sitjum báðir hv. þingmenn í umhverfis- og samgöngunefnd, fengum til okkar umsagnaraðila og umsagnir eru skýrar, bæði hjá Play og Icelandair, um mikilvægi þess að þetta sé klárað. Nú er hlutverkið það að ná einhverju um hvernig framhaldið verður. Ég hefði gjarnan viljað að Alþjóðaflugmálastofnunarleiðin um CORSIA hefði verið nálgunin en við getum farið í það í framhaldinu.


Ræðumaður: Njáll Trausti Friðbertsson

Herra forseti. Vél Virgin Atlantic sparaði um 70% í útblæstri. Það er staðan eins og hún er núna, það sem við köllum sjálfbært eldsneyti sem Boeing 787 Dreamliner flýgur á að fullu leyti stuðlar að 70% minnkun á útblæstri. Það sem við þurfum að gæta að hér er bara almennt hvernig við tryggjum samkeppnishæfni landsins varðandi flutninga í lofti og ég held að íslenskir flugrekstraraðilar hafi tekið mjög stór skref í innkaupum á vélum undanfarið og búið er að endurnýja flugflotann mikið. Við sjáum að á MAX-vélum minnkar útblásturinn kannski um 30, 35% á hvern sætiskílómetra. Play er með Neo-vélar, 320-seríuna, sem spara líka mikið í útblæstri miðað við hvernig verið hefur. En ég held að aðgengi sé mikilvægt — ég held að samkeppnishæfni flugvalla í framtíðinni muni tengjast þessu — að þessari íblöndun í gegnum sjálfbært flugvélaeldsneyti. Ég held að það sé mjög mikilvægt að tryggja þetta og að það verði raunverulega hluti af okkar loftslagsverkefnum, vegna þess að það er öllum ljóst í þessum sal hversu mikilvægt það er að hér séu góðar samgöngur. Flugið er í algjöru lykilhlutverki, við höfum minni áhuga á að sigla mjög langar leiðir yfir Atlantshafið allt árið um kring og í vetrarveðrum. Það þarf að tryggja þetta og auðvitað eru tækifæri í grænni orkuvinnslu fyrir flugið og rafeldsneytið, það hlýtur að vera eitt af þessum miklu tækifærum sem við höfum varðandi loftslagsmálin til framtíðar. Vonandi getum við stýrt þessu með nýsköpun, sem er auðvitað hvatinn á bak við kerfið; nýsköpun og þróun á sjálfbæru eldsneyti.


Ræðumaður: Njáll Trausti Friðbertsson

Herra forseti. Ég þakka hv. þm. Þórunni Sveinbjarnardóttur fyrir sína ræðu. Fyrirvarinn í meirihlutaáliti nefndarinnar snýr að því að áhersla er lögð á að vilji löggjafans sé að aðlögun flugrekstrar að viðskiptakerfinu ljúki 1. janúar 2027. Þegar við vorum með málið til umfjöllunar fengum við góða umsögn Icelandair um aðgengi að sjálfbæru flugvélaeldsneyti. Það eru ekki nema þrjár, fjórar vikur síðan vél Virgin Atlantic flaug frá London til Bandaríkjanna á sjálfbæru eldsneyti í fyrsta skipti yfir Atlantshafið. Reyndar voru bara flugmenn um borð, kostnaðar var svo sem ekki getið en maður fékk svona upplýsingar um að hann væri kannski áttfaldur á við verðið í dag. En með aðgengið að þessu þá komu fram áhyggjur hjá Icelandair um þennan tímapunkt. Það kom fram hjá hv. þingmanni að talað væri um þriggja ára aðlögun, sem mér finnst mjög stuttur tími, og svo yrði allt farið. Ég hef smáefasemdir um að þetta takist. Ég held að einhvers konar aðlögun þurfi að vera lengur en það. Þá snýr þetta svolítið að því, og Icelandair er kannski að benda á það, hversu nauðsynlegt það er að í Keflavík verði aðgengi að þessu sjálfbæra flugvélaeldsneyti, SAF, til að halda uppi samkeppnishæfni og nýta og fá endurgreiðslu samkvæmt kerfinu og eitthvað slíkt. En til þess að framboð verði af því, er þá ekki skynsamlegast að það eldsneyti geti orðið til hér innan lands með grænni orkuframleiðslu? Til að það geti gengið eftir, þarf þá ekki að virkja meira og framleiða meira af grænni orku í landinu? Það voru hundruð megavatta sem bara Icelandair var að tala um miðað við hvernig þetta gæti þróast á tiltölulega skömmum tíma varðandi flugvélaeldsneytið, íblöndunina og allt það. Þetta hangir svolítið saman við íslenska hagsmuni.


Ræðumaður: Njáll Trausti Friðbertsson

Frú forseti. Jú, jú, gera lífið skemmtilegt og ódýrara að lifa. Það er bara frábært, enda hefur náðst mikill árangur í því. Það hefur líka náðst gríðarlegur árangur einmitt í loftslagsmálum í flugrekstri í heiminum. Þegar farið var úr DC-8 í 757 náðist að sparast 50% af útblæstrinum og þegar Max-vélarnar taka við af 757-vélunum þá sparast um 30, 35%, þannig að það er gríðarlegur árangur. En það þýðir ekki að tala um svona málefni í einhverjum frösum. Það er gríðarlega mikilvægt að það sé eitthvað á bak við. Og að vera með þessa gömlu frasa sem voru fyrir samninginn og rugla þessu öllu saman í einhverja furðulega tímalínu — það er svo mikilvægt þegar við erum að taka yfirvegaða umræðu um þessa hluti að það sé gert af þekkingu, rökum og farið í gegnum gögn. Ég myndi segja að þessi ár, síðustu ár þegar flugfélögin hafa komið fyrir nefndir þingsins — og það kemur meira að segja fram í umsögnunum, Play er raunverulega að segja hversu gott þetta samstarf hafi verið yfir þennan tíma. Icelandair er með mikið af flottu og flinku fólki í sínum rekstri í þessu stóra flugfélagi á íslenskan mælikvarða til að takast á við þetta. Þetta er mjög skýrt í umsögnum og í heimsóknum forsvarsmanna félagsins til hæstv. umhverfis- og samgöngunefndar og áður væntanlega utanríkismálanefndar. Þetta er bara mikið unnið í samstarfi við þau. Þau eru fyrst og fremst að hugsa um það að lifa þetta af. Ef við hefðum ekki náð þessu samkomulagi og það myndi skapast þessi óvissa núna um áramótin ef þetta samkomulag hefði ekki komið til, út árið 2026, þá væru þau í gríðarlega erfiðum málum. Flug á Íslandi og ferðaþjónusta er gríðarlega stór þáttur í okkar efnahagsumhverfi og það verður að halda uppi fullum rökum um hvað við erum að fást við, skynsamlegum rökum, og verja íslenska hagsmuni.


Ræðumaður: Njáll Trausti Friðbertsson

Frú forseti. Ég vil byrja á að þakka hv. þingmanni fyrir ræðuna. Mér fannst svolítið frjálslega farið með tímalínu máls og hvað við erum að tala um hér. Ég tek undir það, og við áttum sameiginlega setu í hv. utanríkismálanefnd þegar við vorum að fást við þetta flugmál og loftslagskvóta og annað, að þetta eru gríðarlegir hagsmunir. Við erum sammála um það. En ég vil ekki gera lítið úr þeirri lausn sem við fengum til næstu ára. Það er rétt hjá hv. þingmanni að við bíðum í ákveðinni óvissu með framhaldið. Ég hefði gjarnan viljað sjá Alþjóðaflugmálastofnunina, með CORSIA-kerfið, að það hefði náðst á heimsvísu upp á samkeppnishæfni og annað vegna þess að hagsmunir okkar eru kannski mestir í fluginu, augljósir, og við ræddum heilmikið í gegnum árin þann hluta. Umsagnir Icelandair og Play í þessu máli eru mjög sannfærandi og augljóst hvað íslensku flugfélögin vilja gera. Þau leggja gríðarlega áherslu á að málið sé klárað fyrir áramót vegna þeirrar óvissu sem getur skapast varðandi þeirra málefni, málefni flugsins, sem gæti orðið þeim mjög dýr. Icelandair segir hér í síðustu málsgrein, með leyfi frú forseta:

„Icelandair leggur jafnframt mikla áherslu á að frumvarpið verði að lögum fyrir áramót enda gæti það haft ófyrirsjáanlegar og neikvæðar afleiðingar fyrir samkeppnisstöðu íslenskra flugfélaga og íslensks efnahagslífs í heild sinni ef það mun dragast að innleiða reglurnar.“

Þetta verður ekki skýrara. Play er með svipaða umsögn í þessa veru. Flugfélögin líta á það sem grundvallarmál að þetta verði samþykkt. Svo þurfum við að vinna þetta áfram. Ég myndi aldrei gera lítið úr þeim samningi sem var gerður hérna um framhaldið út árið 2026 í þessu máli.


Ræðumaður: Birgir Ármannsson

Forseta hefur borist bréf frá mennta- og barnamálaráðherra þar sem óskað er eftir fresti til þess að veita skriflegt svar við fyrirspurn á þskj. 468, um aðkomu ungs fólks að ákvarðanatöku, frá Elvu Dögg Sigurðardóttur.

Einnig hefur borist bréf frá dómsmálaráðherra þar sem óskað er eftir fresti til þess að veita skriflegt svar við fyrirspurn á þskj. 609, um skipta búsetu barna, frá Birgi Þórarinssyni.


Ræðumaður: Teitur Björn Einarsson

Herra forseti. Það frumvarp sem við erum að greiða atkvæði um er fyrsti liðurinn, fyrsti hlutinn af stærri kerfisbreytingu um breytt gjaldtökufyrirkomulag vegna umferðar á vegum landsins. Seinni hlutinn er væntanlegur á næsta ári þar sem allar aðrar bifreiðar verði teknar inn í svokallað kílómetragjald, sem er það sem við erum að greiða atkvæði um í þessu máli um hreinorkubifreiðar. Það er ljóst í meðförum nefndarinnar að það er samstaða um það meginmarkmið sem stefnt er að með frumvarpinu, að þeir greiði sem nota. Þetta frumvarp nær að mínu mati vel utan um það markmið.  Útfærslan er í sjálfu sér einföld en með svona kerfisbreytingu er skiljanlegt að menn vilji vanda sig og hugsa um hvernig gengur. En það er rétti tíminn að gera það núna. Á næsta ári mun þessi tiltölulega einfalda kerfisbreyting ganga í gegn. Ég held að það sé atriði til að hafa í huga að það mun reyna miklu frekar á hina síðari kerfisbreytingu og þar er gott að hafa í huga þann lærdóm sem við drögum af þessari vinnu sem þegar hefur verið unnin.


Ræðumaður: Teitur Björn Einarsson

Herra forseti. Ég mæli fyrir nefndaráliti með breytingartillögu um frumvarp til laga um breytingar á ýmsum lögum vegna fjárlaga fyrir árið 2024, hér í 3. umræðu. Nefndin fjallaði um málið á milli 2. og 3. umræðu og fékk til sín gesti frá Bændasamtökum Íslands og matvælaráðuneyti. Í nefndaráliti er rakið hvernig því máli var stillt upp. Niðurstaðan er sú sem fram kemur í nefndarálitinu, að meiri hlutinn telur við þær aðstæður sem höfðu skapast að ákjósanlegt sé að breytingar sem þessar, hugsanlegar efnisbreytingar, séu lagðar fram við framlagningu frumvarpa en ekki sem breytingartillögur við 2. umræðu.

Herra forseti. Það sem ég vil fyrst og fremst gera grein fyrir í þessu nefndaráliti er breytingartillaga sem meiri hluti efnahags- og viðskiptanefndar leggur fyrir er varðar breytingar á 28. gr. laga um úrvinnslugjald. Þannig er mál með vexti að fjármála- og efnahagsráðuneytið og Skatturinn vöktu athygli nefndarinnar á því að þær breytingar sem eru lagðar til í 28. gr. á viðauka XVI við lög um úrvinnslugjald tækju ekki mið af breytingum sem hafa orðið á tollskrá með auglýsingu um breytingu á tollskrá. Tilvísun til þess hversu oft hver fjárhæð tæki breytingum í viðaukanum væri því ekki í samræmi við tollskrána. Því er það þannig í þessu máli, herra forseti, að meiri hlutinn leggur til breytingu þess efnis að í stað þess að tiltaka nákvæman fjölda þeirra tilvika sem krónutalan tekur breytingum verði stuðst við orðalagið „hvarvetna í viðaukanum“.

Í þessu felst engin efnisleg breyting, herra forseti, og leggur meiri hlutinn til að þessi breyting verði samþykkt. Undir þetta álit rita, auk þess sem hér stendur, hv. þingmenn Ágúst Bjarni Garðarsson, Stefán Vagn Stefánsson, Steinunn Þóra Árnadóttir og Vilhjálmur Árnason.


Ræðumaður: Teitur Björn Einarsson

Frú forseti. Ég mæli fyrir hönd meiri hluta efnahags- og viðskiptanefndar fyrir nefndaráliti um frumvarp til laga um kílómetragjald vegna notkunar hreinorku- og tengiltvinnbifreiða. Með frumvarpinu er lagt til að lögfest verði nýtt kerfi til tekjuöflunar af ökutækjum og eldsneyti með því að taka upp kílómetragjald frá og með 1. janúar 2024 vegna notkunar rafmagns- og vetnisbifreiða annars vegar og tengiltvinnbíla hins vegar, á vegakerfinu.

Nefndin hefur fjallað um málið og fékk á sinn fund gesti og það bárust umsagnir eins og gengur og gerist og er greint frá því nánar í nefndarálitinu sem liggur frammi. Í umsögnum sem nefndinni bárust var tekið undir þá sýn stjórnvalda að gæta þyrfti jafnræðis við gjaldtöku í vegakerfinu og undir þá grunnhugsun að þeir sem nota vegakerfið skuli greiða fyrir það. Jafnframt kom fram í umsögnum sjónarmið þeirra sem rekja ökutækjaleigur um að fyrirkomulag álagningar kílómetragjalds gæti reynst þeim sérlega snúið. Til að mynda var nefnt að viðmið við áætlun ríkisskattstjóra um meðalakstur væri of hátt. Í þessum efnum öllum vill meiri hlutinn benda á að þrátt fyrir áætlun ríkisskattstjóra sé ökutækjaleigum eins og öðrum gjaldskyldum aðilum heimilt að skrá nýja áætlun í stað þeirrar sem ríkisskattstjóri leggur til. Þá geta ökutækjaleigur eins og aðrir gjaldskyldir aðilar tekið þær bifreiðar sem eru ekki í notkun af skráningarmerkjum og þar með undanskilið sig greiðslu samkvæmt ákvæðum laganna.

Frú forseti. Meiri hluti efnahags- og viðskiptanefndar leggur til nokkrar breytingar á frumvarpinu. Fyrst ber að nefna undanþágu vegna bifreiða í eigu björgunarsveita. Þannig er að bifreiðar í eigu björgunarsveita eru skv. 4. gr. frumvarpsins undanþegnar kílómetragjaldi. Í umsögn Slysavarnafélagsins Landsbjargar er lagt til að gildissvið undanþágunnar verði rýmkað þannig að skýrt verði að hún nái til björgunarsveita sem og heildarsamtaka þeirra. Meiri hlutinn tekur undir tillöguna og leggur til samhljóða viðbót við ákvæðið. Að auki leggur meiri hlutinn til orðalagsbreytingu að höfðu samráði við fjármálaráðuneytið þannig að ákvæðið taki til bifreiða sem ætlaðar eru fyrir starfsemi björgunarsveita sem og viðurkenndra heildarsamtaka þeirra.

Frú forseti. Í annan stað er um að ræða fyrirframgreiðslu kílómetragjalds. Nefndinni barst minnisblað frá fjármála- og efnahagsráðuneyti þar sem kom fram að brýnt væri að gera breytingar á gjalddaga fyrirframgreiðslu kílómetragjalds þannig að gjalddagi verði fyrsta dag næsta mánaðar og eindagi 14 dögum síðar en ekki fyrsta dag hvers mánaðar líkt og gert er ráð fyrir í frumvarpinu. Í því sambandi er bent á að slík innheimta sé eðlilegri í ljósi þess að gjaldskyldur aðili greiði þá vegna aksturs í mánuðinum á undan en ekki fyrir fram upp í væntanlegan akstur til loka mánaðarins. Breytingin mun jafnframt einfalda innleiðingu kílómetragjalds eftir áramót og auka svigrúm aðila til að bregðast við áskorunum sem fylgja innleiðingunni. Til samræmis er lögð til breyting á ákvæði til bráðabirgða II þannig að gjalddagi fyrsta gjaldtímabils ársins 2024 verði 1. febrúar 2024. Þá skuli áætlun ríkisskattstjóra um meðalakstur bifreiða vegna fyrsta gjaldtímabils ársins 2024 gerð og birt í miðlægri þjónustugátt stjórnvalda fyrir 1. febrúar 2024. Meiri hlutinn telur tillögu þessa til bóta, bæði varðandi innleiðingu gjaldsins og framkvæmd laganna almennt og gerir hana að sinni.

Frú forseti. Í þriðja lagi er um að ræða atriði er varðar kæruheimildir. Skv. 3. mgr. 19. gr. frumvarpsins er skráning faggiltrar skoðunarstofu á stöðu akstursmælis kæranleg til Samgöngustofu. Þá er í 4. mgr. sömu greinar kveðið á um að heimilt sé að kæra úrskurð Samgöngustofu til ráðherra. Í umsögn Samgöngustofu kom fram að umrædd kæruheimild væri óþörf enda væri stofnuninni heimilt að leiðrétta augljósar skráningarskekkjur á stöðu akstursmælis að höfðu samráði við gjaldskyldan aðila eða samkvæmt beiðni hans, sbr. 7. mgr. 8. gr. frumvarpsins. Meiri hlutinn tekur undir þetta sjónarmið og bendir á að ákvörðun Samgöngustofu er í eðli sínu stjórnvaldsákvörðun og við töku slíkrar ákvörðunar væri stofnunin því bundin af málsmeðferðarreglum stjórnsýslulaga og óskráðum meginreglum stjórnsýsluréttar. Með hliðsjón af framangreindu leggur nefndin því til að 3. og 4. mgr. 9. gr. falli brott.

Frú forseti. Varðandi það sem snýr að lögveði og fjárnámi þá gerir nefndin einnig breytingar. Þannig er að skv. 21. gr. frumvarpsins hvílir kílómetragjald og vanskráningargjald ásamt dráttarvöxtum og innheimtukostnaði sem lögveð á hlutaðeigandi bifreið. Í umsögnum komu fram áhyggjur um að álitamál kunni að skapast vegna þessa þar sem algengt er að ökutæki skipti ört um hendur. Þá er í minnisblaði ráðuneytisins nokkuð fjallað um lögveðsheimildir í öðrum lögum vegna vangoldinna opinberra gjalda. Með hliðsjón af því sem þar kemur fram telur meiri hlutinn ekki óeðlilegt að kílómetragjald og vanskráningargjald sé tryggt með lögveði á hlutaðeigandi bifreið en hins vegar tekur meiri hlutinn undir þá athugasemd sem hefur borist að erfitt getur orðið í framkvæmd fyrir nýjan eiganda ökutækis að vita hvort lögveð hvíli á bifreiðinni. Til að bregðast við þessu leggur meiri hlutinn til, í samræmi við það sem jafnframt kemur fram í minnisblaði ráðuneytisins til efnahags- og viðskiptanefndar, að lögveð falli niður við eigendaskipti hafi hinn nýi eigandi hvorki vitað né mátt vita um lögveðið. Á þessi breyting sér samsvörun í umferðarlögum.

Þá leggur nefndin til breytingar í kafla um tímabundna undanþágu ökutækjaleigna frá álagi skv. 6. mgr. 10. gr. Í þessari grein er kveðið á um álag sem skal lagt á mismun sem stafar af of lágri fyrirframgreiðslu kílómetragjalds. Með sama hætti skal bæta 2,5% álagi á ársgrundvelli á mismun sem á rætur að rekja til of hárrar fyrirframgreiðslu. Við umfjöllun nefndarinnar kom fram að slíkt álag kynni að vera íþyngjandi fyrir ökutækjaleigur samkvæmt lögum um leigu skráningarskyldra ökutækja á fyrstu mánuðum álagningar gjaldsins, enda væru líkur á því að þær sættu íþyngjandi álögum vegna vanáætlunar gjaldsins á meðan ekki væri komin reynsla á áætlanagerð þeirra. Leggur meiri hlutinn því til breytingu þess efnis að við lögin bætist ákvæði til bráðabirgða sem kveði á um undanþágu ökutækjaleigna frá ákvæðinu sem gildi til 30. júní 2024. Annarra breytinga sem meiri hlutinn leggur jafnframt til að höfðu samráði við fjármála- og efnahagsráðuneytið og Skattinn vísa ég nánar til í nefndaráliti.

Frú forseti. Að framansögðu virtu leggur meiri hluti efnahags- og viðskiptanefndar til að frumvarpið verði samþykkt með þeim breytingum sem gerð hefur verið grein fyrir og lagðar eru til í sérstöku þingskjali. Undir álit meiri hluta efnahags- og viðskiptanefndar rita, auk þess sem hér stendur, hv. þingmenn Jóhann Friðrik Friðriksson, Ágúst Bjarni Garðarsson, Steinunn Þóra Árnadóttir og Njáll Trausti Friðbertsson.


Ræðumaður: Óli Björn Kárason

Herra forseti. Þó að ég sé á rauðum takka þá er ég ekki að taka efnislega afstöðu til þessarar breytingartillögu að öðru leyti en því að ég vil bara minna á að hér er um bráðabirgðaákvæði að ræða og því er þessi breytingartillaga ekki góð og ég held að menn ættu ekki að leggja henni lið, því miður. En ég hvet hv. þingmann, eins og ég hef gert í samtölum, að útbúa sjálfstætt þingmál, frumvarp eða þingsályktunartillögu þessa efnis, og koma því á framfæri í þingsal þegar við fyrsta tækifæri.


Ræðumaður: Ásmundur Friðriksson

Forseti vill gera grein fyrir því að við lok umræðu í 9. dagskrármáli áðan láðist að vísa málinu til nefndar, en það á að ganga til velferðarnefndar og leiðréttist það hér með.


Ræðumaður: Njáll Trausti Friðbertsson

Herra forseti. Hér erum við að ræða mjög mikilvægt mál og ljóst að þetta er erfitt mál og í rauninni ótrúlegt að við séum komin í þessa stöðu sem við erum að reyna að leysa hér. Í sjálfu sér má segja að það sé alvarlegt inngrip ef það þarf að grípa til þess sem er verið að ræða hér og frumvarpið snýst um.

Hv. þm. Óli Björn Kárason er sem framsögumaður málsins búinn að fara ágætlega yfir málið og reifa það, hvernig það stendur, en ég ætla bara rétt í lokin að koma aðeins inn á þessa almennu umræðu um þennan málaflokk. Ég hugsa að þetta sé kannski það sem maður hefur verið að ræða einna mest síðan maður kom inn á þing fyrir sjö árum, fyrir utan kannski flugvelli og slík mál, samgöngumálin. Þetta hefur sannarlega verið mjög ofarlega á listanum. Ég var fyrir rælni áðan að skoða fyrstu ræðu mína, í mars 2017. Hún endaði með þessum hætti, ég vitna bara í hana:

„Ég held satt að segja að þetta sé eitt af helstu verkefnum íslensks samfélags í dag og mikilvægt að þessi umræða nái inn á hið háa Alþingi. Auðvitað tengist það að mörgu leyti allt saman; orkuskiptin, það sem við vorum að ræða hér varðandi rammaáætlun og raforkukerfið. Ég vonast til að á næstu missirum förum við að taka umræðuna um raforkuflutningana og raforkukerfið í landinu af meiri krafti og á heilsteyptari hátt.“

Þetta var sagt fyrir rétt tæpum sjö árum. Fyrir sjö árum, 2016 eða 2017, í fyrri umræðunni um þetta mál, fyrir lok nóvember minnir mig,  var ég einmitt að benda á það sem Landsnet var að vara við í skýrslu, sem ég vitnaði í þá, í hvað stefndi. Og það sem var varað við hefur gengið eftir.

Ég veit ekki hvað orsakar ákveðinn slóðaskap í þessum málum hjá okkur. Í ræðunni í mars 2017, sem ég vitnaði í áðan, kom ég inn á að það gæti verið að fólk á suðvesturhorni landsins væri orðið vant því að þurfa ekki að hugsa um þennan málaflokk, raforkumálin. Það hefur ekki orðið alvarlegur raforkuskortur eða rafmagnstruflanir á höfuðborgarsvæðinu í 30 ár eða síðan í kringum 1990. Fæðingin að höfuðborgarsvæðinu eru fjórar, fimm öflugar línur og mjög öflugt kerfi sem er sjálfsagt með því besta sem þekkist á heimsvísu. En það sem við þurfum að bæta og var ekki almennt í huga fólks og jafnvel stóriðjunnar og fleiri aðila — þá var jafnvel hugmyndin að það þyrfti ekkert að bæta í flutningskerfið úti á landsbyggðinni, að það þyrfti ekki að byggja upp byggðalínuna. Það eru örfá ár síðan þessi viðhorf voru uppi en þau hafa elst mjög illa, margt mjög illa. Umsagnir hér við þingið og það sem hefur verið sagt í ræðu og riti víða í samfélaginu, í blaðagreinum og annað, margt hefur elst mjög illa og það er hægt að rifja það upp síðar með nákvæmari hætti.

Hér er algjörlega um lykilmál að ræða í okkar samfélagi og kannski óþarfi að fara allt of djúpt í það. Ég vildi bara ítreka þetta og þann málflutning sem snýr að því að við flýtum því með öllum hætti að byggja upp flutningskerfið, hjartað, kjarnann í okkar orkukerfi, raforkukerfi þjóðarinnar, sem er flutningskerfi raforku, og að það verði farið í það hið allra fyrsta. Með því skapast líka möguleikar til að nýta aðra græna orkukosti, endurnýjanlega orkukosti, hvort sem það eru vatnsaflsvirkjanir samþykktar í nýtingarflokk, sem ekki er hægt að nýta í dag vegna þess að það er ekki til flutningskerfi til að flytja þá orku sem gæti orðið til við þær framkvæmdir. Við erum með nokkur svoleiðis dæmi. Við erum að fá vindorkulöggjöfina og til að þetta spili saman, vindurinn, vatnsaflið og jarðvarminn, öll þessi endurnýjanlega orka, þá þurfum við öflugt flutningskerfi. Þannig að mín tillaga í þessu er að það á að vera algjört forgangsverkefni að flýta með öllum mögulegum hætti að byggja upp flutningskerfið. Það hafa náðst mikilvæg skref með Kröflulínu 3 og Hólasandslínu 3 á milli Fljótsdalsvirkjunar og Rangárvalla við Akureyri en það á eftir að byggja Blöndulínu 3 milli Akureyrar og Hvalfjarðar og Holtavörðuheiðarlínu 1 og 3 og það á að vera algjört forgangsverkefni í dag. Í kerfisáætlun Landsnets eins og hún er í dag er reiknað með að þessum framkvæmdum ljúki 2030 eða 2032 en til þess að orkunýtni aukist — og við erum að sjá ástand skapast hér, minni úrkoma, það er núna ítrekað verri vatnsstaða í vatnslónum — þá held ég að við eigum að fara í það. Með því að skapa það öfluga kerfi getum við tengt græna orkuöflun vítt og breitt og marga góða kosti. Þannig eigum við að byggja þetta mál upp þannig að við þurfum ekki að vera að ræða svona mál. Við eigum ekki að lenda í þeirri stöðu, eins og við erum að lenda í núna, að vera komin alla leið út í þessa umræðu.

Ég veit að þetta er erfitt hjá hv. atvinnuveganefnd. Sjálfur var ég framsögumaður raforkulaga í nefndinni fyrir þremur árum þegar við tókum heildarendurskoðun á löggjöfinni þannig að ég þekki vel til, þetta eru mjög flókin verkefni, erfitt að setja sig inn í þau og flækjustigið með því meira sem gerist hér í þinginu. En við vonum að þetta fari allt vel og að það sem hv. atvinnuveganefnd er að vinna með hér fari allt vel og verði okkur öllum og landi og þjóð til góðs.


Ræðumaður: Njáll Trausti Friðbertsson

MorgunblaðinuHerra forseti. Með leyfi forseta, langar mig rétt að lesa upp úr  í morgun. Þar kemur fram:

„Þannig segir Þórunn Sveinbjarnardóttir, flokkssystir Jóhanns Páls og fyrrverandi umhverfisráðherra, um ummæli hans í blaðinu að „þetta sé frjálsleg túlkun á stefnu Samfylkingarinnar“, en vill ekki upplýsa um samtöl innan þingflokksins hvað þetta varðar. „Hann fer fram og lýsir sínum skoðunum. Ég byggi mína afstöðu á stefnu Samfylkingarinnar,“ segir Þórunn.“

Þá kemur þessi fína spurning:

„Ríkir þá ekki einhugur í þingflokknum um stefnuna í orkumálum? „Nei, kannski ekki, en hann verður þá að svara því. Mitt haldreipi er stefna Samfylkingarinnar og ég tala fyrir henni, hvort sem er innan þingflokks eða utan,“ segir Þórunn.“

MorgunblaðinuÞetta er það sem kemur fram m.a. í í dag. Það skiptir virkilega máli þegar um er að ræða pólitík á Íslandi að vita hvar fólk stendur og hvar við stöndum í orkumálum og ég hvet hv. þingmann til að taka þetta upp og enn sterkar, bæði hér í þinginu og í fjölmiðlum, og uppfræða okkur hin um þetta vegna þess að ég lít svo á að pólitískt sé þetta eitt af helstu málum, grunnmálum í íslensku samfélagi sem við erum að fara að fást við næstu 10–15 árin. Þetta verður stærsta málið, rafvæðing landsins er risamál. Þetta er gríðarlega mikið efnahagsmál og skiptir samkeppnishæfni landsins gríðarlegu máli.

Síðan tek ég undir umræðuna hjá hv. þingmanni hér áðan, eins og ég skildi hann a.m.k., ég skildi umræðu hans þannig. Þetta eru gríðarlega flókin lög. Sá sem hér stendur var í atvinnuveganefnd fyrir tveimur, þremur árum, var framsögumaður máls þegar við tókum svolítið raforkulögin í gegn og kynntist þessu. Mikið flækjustig, svolítið ógegnsætt og erfitt að tækla. Kerfið er lokað og þegar á að tryggja orku og raforkuöryggi, sem er þjóðaröryggismál á Íslandi, í lokuðu kerfi þar sem við treystum á græna orku, þá skiptir raforkukerfið og flutningskerfið gríðarlegu máli.

Ég minni þingmenn á ræðutímann.


Ræðumaður: Njáll Trausti Friðbertsson

MorgunblaðinuHerra forseti. Ég vil byrja á að þakka hv. þingmanni fyrir ágæta ræðu og ég tek undir með hv. þingmanni að ein eða tvær virkjanir munu kannski ekki skipta sköpum á þessum tímapunkti en einhvers staðar þarf að byrja og eins og staðan er núna, til að við ráðum við orkuskiptin sem við viljum sjá gerast hér næstu 10–15 árin, þá þurfum við kannski einhverjar virkjanir upp á 60–90 MW að meðaltali í aukinni orkuframleiðslu á hverju einasta ári til að standast orkuskiptin og það hvert við stefnum í að rafvæða þjóðina. Það er rétt sem hv. þingmaður kemur inn á, við erum með lokað orkukerfi, fulllestað kerfi. Ég tek svo sannarlega undir það. En það sem ég vil kannski rétt koma inn á eru þessar fréttir. Ég var ánægður með viðtal við hv. þingmann í fyrir tveimur dögum. Ég hugsaði: Já, ókei, það er bara svolítil breyting í gangi og við ætlum að fara að drífa okkur í þessu og fara að gera eitthvað. Ég var ánægður með það. En síðan dró kannski svolítið úr því í morgun. Það var viðtal við samflokkskonu hv. þingmanns, Þórunni Sveinbjarnardóttur, og þá greinilega var töluvert óstuð á milli hv. þingmanna Samfylkingarinnar í málinu. Hún segist vera að tala fyrir stefnunni og hún er ekki á sama stað og hv. þingmaður.

Nú vil ég bara spyrja hv. þingmann: Er breyting hjá Samfylkingunni í þessum málum? Þá kannski meira í anda þess sem ég sjálfur hef talað fyrir hér frá því að ég byrjaði á þingi fyrir sjö árum, að við færum í uppbyggingu raforkukerfisins, byggðum upp flutningskerfið og færum síðan kerfisbundið að vinna í málinu vegna þess að þetta er raunverulega mál númer eitt, tvö og þrjú í íslensku samfélagi, á þessum tímapunkti núna, að tryggja raforku. Við ætlum okkur stóra hluti í orkuskiptum og rafvæðingu þjóðarinnar þannig að það væri gott ef hv. þingmaður gæti aðeins útskýrt stöðu mála innan Samfylkingarinnar í orkumálum þjóðarinnar og hvernig þið sjáið þessa framþróun á næstu misserum og árum.


Ræðumaður: Óli Björn Kárason

Frú forseti. Ég mæli hér fyrir nefndaráliti atvinnuveganefndar um frumvarp til laga um breytingu á raforkulögum, forgangsraforka, á þskj. 795. Með frumvarpinu eru lagðar til tímabundnar breytingar á raforkulögum sem lúta að því að tryggja orkuöryggi heimila og fyrirtækja og koma í veg fyrir að raforku sem þeim er ætluð sé ráðstafað til stórnotenda.

Raforka er hluti af einhverjum mikilvægustu grunninnviðum samfélagsins og því er raforkuöryggi samofið þjóðaröryggi, sterku og þróttmiklu atvinnulífi, góðum lífskjörum og jafnvægi í byggðum landsins. Sé því ógnað er það skylda stjórnvalda og löggjafans að bregðast við. Mikilvægi þess að lágmarka líkur á því að til orkuskorts komi er einnig undirstrikað í stefnu stjórnvalda í orku-, efnahags- og byggðamálum.

Það er ljóst að eftirspurn eftir raforku hefur verið mikil á undanförnum árum og nýtt orkuframboð hefur ekki haldið í við þá auknu eftirspurn. Íslenska raforkukerfið er einangrað,  sjálfstætt, og ekki tengt neinum öðrum löndum, sem þýðir auðvitað að raforkuframleiðslan takmarkast af stöðu orkuauðlinda á hverjum tíma. Með vísan til almannahagsmuna er nauðsynlegt að tryggja raforkuöryggi heimilanna og minni fyrirtækja og koma í veg fyrir að fyrirsjáanlegur markaðsbrestur, m.a. vegna óviðráðanlega  aðstæðna af náttúrunnar völdum, valdi heimilum og minni fyrirtækjum skaða. Ég hygg að það sé hægt að fullyrða að það sé rík samstaða milli stjórnmála sem og atvinnulífs að vinna að auknu raforkuöryggi, hvort sem er fyrir heimili, samfélagslega mikilvægar stofnanir eða atvinnulífið í heild. Þetta er aftur í samræmi við orkustefnu til ársins 2050. Árangursríkasta leiðin að þessu markmiði er sú að styrkja og efla raforkukerfið til framtíðar, tryggja skilvirkan og gagnsæjan orkumarkað og auka framboð raforku.

Starfshópar sem fjallað hafa um afhendingaröryggi raforku hafa bent á nauðsyn þess að skýra hlutverk og ábyrgð aðila á raforkumarkaði, þ.e. stjórnvalda, flutningsfyrirtækisins, söluaðila og vinnslufyrirtækja. Það er ljóst að gildandi lög mæla ekki nægjanlega skýrt fyrir um ábyrgð og hlutverk stjórnvalda þegar kemur að fullnægjandi framboði raforku.

Fyrir atvinnuveganefnd liggur frumvarp frá umhverfis-, orku- og loftslagsráðherra um breytingu á raforkulögum. Þetta er mál nr. 348 á þskj. 355. Með því frumvarpi eru stigin skref í samræmi við tillögur starfshóps sem umhverfis-, orku- og loftslagsráðherra skipaði 14. janúar 2022. Hlutverk starfshópsins var að fylgja eftir tillögum í skýrslu annars starfshóps frá ágúst 2020 um orkuöryggi á heildsölumarkaði fyrir raforku. Gert er ráð fyrir því að fleiri tillögur starfshópanna  en það frumvarp sem nefndin er að vinna að og mun ekki ljúka fyrr en á nýju ári, verði útfærðar í framhaldi af framlagningu þess frumvarps.

Það er nauðsynlegt að undirstrika að frumvarp það sem hér liggur fyrir og er til afgreiðslu leysir ekki áskoranir í orkumálum, heldur er því ætlað að veita stjórnvöldum tímabundna heimild til að grípa til aðgerða til að tryggja heimilum samfélagslega mikilvægum innviðum og minni fyrirtækjum forgang að raforku. Mikilvægt er að það svigrúm verði nýtt til að gera nauðsynlegar lagabreytingar til að tryggja orkuöryggi landsmanna til lengri tíma.

Frú forseti. Ég segi bara frá eigin brjósti að ég ætla að undirstrika það að mikilvægt er að farið verði í þá vinnu og henni hraðað að tryggja orkuöryggi landsmanna til lengri tíma, jafnt þegar kemur að því að lagfæra lagarammann en líka þegar kemur að aukinni orkuöflun.

Í áliti sínu bendir atvinnuveganefnd á nauðsyn þess að í lögum verði mælt fyrir um úrræði sem grípa megi til vegna ójafnvægis milli framboðs og eftirspurnar á raforku. Hátt hlutfall heildarframboðsgetu er bundið í langtímasamningum við stórnotendur. Í skýrslu starfshóps um orkuöryggi frá 2020 er bent á að vegna þessa sé talsverður tæknilegur sveigjanleiki í kerfinu sem rétt sé að nýta til að tryggja jafnvægi milli framboðs og eftirspurnar áður en leitað er annarra leiða sem eru kostnaðarsamari og/eða fela í sér meira inngrip á raforkumarkaði. Atvinnuveganefnd tekur undir þessar ábendingar. Í samráðsgátt stjórnvalda hefur jafnframt verið birt áformaskjal um lagasetningu um viðskiptavettvang raforku. Nefndin leggur áherslu á að vinnu við þá lagasetningu verði hraðað þannig að tryggt verði að lagaramminn verði skýr fyrir lok árs.

Í umsögnum um frumvarpið er réttilega bent á að inngrip í raforkumarkaðinn, sem frumvarpið mælir fyrir um, sé m.a. afleiðing þess að ekki sé virkur samkeppnismarkaður og að verðmyndun sé ógagnsæ og ófyrirsjáanleg. Ábendingar þessa efnis eru í samræmi við niðurstöðu starfshóps sem ég vitnaði til hér áðan og raunar fleiri aðila.

Nefndin undirstrikar að íslenska ríkið hefur skuldbundið sig til að tryggja öllum heimilisnotendum rétt á að fá afhenta raforku af ákveðnum gæðum á sanngjörnu verði sem er gagnsætt, auðveldlega samanburðarhæft og felur ekki í sér mismunun og er það í samræmi við þær skuldbindingar sem við höfum undirgengist alþjóðlega.

Nefndin leggur til nokkrar breytingar á frumvarpi því sem nefndin lagði fram hér í upphafi samkvæmt beiðni ráðherra.  Þessum breytingum er ætlað að koma til móts við þau fjölmörgu og í rauninni mjög ólíku sjónarmið sem koma fram í umsögnum til nefndarinnar um málið.

Í fyrsta lagi leggur nefndin til breytingu á 1. efnismgr. frumvarpsins. Breytingunni er ætlað að afmarka skýrar þá notendur sem njóta eiga framboðsöryggis, svo að skilgreiningin verði ekki of víð.

Í þessu sambandi vil ég undirstrika, vegna þess að ég hef orðið var við  ákveðinn misskilning, að þegar nefndin vitnar í nefndarálitið  í tilskipun Evrópusambandsins, raforkutilskipunina, að nefndin hafi haft hliðsjón af henni, þá erum við ekki að leggja til að  fylgt verði þeim stærðarmörkum sem þar koma fram. En við horfðum hins vegar auðvitað til þessarar tilskipunar í vinnu nefndarinnar að öðru leyti varðandi  aðra þætti, þannig að það sé alveg skýrt. Við erum að tala um alla aðra  en stórnotendur og þá aðila sem hafa samið sérstaklega um afgangsraforku og kaupa hana þá á sérstaklega hagstæðu og lægra verði  en öðrum stendur til boða.

Eins og ég sagði hér áðan: Við erum ekki að fara að verja þau fyrirtæki sem hafa samið sérstaklega um afhendingu á skerðanlegri orku. Nefndin leggur til breytingu á málsgreininni sem ætlað að tryggja að vinnslufyrirtæki hafi tiltæka forgangsorku fyrir áðurnefnda aðila, heimili og fyrirtæki hér á Íslandi, og hún skuli vera í hlutfalli við heildarframleiðslu vinnslufyrirtækisins næstliðið ár.  Með því er leitast við að tryggja að öll vinnslufyrirtæki leggi nokkuð af mörkum við að tryggja raforku til þeirra hópa sem frumvarpinu er ætlað að vernda.

Nefndin leggur til breytingu á 2. efnismgr. frumvarpsins þess efnis að ráðherra umhverfis-, orku- og loftslagsmála, að fenginni tillögu Orkustofnunar og Landsnets, verði heimilað að leggja fyrir seljendur forgangsraforku í heildsölu að veita forgang að kaupum á raforku til sölufyrirtækja sem eingöngu selja til notenda, annarra en stórnotenda, og kaupum á flutningstöpum. Í frumvarpinu er það hlutverk falið Orkustofnun, en nefndin telur að þessi heimild sé svo þýðingarmikil og að áhrif beitingarinnar, sem kemur vonandi aldrei til, séu slík að betur fari á því að ráðherra taki þá ákvörðun   eftir tillögu annars vegar frá Orkustofnun og hins vegar Landsvirkjun. Þannig teljum við að ýtrustu varúðar verði gætt við nýtingu heimildarinnar.

Nefndin leggur einnig til breytingu á 3. efnismgr. frumvarpsins þess efnis að sölufyrirtæki skuldbindi sig til að hafa í forgangi  endursölu raforku til heimila, fyrirtækja og flutningstapa. Sú breyting sem nefndin leggur til er til einföldunar og skýringar þess ákvæðis sem lagt var til í frumvarpinu sjálfu. Með breytingunni verða skyldur sölufyrirtækja til endursölu til endanotenda engum vafa undirorpnar. Þá er breytingunni jafnframt ætlað að koma til móts við þær breytingar sem nefndin leggur til í 2. mgr. og ég hef áður vikið að.

Nefndin leggur til veigamiklar breytingar á 4. efnismgr. frumvarpsins. Þannig leggur nefndin til að heimild 2. mgr. skuli aðeins beitt ef Orkustofnun og Landsnet hafa metið það svo að nauðsyn krefji og önnur vægari úrræði dugi ekki til, úrræðið er matskennt og þessum aðilum því falin töluverð ábyrgð. Nefndin ítrekar að úrræðinu eigi ekki að beita fyrr en ljóst er að önnur úrræði dugi ekki til. Fyrir nefndinni komu fram ýmis sjónarmið um virkni orkumarkaðar í landinu. Var það sjónarmið fjölmargra umsagnaraðila að með því að leyfa inngrip sem þetta gæti það haft alvarlegar afleiðingar á frjálsan orkumarkað, sem verið hefur í uppbyggingu frá árinu 2003. Nefndin tekur undir þau sjónarmið og telur ljóst að sá neyðarhemill, sem lagður er til með frumvarpinu, sé þrautavaraúrræði sem eingöngu beri að grípa til ef öðrum vægari kostum er ekki hægt að koma við.

Þá telur nefndin að skerðingin eigi ekki að vara lengur en nauðsynlegt er og aldrei lengur en þrjá mánuði í senn í stað sex mánaða eins og upphaflega var lagt til. Í ljósi alvarleika inngripa, sem við vonum öll að komi ekki til, er nauðsynlegt að ráðherra skili atvinnuveganefnd og umhverfis- og samgöngunefnd greinargerð með rökstuðningi fyrir inngripi innan fimm virkra daga  frá  beitingu heimildarinnar. Greinargerðina skal jafnframt birta opinberlega. Þetta er nýjung í frumvarpinu og breytingartillaga.

Að lokum leggur nefndin til að gildistími ákvæðisins verði styttur um ár, þ.e. að frumvarpið gildi til 1. janúar 2025. Nefndin hvetur ráðuneytið og þær stofnanir landsins sem koma að orkumálum til að huga vel að öðrum þeim þáttum sem geta tryggt orkuöryggi þjóðarinnar til lengri og skemmri tíma. Það er ein af grunnskyldum stjórnvalda og allra þeirra aðila sem vinna á orkumarkaðnum, hvort sem er með bættum flutningsleiðum, leiðum til að draga úr töpum á flutningi, nýjum grænum orkukostum sem og að liðka fyrir þeim orkukostum sem fulla umræðu hafa fengið en virðast hafa  tafðist vegna tregðu í stjórnsýslunni. Ljóst er að eftirspurn eftir raforku mun síst minnka á komandi árum, ekki síst grænni orku, og því er brýnt fyrir atvinnulíf í landinu og heimilin og þjóðarbúið í heild að tryggja að spennandi verkefnum, t.d. á sviði nýsköpunar á  Íslandi, verði ekki úthýst til annarra landa, frá grænni orku hér.

Frú forseti. Ég hef nú, held ég, gert grein fyrir áliti atvinnuveganefndar en núna rétt í lokin ætla ég að segja nokkur orð frá eigin brjósti. Ég hef notið þess hér á þingi að kljást við mörg mál, sum flókin og erfið þar sem miklir hagsmunir eru undir, ólík sjónarmið koma fram, en mér hefur alltaf einhvern veginn tekist að mestu að komast að niðurstöðu sem ég hef ekki bara sannfæringu fyrir heldur er ánægður með vegna þess að í öll skiptin bar ég gæfu til þess að hafa nokkuð góðar upplýsingar við höndina þegar ég var að taka ákvörðun.

Það olli mér nokkrum áhyggjum þegar ég var að vinna við þetta frumvarp hve ógegnsær íslenskur raforkumarkaður er, hve miklar brotalamir virðast vera í íslensku reglu- og lagaverki þegar kemur að íslenskum raforkumarkaði og hvernig ójafnræðið birtist mér í því samkeppnisumhverfi sem hér er. Þess vegna er svo mikilvægt fyrir stjórnvöld, fyrir ráðherra en líka fyrir löggjafann auðvitað, að taka til og koma  hér á eðlilegum og gagnsæjum raforkumarkaði með skynsamlegri löggjöf um viðskiptavettvang raforku, ryðja úr vegi þeim hindrunum stjórnsýslunnar sem eru og virðast vera fyrir grænum, skynsamlegum orkukostum þannig að hægt sé að mæta hér þeirri eftirspurn sem við sjáum  handan við hornið og þeirri eftirspurn sem er. En fyrst og síðast verða menn auðvitað líka að klára það verkefni sem menn hófu með setningu raforkulaganna árið 2003. Þá var aflétt þeirri skyldu af Landsvirkjun að tryggja rafmagn til heimila eða almennra notenda, skulum við bara segja, heimila og fyrirtækja — við erum alltaf að tala annars vegar um stórnotendur og hins vegar um heimili og önnur fyrirtæki. Í þessi 20 ár höfum við ekki náð að átta okkur á því hvernig og með hvaða hætti við tryggjum öryggi þessara aðila. Við erum að reyna að gera það hér í þessu frumvarpi, sem er neyðarfrumvarp, sem eru neyðarlög sem við leggjum til að gildi þó aðeins í eitt ár vegna þess að við teljum að það sé það svigrúm sem nauðsynlegt er til að ná utan um og byggja upp þann lagaramma sem við vitum að þarf. Ég vona að sú von rætist. Ábyrgðin er okkar. Ábyrgðin er stjórnvalda og ábyrgðin er líka á herðum allra hagaðila, þeirra sem koma að orkuvinnslu, dreifingu orku og sölu. Þetta er samstarfsverkefni. Við vitum hvert verkefnið er. Við vitum hverjar skyldur okkar eru. Þær eru fyrst og síðast við íslensk heimili og fyrirtæki og framtíðina þannig að hægt sé að byggja hér upp glæsileg nýsköpunarfyrirtæki með grænni orku.


Ræðumaður: Bryndís Haraldsdóttir

Virðulegur forseti. Við ræðum hér frumvarp til laga um breytingar á lögum um almennar íbúðir og lögum um húsnæðismál. Það vill nú svo til að ég er einn af flutningsmönnum þessa frumvarps og það er kannski ekki af góðu til komið, en almennt finnst mér að frumvörp sem þessi eigi að flytjast af viðkomandi ráðherra og það sé svo nefndarinnar að fjalla um þau og fara yfir. En þetta kom inn allt of seint og þetta er sú staða sem við erum í. Ég get tekið undir með hv. þingmanni sem talaði hér á undan mér að auðvitað erum við öll sammála um það og stöndum saman í því að tryggja að Grindvíkingar hafi þak yfir höfuðið. Ég hef hingað til stutt þau mál sem tengjast þessum hamförum á Reykjanesskaganum og mun gera það áfram. Mér finnst engu að síður mikilvægt að segja það hér að þessi lagabálkur um almennu íbúðirnar og önnur lög sem tengjast húsnæðismarkaðnum eru alveg ofboðslega mikilvæg og þetta er svo viðkvæmur málaflokkur. Ég hef jafnvel talið að við höfum í gegnum tíðina verið að skipta okkur of mikið af þessum markaði sem slíkum. Við höfum verið óþreyjufull að bíða og sjá hvaða áhrif þær aðgerðir sem hið opinbera hefur gripið til skila og því hef ég almennt viljað gjalda ákveðinn varhug við slíku og viljað taka mér góðan tíma í að reyna að melta hvaða áhrif það hefur. Ég lít svo á að þetta frumvarp sem hér um ræðir, sem væntanlega verður að lögum annaðhvort á morgun eða eftir helgi, alla vega fyrir jól, sé mjög afmarkað utan um það neyðarástand sem ríkir nú hjá Grindvíkingum. Mér finnst það mjög mikilvægt því að ef við erum að tala um almennar aðgerðir þessu tengdar þá þarf það miklu betri yfirlegu og meiri tíma. Því vil ég bara ítreka það að ég held að það skipti mjög miklu máli.

Að því sögðu þá veltir maður fyrir sér af hverju maður sjálfur hafi ekki kveikt á því að það væri auðvitað alveg ljóst að sveitarfélög væru ekkert að koma með stofnframlag á tímum sem þessum, í þessum aðstæðum. Þá er ég að vísa í það að þegar þessi lagabálkur um almennu íbúðirnar var gerður, og á þeim tíma var ég nú á vettvangi sveitarfélaganna, þá var auðvitað hugmyndafræðin alltaf sú að sveitarfélögin myndu koma með sitt framlag í gegnum lóðir. Það held ég að hafi verið almennur skilningur hjá flestum sveitarfélögum að þannig myndu þau koma að þessu með sínu framlagi, með lóðum. Maður hefði því getað sagt sér fyrir fram að sveitarfélög væru ekki að fara að reiða fram stofnframlag fyrir þegar byggðar íbúðir fyrir Grindvíkinga sem eru áfram með lögheimili í Grindavík og það er nákvæmlega það sem við viljum eiginlega ekki sjá því að það er auðvitað mikilvægt fyrir sveitarfélagið Grindavík að halda áfram sínum útsvarstekjum. Þess vegna er það ekki óeðlileg krafa að ríkið komi inn með þessi stofnframlög en ég er kannski að reyna að benda á að þetta er samt sem áður mjög viðkvæmur málaflokkur þegar að þessu kemur og það þarf að vanda mjög til verka.

Mig langaði líka að nefna, vegna þess að Bjarg hefur byggt upp — nú man ég ekki hver fjöldi íbúða var en það var farið aðeins yfir það með okkur í hv. velferðarnefnd í gær, að ég er líka með ákveðnar efasemdir vegna þess að Bjarg er jú með tiltölulega þröng skilyrði um inngöngu í það leigudæmi, þ.e. að eignastaðan sé lág og tekjurnar mjög takmarkaðar. Þetta er hugsað fyrir fólk sem á ekki annarra kosta völ eða lágtekjufólk. Þegar félagið fer í að byggja upp heilu blokkirnar, heilu húsin með fjölda íbúða, þá er ég ekki viss um að það samræmist þeim markmiðum sem ég veit alla vega að mörg sveitarfélög hafa lagt áherslu á um blandaða byggð, bæði sérbýli og fjölbýli, en líka stórar og litlar íbúðir og að við fáum sem besta lýðfræðilega blöndun í hverfunum. Ég vil því nefna að ég held að það sé mjög mikilvægt þegar farið er í þessar aðgerðir að horft sé yfir hverfin öll og að við horfum á þennan lýðfræðilega fjölbreytileika — þá segi ég lýðfræðilega en ekki líffræðilega — sem þarf að vera og er held ég ofboðslega mikilvægur fyrir íslenskt samfélag. Þá er ég ekki síður að vísa í börnin okkar, skólana og þess háttar.

Að því sögðu þá treysti ég því að við í velferðarnefnd fáum tíma til að fara yfir þetta mál og velta yfir því vöngum. Ég tek undir mikilvægi þess að við ætlum auðvitað að tryggja Grindvíkingum þak yfir höfuðið og vænti þess að þetta frumvarp sé einmitt til þess gert að ná utan þau markmið en legg líka áherslu á mikilvægi þess að það er markmið þessara laga að horfa fyrst og fremst og eingöngu á húsnæðisþörf Grindvíkinga núna.


Ræðumaður: Birgir Ármannsson

Ekki á sama tíma.Forseti verður að geta þess að þegar fyrsti ræðumaður er byrjaður að gera grein fyrir atkvæði sínu þá geta aðrir ekki bæst við.


Ræðumaður: Njáll Trausti Friðbertsson

Þú veist það ekki.Er óeining í stjórnameirihlutanum?Herra forseti. Eins og kom fram hér áðan er ég mjög hlynntur þessu máli. Þetta er frelsismál, þetta skiptir máli. Við þekkjum það sem förum um landið, og hvað þá í Norðausturkjördæmi sem allir eiga náttúrlega að heimsækja reglulega, að þar eru víða þessi brugghús. Ég held, eftir lærða grein hv. þm. Bryndísar Haraldsdóttur um málið, að af þeim 28 brugghúsum sem eru í landinu séu sjö til átta í Norðausturkjördæmi. Þetta skiptir miklu máli til að krydda tilveruna, þetta skiptir miklu máli í ferðaþjónustu og hefur komið mjög sterkt inn í það umhverfi. Þannig að ég vildi bara rétt koma og fagna því að við séum loksins komin á þennan stað. Þetta er búið að vera í umræðu lengi í þinginu. Ég held að þetta muni ekki fara illa með lýðheilsumálin.  Það er margt sem við vitum ekki. Nei, við erum glöð í stjórnarmeirihlutanum og fögnum þessu svo sannarlega, takk fyrir.


Ræðumaður: Bryndís Haraldsdóttir

Virðulegur forseti. Brugghús skipta miklu máli í íslenskri ferðaþjónustu og sérstaklega í dreifðari byggðum landsins. Í dag eru 28 starfandi brugghús um land allt með hátt í 300 starfsmenn. Vorið 2022 lánaðist okkur, eftir nokkrar tilraunir, að heimila litlum brugghúsum að selja afurðir sínar á framleiðslustað. Það var mikið gæfuspor. En með þessari breytingu sem lögð er hér til í dag gerum við enn betur og höldum áfram að styðja við smærri brugghús landsins og þar með aukum við samkeppnishæfni þeirra við erlenda framleiðendur. Ég segi því stórt já við þessari skattalækkun á íslenska framleiðslu.


Ræðumaður: Þórdís Kolbrún R. Gylfadóttir

Heyr, heyr.Herra forseti. Ég vildi bara koma hingað upp og í fyrsta lagi fagna því hvað það eru margir samþykkir þessari breytingu sem er auðvitað liður í því að efla lítil fyrirtæki sem og atvinnurekstur sem hefur sprottið upp víða um land og gera þeim örlítið einfaldara að vera í rekstri. Ég held að við finnum flest fyrir því og þeir gestir sem hingað koma að það er skemmtilegra að fara um landið með þennan atvinnurekstur, sem er ný viðbót. Þess vegna er ég glöð að þetta fari í gegn, að þetta hafi verið sett á dagskrá og við náum þessu fram. Ég tel almennt að það væri mjög hressandi ef oftar væru mál á dagskrá sem lækka skatta og lækka gjöld og það væru svona margir samþykkir.


Ræðumaður: Teitur Björn Einarsson

Herra forseti. Það er sjálfsagt að ræða þetta frekar í efnahags- og viðskiptanefnd. Málið er nú ekki alvarlegra en svo að um er að ræða lífeyristekjur sem einstaklingur búsettur erlendis hefur. Þá getur hann, ef hann er búsettur t.d. innan Evrópska efnahagssvæðisins, óskað sérstaklega eftir því að vera skattskyldur á Íslandi kjósi hann að njóta þeirra réttinda sem fylgja því, m.a. skattaívilnana sem persónuafsláttur gefur. Þetta er nú allt málið og fékk enga sérstaka umfjöllun í efnahags- og viðskiptanefnd og um þetta var ágætur samhljómur. Umsögn frá Öryrkjabandalagi Íslands barst seint, þegar málið var í lokaúttekt, og það var ekkert sérstaklega óskað eftir þeirra aðkomu en það er sjálfsagt að verða við þeim athugasemdum sem hér hafa komið fram.




Ræðumaður: Njáll Trausti Friðbertsson

Herra forseti. Varðandi gistináttagjaldið þá erum við að taka það aftur upp eftir Covid og það er mjög mikilvægt að hér sé vandað vel til verka. Það sem mér hefur kannski fundist vanta svona almennt í umræðunni — ég hef verið hér í sjö ár og margtalað um þetta — er hvernig við ætlum að takast á við Airbnb og þessa hótelvagna eða hvað við köllum þá, oft kallaðir „campers“, þessir litlu sendibílar sem fara um landið, og hvernig gjaldtakan á að vera á þeim bílum hér á landi. Þetta hefur vaxið mjög, er gríðarlegur fjöldi bíla og ekki í eðlilegu samhengi við það sem við þekkjum kannski almennt í gistingu á Íslandi. Ég held að það sé nauðsynlegt að þetta fái umfjöllun hér í störfum þingsins og að hugað sé að því hvernig eigi að fara með þessi mál. Við verðum að hafa í huga að þessi þáttur er örugglega hlutfallslega hvergi stærri í ferðaþjónustu heldur en hér á landi, eins og margt annað. Airbnb er mjög stórt og ferðaþjónustan almennt stór og því þarf að hafa góða umgjörð um þessi mál.


Ræðumaður: Njáll Trausti Friðbertsson

Herra forseti. Það er komið víða við þetta árið í bandormi. Það sem er ánægjulegt hér og skiptir miklu máli fyrir ferðaþjónustu víða á landsbyggðinni er að áfengisgjaldið er lækkað til minni framleiðenda. Í Norðausturkjördæmi held ég að séu sjö, átta framleiðendur og minni brugghús sem þetta mun hafa mikil áhrif á. Þetta skiptir miklu máli á svæðunum í ferðaþjónustu, fyrir uppbyggingu atvinnulífs og er gott mál. Hér koma síðan fram breytingar á gistináttagjaldi og um kaup fyrirtækja og almennings á nýorkubílum. Hér er fjallað um skemmtiferðaskip í innanlandssiglingum, sem er nýtt umhverfi sem ekki hefur verið tekist á við áður en hefur þróast mjög hratt á undanförnum árum, og síðan stuðningsaðgerðir við Grindvíkinga. Ég vil kannski rétt koma inn á að ég er sammála hv. þm. Birni Leví Gunnarssyni með það að við þurfum að fara að gera þetta fyrr og boða aðgerðir fyrr. Það þarf oft 6–9 mánuði til þess að taka nýja skatta inn og gjaldheimtu og það er það sem við ættum virkilega að vinna í þannig að við séum kannski tilbúin fyrir komandi áramót í mars eða apríl.


Ræðumaður: Teitur Björn Einarsson

Herra forseti. Ég vil byrja á því að þakka hv. efnahags- og viðskiptanefnd fyrir samstarfið við vinnu þessa frumvarps. Það er alveg rétt að hér kennir ýmissa grasa og atkvæðagreiðslan mun sjálfsagt taka mið af því. Hæst bar auðvitað umfjöllun í nefndinni sem sneri að gistináttaskatti. Þar voru skiptar skoðanir og ýmis sjónarmið rædd. Við áttum okkur líka á því að þessi mál eru í stóra samhengi hlutanna í stöðugri endurskoðun hjá stjórnvöldum núna. En þetta er niðurstaðan og í öðrum málum þurfti líka að gæta jafnvægis og taka tillit til sjónarmiða. Ég vil sérstaklega vekja athygli á því að við erum að greiða atkvæði um lækkun á áfengisgjaldi til lítilla og sjálfstæðra framleiðenda. Þetta er afar gott og þýðingarmikið mál. Það verður kannski ekki mælt í einhverjum prómillum í lýðheilsulegu tilliti en er afar sterkt fyrir þessa framleiðendur sem hlut eiga að máli. Að lokum var sérstaklega farið ítarlega yfir þau málefni er snúa að Grindvíkingum og það er afar ánægjulegt hversu breið og víðtæk samstaða er um þau mál.


Ræðumaður: Birgir Þórarinsson

Herra forseti. Bara stuttlega, ég vil mótmæla því sem hv. þm. Sigmar Guðmundsson sagði hér áðan að það væri vandræðagangur með þetta mál. Það er rangt. Það er enginn vandræðagangur með þetta mál. Það er verið að vinna þetta mál með mjög vönduðum hætti. Við höfum kallað málið til allsherjar- og menntamálanefndar milli 2. og 3. umræðu, einfaldlega til þess að ræða það enn frekar og ræða þær breytingartillögur sem lagt er upp með þannig að málið fær hér mjög vandaða og góða meðferð, enda er það mikilvægt og það er stórt og mikið og þess vegna er mikilvægt að ná breiðri sátt um það. Við höfum fengið fjölmarga gesti fyrir nefndina, þar á meðal safnara og ein af þessum breytingartillögum gengur út á það að hafa örlítinn glugga fyrir safnara sem við höfum skoðað mjög vandlega, en munum halda áfram að fara yfir það í fullri sátt í nefndinni. Svo að því sé haldið til haga þá er enginn vandræðagangur með þetta mál. Við erum bara að vinna þetta með mjög vönduðum hætti.


Ræðumaður: Bryndís Haraldsdóttir

Virðulegur forseti. Hér er mikilvægt frumvarp um breytingu á vopnalögum sem er ætlað að stemma stigu við óhóflega miklum innflutningi á sjálfvirkum og hálfsjálfvirkum vopnum. Við höfum fjallað um þetta ítarlega og lengi í hv. allsherjar- og menntamálanefnd og fengið fjölda umsagna og gesta. Við vorum með breytingartillögur við frumvarpið en í ljósi þess að ein af þeim breytingartillögum olli ákveðnum vandkvæðum hér inni og fólk vildi kynna sér málið betur og fá kannski víðari sýn á það, þá höfum við samþykkt að vísa málinu milli umræðna inn í allsherjar- og menntamálanefnd. Allsherjar- og menntamálanefnd mun í janúar taka málið aftur til umfjöllunar og fá gesti þannig að við föllum núna frá öllum breytingartillögum, jafnvel þeim sem voru bara mjög tæknilegar og við munum áfram standa við, til að reyna að einfalda atkvæðagreiðslur og greiða fyrir þinglokum.


Ræðumaður: Njáll Trausti Friðbertsson

Herra forseti. Við áttum góða umræðu í gær um þetta mikilvæga mál og þá stefnu sem hér er boðuð. Ég tek undir það sem kemur frá hæstv. ráðherra um að hér hafi fjárveitingar aukist gríðarlega til þessa málaflokks frá því fyrir Covid. Við fórum í mikið átak í fjáraukanum í byrjun 2020 sem Covid-aðgerð. Það ber líka að geta þess að það kerfi sem við erum í í dag varðandi nýsköpun og þróun fyrirtækja, endurgreiðslur, þær eru gríðarlegar og fara vaxandi þrátt fyrir þetta og eru að vaxa mikið. Ég vil kannski benda á það sem hefur komið fram hjá okkar öflugustu nýsköpunarfyrirtækjum í landinu, Kerecis, Controlant og fleirum, sem hafa verið að vísa nákvæmlega í þetta á þessu ári, að það er hvergi betra að standa í nýsköpun á jörðu hér fyrir fyrirtæki heldur en á Íslandi. Þetta er búið að koma margítrekað fram frá stjórnendum þessara fyrirtækja á þessu ári og rétt að hafa það í huga þegar við ræðum þessi mál.


Ræðumaður: Bryndís Haraldsdóttir

Virðulegur forseti. Stefnan um þekkingarsamfélag á Íslandi byggir á sýn um að lykillinn að bættum lífsgæðum og auknum tækifærum í atvinnulífinu sé að hugvitið verði stærsta útflutningsgrein þjóðarinnar. Í því felst að hægt sé að vaxa úr sveiflukenndu efnahagsástandi með því að beina sjónum að alþjóðageiranum en honum tilheyra öll fyrirtæki sem fá útflutningstekjur sem byggja á öðru en okkar takmörkuðu auðlindum. Við erum ekki á neinum byrjunarreit hér með þessari góðu þingsályktunartillögu. Við höfum náð ótrúlega góðum árangri í þessum geira á síðustu árum vegna þess að það hefur markvisst verið stutt við vísindastarf og nýsköpunarstarf. Við ætlum að halda áfram og við setjum markið enn hærra og þessi þingsályktunartillaga sem hér er til atkvæða hjálpar okkur einmitt á þeirri vegferð að tryggja það að þekkingarsamfélagið og alþjóðageirinn verði grunnstoð í efnahagslífi Íslendinga.




Ræðumaður: Áslaug Arna Sigurbjörnsdóttir

Virðulegi forseti. Ég vil byrja á að þakka hv. allsherjar- og menntamálanefnd fyrir góða vinnu um þetta stefnumarkandi skjal til eflingar þekkingarsamfélagi á Íslandi. Það er skýr lína og vilji hjá þessari ríkisstjórn, eins og þeirri síðari, að ýta undir fjölbreyttari útflutningstekjur og fleiri stoðir í hagkerfinu sem við trúum að geti aukið lífsgæði Íslendinga og boðið upp á fleiri tækifæri. Og ekki bara trúum við því heldur höfum við séð árangur af þeirri skýru stefnumörkun ríkisstjórnarinnar til að ná árangri í auknum útflutningstekjum og fjölbreyttari störfum hér á landi.

Af því að það hefur komið fram ákveðin umræða um að ákveðnar tímabundnar hækkanir séu að falla niður þá er staðreyndin sú að fjárveitingar til Rannsóknasjóðs, Innviðasjóðs og Tækniþróunarsjóðs verða 32% hærri árið 2024 en 2019 og þær verða ekki lægri þrátt fyrir að verðlag hafi hækkað. Og þegar framlögin eru skoðuð í því ljósi   er ekki hægt að tala um niðurskurð sem kollvarpar umhverfi vísindarannsókna,   enda er verið í sókn í háskólamálum þar sem um 15–20% af þeirri fjármögnun sem fer til háskólanna   fara í öflugt rannsóknastarf háskólanna.

Forseti minnir á að í umræðum um atkvæðagreiðslu er ræðutími takmarkaður við 1 mínútu.


Ræðumaður: Bryndís Haraldsdóttir

Virðulegi forseti. Við greiðum hér atkvæði um frumvarp er varðar tóbaksvarnir og ég sit í hv. velferðarnefnd og skrifa mig á þetta nefndarálit. Ég ætla samt að segja að þetta er minnsta áhyggjuefni okkar þegar kemur að forvarnamálum, hvort einhverjar eldri konur eða miðaldra konur reyki sígarettur með einhverju ákveðnu bragði. Ég hef miklu meiri áhyggjur af því sem unga fólkið okkar er að neyta í dag sem eru nikótínpúðar eða annað þar sem jafnvel er verið að selja þessa hluti í fjarsölu og það er jafn mikið nikótíninnihald í einum púða þar sem þetta er sterkast heldur en í heilum sígarettupakka. Þetta er það sem ungmennin okkar eru að nota, fleygja frá sér jafnvel á götuna og lítil börn geta tekið upp. Ég beini því til okkar hér sem erum að velta fyrir okkur forvarnamálum að við einblínum á börnin og það sem raunverulega skiptir máli.


Ræðumaður: Birgir Ármannsson

15 þingmenn komust að eftir því sem forseta sýnist miðað við mælendaskrá og annað þess háttar, þannig að 15 þingmenn komust að eins og venja er í störfum þingsins. — Þá hafa aðrir bæst við ef það hefur verið. En 15 töluðu, sýnist forseta.


Ræðumaður: Ásmundur Friðriksson

Virðulegi forseti. Dugnaði Grindvíkinga er viðbrugðið. Hjól atvinnulífsins eru farin að snúast í Grindavík. Við heyrum að Bláa lónið er að fara að opna, fiskvinnslan er að fara af stað, bátarnir eru á sjó. Það lítur allt ágætlega út. Í kjölfarið munu íbúarnir sigla heim í friðarhöfn. Það er gríðarlega mikilvægt að þessi þróun haldi áfram og Grindvíkingar komist að lokum  allir heim.

Ég man það  í gosinu í Vestmannaeyjum 1973 að þegar reykurinn úr gúanóunum kom upp úr strompunum  þá kættust björgunarmennirnir. Náttúran er auðvitað ólíkindatól. Hún mun aldrei svara þeim spurningum sem við spyrjum þegar við veltum því fyrir okkur hvernig framtíðin muni líta út. Þess vegna er Ísland í rauninni eitt stórt hættusvæði. Ég held að við séum í miklu meiri hættu á Íslandi af mannavöldum eins og nú er  en af völdum náttúrunnar. Ferðaþjónustan berst í bökkum og við þurfum á öllu okkar að halda til að ná fótfestu þar  aftur.

Heyr, heyr.En að Grindvíkingum. Ríkisstjórnin og Alþingi hefur unnið að málefnum þeirra af miklum krafti og sameiningu og núna síðast varðandi breytingar á almennum íbúðalánum til að búa til leiguhúsnæði fyrir  Grindvíkinga. Vonandi  þarf  ekki eins margar íbúðir og við héldum. Staðan í Grindavík er bara mikið betri, bæði á húsum og almennum innviðum, þannig að framtíðin eins og hún blasir við mér í dag fyrir hönd Grindvíkinga er  góð. Þar er dugmikið og duglegt fólk sem við hér í þinginu eigum að styðja í hvívetna.


Ræðumaður: Birgir Ármannsson

Forseti vill upplýsa að ekki hafa komið óskir til forseta út af fundi sem stendur yfir í fjárlaganefnd.


Ræðumaður: Birgir Þórarinsson

MorgunblaðsinsHerra forseti. Því lengur sem Samfylkingin þagar í þjóðmálaumræðunni því meira verður fylgi hennar í skoðanakönnunum. Kjósendur fara að kalla eftir því hvað Samfylkingin stendur fyrir og þá gæti nú gamanið farið að kárna. Hver er stefna Samfylkingarinnar í útlendingamálum þegar straumur flóttafólks til landsins hefur aldrei verið meiri, útgjöld ríkisins í málaflokknum eru komin yfir milljarð á mánuði, sveitarfélögin komin að þolmörkum, húsnæði af skornum skammti og álag á heilbrigðiskerfið er mikið? Styður Samfylkingin væntanlegt frumvarp dómsmálaráðherra um að færa regluverkið í útlendingamálum til sama horfs og á Norðurlöndum svo að draga megi úr þeim mikla fjölda flóttamanna sem hingað leitar? Eða vill Samfylkingin bara opin landamæri eins og Píratar og Viðreisn? Samfylkingin greiddi atkvæði gegn nýju útlendingalögunum. Lögin eru mikilvægt skref í að ná tökum á því ófremdarástandi sem hér hefur ríkt í útlendingamálum. Það þarf að taka fleiri skref og þar gengu dómsmálaráðherra vasklega til verks. Það er ljóst að Samfylkingin er á móti því að stemma stigu við stjórnlausum straumi flóttamanna til landsins. Það sýnir atkvæðagreiðslan í útlendingafrumvarpinu. Svo eru það orkumálin hjá Samfylkingunni. Þar er hver höndin upp á móti annarri. Þingmaður Samfylkingarinnar mætir á forsíðu og styður aukna orkuöflun vegna orkuskorts. Þá fer allt á hvolf í Samfylkingunni og annar þingmaður Samfylkingarinnar skeiðar fram á völlinn, setur ofan í við sinn eigin flokksmann og segir málflutning þingmannsins frjálslega túlkun, þetta sé nú ekki rétt.

Herra forseti. Nú væri gott að Samfylkingin myndi rjúfa þögnina. Hver er stefna Samfylkingarinnar í útlendingamálum og hver er stefnan í orkumálum?


Ræðumaður: Birgir Ármannsson

Borist hafa bréf frá mennta- og barnamálaráðherra þar sem óskað er eftir fresti til að veita skrifleg svör við fyrirspurn á þskj. 665, um dreifingu nektarmynda af ólögráða einstaklingum, frá Evu Sjöfn Helgadóttur, á þskj. 742, um farsímanotkun barna á grunnskólaaldri, frá Bryndísi Haraldsdóttur. Einnig hefur borist bréf frá fjármála- og efnahagsráðherra þar sem óskað er eftir fresti til að veita skriflegt svar við fyrirspurn á þskj. 516, um land og lóðir í eigu ríkisins í Reykjanesbæ, frá Halldóru Fríðu Þorvaldsdóttur.


Ræðumaður: Njáll Trausti Friðbertsson

Frú forseti. Ég mæli fyrir frumvarpi meiri hluta umhverfis- og samgöngunefndar um breytingu á lögum um Náttúrufræðistofnun Íslands og náttúrustofur og lögum um Landmælingar og grunnkortagerð, er snýr að tímabundinni setningu forstjóra. Auk mín standa hv. þingmenn Bjarni Jónsson, Orri Páll Jóhannsson, Halla Signý Kristjánsdóttir, Ingibjörg Isaksen og Vilhjálmur Árnason að málinu.

Á yfirstandandi löggjafarþingi liggur fyrir frumvarp umhverfis-, orku- og loftslagsráðherra til laga um Náttúrufræðistofnun.  Í frumvarpinu er gert ráð fyrir að við gildistöku laganna flytjist Landmælingar Íslands og Náttúrurannsóknastöðin við Mývatn til Náttúrufræðistofnunar Íslands, sem muni frá sama tíma bera heitið Náttúrufræðistofnun. Núverandi forstjórar Náttúrufræðistofnunar Íslands og Landmælinga Íslands voru settir í embætti tímabundið til ársloka 2023 á grundvelli 24. gr. laga um réttindi og skyldur starfsmanna ríkisins, nr. 70/1996, í stað hefðbundins ráðningarferlis og skipunar viðkomandi forstöðumanna í embætti til fimm ára á grundvelli 23. gr. laganna. Í því ljósi er lagt til í 2. mgr. ákvæðis til bráðabirgða í áðurgreindu frumvarpi að ráðherra sé heimilt að setja tímabundið forstjóra Náttúrufræðistofnunar í embætti þar til ferli vegna ráðningar nýs forstjóra er lokið, en það ferli hefst við gildistöku laganna.

Fyrir liggur að frumvarp til laga um Náttúrufræðistofnun verður ekki lögfest nú fyrir árslok, sem hefur m.a. þá þýðingu að ekki verður til staðar í upphafi árs 2024 heimild í lögum fyrir ráðherra til að setja forstjóra yfir Náttúrufræðistofnun Íslands og Landmælingar Íslands tímabundið þar til fyrir liggur hvort frumvarp til laga um Náttúrufræðistofnun verður samþykkt á Alþingi.

Meiri hluti nefndarinnar telur ekki rétt að auglýsa stöðu forstjóra Náttúrufræðistofnunar Íslands og stöðu forstjóra Landmælinga Íslands í óbreyttri mynd meðan frumvarp er til meðferðar hjá nefndinni sem gerir ráð fyrir framangreindum breytingum á stofnununum. Vegna þessa telur meiri hlutinn mikilvægt að kveða á um þessa heimild ráðherra meðan óvissa ríkir um stofnanirnar.

Með vísan til þess leggur meiri hluti nefndarinnar til í frumvarpi þessu sem nú liggur fyrir þinginu að ráðherra verði heimilt að framlengja tímabundið setningu forstjóra Náttúrufræðistofnunar Íslands og Landmælinga Íslands til 30. september 2024 eða þar til ráðningarferli vegna nýs forstjóra Náttúrufræðistofnunar er lokið, verði frumvarp til laga um Náttúrufræðistofnun að lögum, eða eftir atvikum ráðningarferli vegna nýs forstjóra Náttúrufræðistofnunar Íslands og nýs forstjóra Landmælinga Íslands er lokið og nýir forstjórar hafa verið skipaðir.

Það er von mín að mál þetta hljóti skjóta afgreiðslu þingsins svo koma megi í veg fyrir frekari óvissu um framtíð þessara embætta næstu mánuði.


Ræðumaður: Teitur Björn Einarsson

Herra forseti. Ég þakka hv. þingmanni fyrir svarið. Það er ágætt að heyra að það er ekki verið að leggja til að gistiþjónustan fari í hærra virðisaukaskattsþrep. En hins vegar get ég alveg tekið undir með hv. þingmanni um þetta heildarsamhengi og áhrif sem ferðaþjónustan hefur á íslenskt efnahagslíf. Ég tel hins vegar ekki alveg rétt þegar um er að ræða verðbólgu að ferðaþjónustan sé dregin eitthvað sérstaklega fram í sviðsljósið í þeim efnum nema að gæta að öllu þessu heildarsamhengi í okkar hagkerfi. Þess vegna spurði ég hv. þingmann hvort launahækkanir umfram framleiðni sem hafa verið hér undanfarin ár á Íslandi hafi ekki áhrif.

Hv. þingmaður fjallar hér um gjaldtöku á ferðaþjónustu og áhrif hennar og kemur inn á þessa skýrslu um aðgerðaáætlun og nefnir ýmsar tillögur sem eru þar eins og t.d. þessa aðgangsstýringu. Mig langar að spyrja hvort hv. þingmaður sé þá sammála því að aðgangsgjald verði tekið upp á svæðum eins og Geysi, Gullfossi og öðrum slíkum náttúruperlum. Ég get upplýst að það eru mörg ágætisrök fyrir slíkri gjaldtöku umfram aðra gjaldtöku. Ég get líka upplýst hv. þingmann um það að ég er ekki stórkostlega hrifinn af gistináttaskatti. Við sáum það í umfjöllun nefndarinnar að þetta er ekki fullkominn skattur, svo ekki sé meira sagt um það.

Það sem ég vil árétta varðandi þá breytingartillögu er snýr að bráðabirgðaákvæði fyrir bílaleigur þá er það svo að já, það hefur borist erindi frá fjármála- og efnahagsráðuneytinu. Það verður fundur með fjármála- og efnahagsráðuneytinu á morgun í efnahags- og viðskiptanefnd. Þetta atriði kom fram í öllum umsögnum og við gestakomur í nefndina, bæði í máli nr. 2 og þessu máli, nr. 468, og það er líka sjálfsagt að ræða það hér í þessum þingsal og gott að þessi tillaga komi þá fram í 2. umræðu og svo til áframhaldandi umræðu í nefnd milli umræðna.


Ræðumaður: Teitur Björn Einarsson

Herra forseti. Fyrst hér að niðurlagi hv. þingmanns varðandi þessa breytingartillögu sem ég er að flytja þá hefur hv. efnahags- og viðskiptanefnd borist til að mynda erindi frá fjármálaráðuneytinu sem reifar þetta mál og þetta hefur líka áður komið til kasta þingheims, síðast 2021. Um þetta verður fjallað nánar í efnahags- og viðskiptanefnd á morgun.

Það sem mig langaði að spyrja hv. þingmann út í eru nokkur atriði sem komu fram í um margt ágætri ræðu. Í fyrsta lagi var fjallað um orsök verðbólgu og ferðaþjónustan dregin inn í það með um margt áhugaverðum punktum. Hv. þingmaður gat þess ekki að orsök hárrar verðbólgu á Íslandi gæti verið mjög há laun, það er miklu hærri launahækkun á Íslandi en gengur og gerist í samanburðarlöndunum. Ég vil því spyrja hv. þingmann: Er það þáttur sem hann telur engu máli skipta, hvað laun hækka mikið á Íslandi? Getur verið orsakasamband milli launahækkana umfram framleiðni, sem hv. þingmaður fór ágætlega yfir, og umfram framleiðniaukningu? Getur það verið einhver orsök verðbólgu?

Í annan stað fjallaði hv. þingmaður um gistináttaskatt og mátti heyra að sá skattur væri hv. þingmanni ekki þóknanlegur. En það er þó tekið fram í nefndaráliti meiri hlutans að það stendur einmitt yfir vinna og það er alveg ljóst að gistináttaskattur í þeirri mynd sem birtist í þessum tillögum er ekki kominn til að vera. En er það rétt, herra forseti, heyrði ég hv. þingmann vera að leggja til að gistiþjónusta fari úr lægra virðisaukaskattsþrepi yfir í hærra virðisaukaskattsþrep? Var það það sem hv. þingmaður var að reifa hér?


Ræðumaður: Teitur Björn Einarsson

Frú forseti. Ég þakka hv. þingmanni fyrir síðara andsvar. Ég get að mörgu leyti tekið undir þessar vangaveltur og sjónarmið og spurningar sem hv. þingmaður ber hér upp. Það er einmitt það sem við erum að skoða og vorum að skoða við meðferð þessa frumvarps, þ.e. þessi breiðari grunnur, hver staða ferðaþjónustunnar er varðandi gjaldtöku og annað slíkt og hvernig það kæmi út með þessum tiltekna þætti. Gistináttaskatturinn er eitt tiltekið atriði sem kemur fram í þessu frumvarpi sem hv. efnahags- og viðskiptanefnd fékk til meðferðar og þetta var niðurstaðan eftir að við höfðum reynt af fremsta megni að virða öll þau sjónarmið og ábendingar sem höfðu komið til okkar og hvernig málin höfðu þróast. Ég get tekið undir að það er mikilvægt að það verði hugað að því og sú vinna stjórnvalda sem er í gangi leiði til breiðari niðurstöðu um hvernig þessari gjaldtöku skuli háttað og að hversu miklu leyti skuli vera gjaldtaka. Þá ætla ég sérstaklega fá að nota tækifærið og lýsa því hér yfir að ég tel að til að mynda gjald sem er rukkað á ferðamannastöðum eigi vel rétt á sér og sé hagkvæmt og að mörgu leyti í hagfræðilegum skilningi skynsamlegt á margan hátt. Það hafa lengi verið uppi umræður um komugjöld og annað slíkt eða hvort við eigum að taka upp vegtolla með það fyrir augum að 40% notenda vegakerfisins, sem eru ferðamenn, séu að greiða til vegakerfisins. Þetta getur jafnframt lotið að gjaldtöku sem snýr að heilbrigðisþjónustu og annarri nýtingu þeirra innviða sem við höfum upp á að bjóða. Ég tel að við eigum að horfa á þetta á breiðum grundvelli. Þótt ég sé ekki hrifinn frú forseti, af háum sköttum þá tel ég auðvitað eðlilegt að þeir skattar sem við þurfum að leggja á til að afla ríkinu tekna séu lagðir á á breiðum grunni, séu gegnsæir og það sé jafnræði sem ríki.


Ræðumaður: Teitur Björn Einarsson

Frú forseti. Ég þakka hv. þingmanni fyrir andsvarið og get upplýst það að í nefndinni var þetta mjög tekið til skoðunar, þessar heimagistingar sem eru öðru nafni nefndar Airbnb-gistingar eða eru á öðrum vettvangi. Heimagistingar sem eru reknar í atvinnuskyni af einstaklingum eða lögaðilum eru virðisaukaskattsskyldar og þar með fellur til gistináttaskattur. Gistináttaskattsskyldan er tengd við virðisaukaskattsskylda starfsemi. Heimagisting sem fellur ekki undir atvinnurekstur og er innan þriggja mánaða tímabils á ári eða 2 millj. kr. hámarks á tekjum er ekki undir virðisaukaskattsskyldunni og heyrir ekki undir gjaldskyldu gistináttaskatts. Við ræddum þetta talsvert og það komu í ljós ýmis atriði sem hv. þingmaður kemur inn á og það er alveg hárrétt, það er þetta jafnræði á samkeppnisgrundvelli sem skiptir öllu máli. Við erum í þeirri stöðu að hafa fyrir framan okkur í vinnu nefndarinnar að það stendur yfir heildarskoðun á þessu umhverfi ferðaþjónustunnar og gjaldtöku af ferðamönnum, m.a. með tillögum sem voru nýlega birtar. Við í meiri hlutanum í efnahags- og viðskiptanefnd erum sammála um og um þetta var reyndar nokkuð breið samstaða meðal allrar nefndarinnar, leyfi ég mér að segja, að þetta verði skoðað áfram og reynt að ná betur utan um þetta. Þetta snýr jafnframt að því sem ég kom inn á í minni framsögu, svona húsbílaleigum, með leyfi, „camper vans“ á ensku, frú forseti, sem er líka annars konar form af gistiþjónustu. Auðvitað er það sjónarmiðið sem horft er til þegar verið er að setja skemmtiferðaskipin undir gjaldskyldu gistináttaskatts, það er gert í fyrsta lagi á þessum grundvelli sem hv. þingmaður nefnir og snýr að jafnræði og samkeppnissjónarmiðum.


Ræðumaður: Teitur Björn Einarsson

Frú forseti. Ég mæli fyrir hönd meiri hluta efnahags- og viðskiptanefndar fyrir nefndaráliti um frumvarp til laga um breytingar á ýmsum lögum um skatta og gjöld o.fl. Nefndin hefur fjallað um málið og fékk á sinn fund ýmsa gesti og bárust erindi og góðar umsagnir og því er nánar gerð skil í nefndarálitinu sem liggur fyrir.

Það kemur fram í því nefndaráliti sem ég ætla að reifa hér að í 18. gr. frumvarpsins er lagt til að lækka áfengisgjald um 50% af áfengum drykkjum sem framleiddir eru af litlum og sjálfstæðum framleiðendum. Umsagnir skiptist í tvær fylkingar, ef svo má segja. Annars vegar var tillögunni fagnað og hvatt til þess að gengið yrði lengra í samræmi við tilskipun Evrópuráðsins um slík efni og vísað til framkvæmdar m.a. í Danmörku og Finnlandi. Hins vegar var jafnframt bent á mikilvægi þess að draga ekki úr áhrifum áfengisgjaldsins sem hefði það að markmiði að takmarka skaða af áfengisneyslu. Meiri hlutinn styður breytingu frumvarpsins og telur að hún sé þýðingarmikið skref fyrir starfsemi lítilla framleiðenda víðs vegar um landið og að mati meiri hlutans hafi hún óveruleg áhrif á áfengisgjaldið almennt eða áfengisneyslu í landinu.

Frú forseti. Ég ætla að gera grein fyrir þeim breytingartillögum sem meiri hlutinn leggur til í þessu frumvarpi. og ber þá fyrst að nefna gistináttaskatt. Í frumvarpinu eru lagðar til breytingar á lögum um gistináttaskatt. Gistináttaskattur kemur til framkvæmda að nýju á næsta ári eftir að hafa verið frestað tímabundið vegna heimsfaraldursins. Frumvarpið leggur til að gildissvið laganna verði rýmkað þannig að gistináttaskattur verði jafnframt lagður á rekstraraðila skemmtiferðaskipa og nái til þess tímabils þegar skip dvelja innan tollsvæðis ríkisins. Þá er lagt til að greiddur verði gistináttaskattur af hverri seldri gistináttaeiningu fyrir hvern dvalargest sem er 18 ára og eldri. Að lokum leggur frumvarpið til að gistináttaskatturinn verði í öllum tilvikum 300 kr.

Frú forseti. Fyrir nefndinni voru reifuð ýmis sjónarmið um gistináttaskattinn og tilhögun hans og nefndin fjallaði talsvert um þetta og útfærslu á honum. Eftir þá vinnu leggur meiri hlutinn til þríþætta breytingu, ef svo má segja, á útfærslu gistináttaskatts. Í fyrsta lagi er lagt til að áfram verði miðað við að gistináttaskattur sé lagður á hverja selda gistináttaeiningu í stað þess að miðast við hvern dvalargest. Með þessu vill meiri hlutinn koma til móts við ábendingar um þann stutta fyrirvara sem aðilar hafa haft til að aðlagast breyttu fyrirkomulagi. Jafnframt vill meiri hlutinn koma til móts við sjónarmið þeirra sem bjóða ódýrari gistingu og herbergi sem ætluð eru fleiri gestum eins og víða er gert á landsbyggðinni.

Í öðru lagi leggur meiri hlutinn til breytingar á fjárhæð gjaldsins. Fyrir gistingu á gististað sem hefur rekstrarleyfi í flokki II–IV, sbr. lög um veitingastaði, gististaði og skemmtanahald, verði gjaldið 600 kr. Fyrir gistingu á skemmtiferðaskipi á meðan það dvelur í höfn hér á landi eða annars staðar á tollsvæði ríkisins verði 1.000 kr. Gjald á tjaldsvæði verður óbreytt 300 kr. Það ber að hafa í huga þegar rætt er um þessar fjárhæðir að það er verið að snúa frá kerfisbreytingu þannig að gistináttagjaldið endurspegli það sem lagt var upp með í frumvarpinu.

Í þriðja lagi varðandi þessar breytingar leggur meiri hlutinn til að undanþága um að undanskilja greiðslur á gistináttaskatti vegna dvalargesta yngri en 18 ára falli brott. Það kom í ljós að utanumhald vegna aldurs gesta getur verið flókið í framkvæmd og auk þess á slík undanþága ekki við í ljósi breyttrar tilhögunar gjaldsins, þ.e. að gistináttaeiningin verður áfram. Miðað við þessar forsendur mun gistináttaskattur skila 3,8 milljörðum í tekjur árið 2024 í ríkissjóð.

Þessu tengdu beinir meiri hlutinn því til stjórnvalda að taka til skoðunar fyrirkomulag gistináttaskatts með það fyrir augum að auka skilvirkni í kerfinu. Meiri hlutinn telur að skoða þurfi hvernig megi taka tillit til gistingar sem leigð er út á stafrænum vettvangi, eins og Airbnb og slíkt. Jafnframt þarf að taka til skoðunar hvort unnt sé að koma því við að gistináttaskattur verði lagður á breiðari grunni og skattstofninn breikkaður og má þá nefna sem dæmi að enginn gistináttaskattur er lagður á vegna heimagistingar og gistingar á vegum húsbílaleigna. Þetta hefur verið þekkt í þjóðfélaginu undir enska heitinu „campervans“. Meiri hlutinn leggur þó áherslu á að samkeppnisstöðu á þessum markaði verði ekki raskað og fundnar verði leiðir til þess að jafnræði sé haft að leiðarljósi þegar kemur að gjaldtöku.

Þá leggur meiri hlutinn til breytingu á frumvarpinu sem snýr að tekjuskattsskyldu erlendra aðila. Í 7. gr. frumvarpsins er lagt til að allir aðilar sem njóta hvers konar tekna, eða ígildi tekna, en þeirra sem taldar eru upp í öðrum töluliðum 1. mgr. 3. gr. tekjuskattslaga, frá íslenskum aðilum eða föstum starfsstöðvum, þó ekki af vörusölu, beri takmarkaða skattskyldu. Í umsögnum var bent á að tillagan fæli í sér mun víðtækari skattlagningarrétt en nú væri fyrir hendi. Ákvæðið mætti skilja svo að hvers kyns þjónusta erlendra aðila, einnig sú sem innt væri af hendi á erlendri grundu, yrði skattskyld hér á landi ef kaupandi þjónustunnar væri íslenskur. Ef íslenskur einstaklingur kaupir þjónustu erlendis frá þá mátti skilja það sem svo að erlendi aðilinn væri skattskyldur á Íslandi af þeim tekjum, til að mynda ef það væri bein áskrift að stafrænum vettvangi eins og Netflix eða slíkt skemmtanaafþreyingarefni þá væri slík starfsstöð eða fyrirtæki erlendis hugsanlega skattskylt á Íslandi. Það þarf ekki að horfa mjög lengi á málið til að sjá að slíkt væri algjörlega án fordæma og þetta væri fordæmalaus skattlagning sem hvorki þekkist á Norðurlöndunum né eiginlega neins staðar annars staðar innan Evrópska efnahagssvæðisins, eins langt og nefndin gat rýnt í málið. Þetta gæti haft þau áhrif að erlendir aðilar drægju úr þjónustuframboði sínu hér á landi. Að þessu öllu virtu leggur meiri hlutinn til að þessi tillaga frumvarpsins verði felld brott eins og svo margar góðar umsagnir lögðu til.

Frú forseti. Í 9. gr. frumvarpsins eru lagðar til orðalagsbreytingar á 4. mgr. 15. gr. tekjuskattslaga varðandi frestun skattlagningar söluhagnaðar af landi bújarða og ófyrnanlegum náttúruauðæfum, þ.e. vegna öflunar íbúðarhúsnæðis til eigin nota í tengslum við lok búrekstrar. Í framkvæmd hefur ákvæðið verið túlkað þannig að öflun íbúðarhúsnæðis þurfi að tengjast lokum búrekstrar og sé sú framkvæmd fest í sessi með umræddri breytingu.

Í umsögnum og hjá gestum sem komu fyrir nefndina kom það fram að óskýrleika mætti finna í þessu ákvæði. Þar kæmi ekki fram áskilnaður eða skilyrði fyrir rekstrarformi búrekstursins. Það væri því óljóst hvort bóndi, sem hefði haft búrekstur sinn í einkahlutafélagi og ætti ýmist jörðina persónulega eða hún væri í eigu félagsins, uppfyllti skilyrði ákvæðisins. Þá kom fram að með setningu laga um breytingu á lögum um tekjuskatt og eignarskatt frá 2001 var lögfest heimild fyrir einstaklinga til að færa einstaklingsrekstur yfir í einkahlutafélag að ákveðnum skilyrðum uppfylltum án þess að skattskyldur söluhagnaður myndaðist. Einstaklingar í búrekstri hefðu kannski ekki fylgt þessari hvatningu hins opinbera um að færa reksturinn í einkahlutafélag ef þeir hefðu vitað að með því myndu þeir einhverjum árum síðar eða áratug síðar glata rétti sínum til nýtingar á heimild tekjuskattslaganna sem ætlað væri að auðvelda kynslóðaskipti í landbúnaði.

Meiri hlutinn tekur undir þessi sjónarmið og telur rétt að mismuna bændum ekki við kynslóðaskipti eftir því hvort rekstur þeirra hefur verið á persónulegri kennitölu eða í einkahlutafélagi.

Frú forseti. Í frumvarpinu eru ákvæði um afnám tollfrelsis skemmtiferðaskipa, þ.e. lagt er til að skemmtiferðaskip, sem skráð eru erlendis en notuð í innanlandssiglingu hér við land í allt að fjóra mánuði á ári á hverju tólf mánaða tímabili, njóti ekki lengur tollfrelsis. Fyrir nefndinni kom fram að þessar siglingar hefðu haft jákvæð fjárhagsleg áhrif á smærri áfangastaði víða á landsbyggðinni. Þá væri enginn fyrirvari, ef svo má segja, á þessu afnámi og engin leið fyrir fyrirtæki í þessum rekstri eða starfsemi að bregðast við þar sem ferðir næstu ára hafi nú þegar verið seldar. Þá var á það bent, sem nefndin horfði til, að áhrif þessara breytinga hefðu ekki verið nægjanlega vel metin.

Meiri hlutinn leggur því til að gildistöku ákvæðisins um afnám tollfrelsis verði frestað um eitt ár og beinir því til stjórnvalda að taka málið til skoðunar í samráði við hagsmunaaðila og hagaðila sem að þessu koma, þar með talið sveitarfélög, að rýna mögulegar fjárhagslegar afleiðingar þessarar breytingar.

Þá leggur meiri hlutinn til að virðisaukaskattsívilnun fyrir rafmagns- og vetnisbifhjól, létt bifhjól sem ganga fyrir rafmagni og reiðhjól, verði framlengd um eitt ár, enda sé um að ræða umhverfisvæn farartæki sem eru til þess fallin að draga úr bílaumferð og fjölga í hópi þeirra sem ferðast með vistvænum hætti. Eins hafa komið fram upplýsingar þess efnis að í tengslum við þá kerfisbreytingu sem er að eiga sér stað, þ.e. að dregið verði úr ívilnunum við innkaup umhverfisvænna tækja og styrkurinn færður til Orkustofnunar með beinum fjárframlögum, þá eru þessi tilteknu tæki ekki þar undir að svo stöddu. Það er ein meginástæða þess að meiri hlutinn leggur til framlengingu á þessari ívilnun.

Frú forseti. Í bráðabirgðaákvæði í lögum um vörugjald af ökutækjum, eldsneyti o.fl., er kveðið á um tímabundna undanþágu vegna útreikninga vörugjalda af húsbílum. Ákvæðið kom í lögin á 150. löggjafarþingi og hefur verið framlengt þrívegis um eitt ár í senn. Meiri hlutinn telur því orðið tímabært að þessi undanþága fari að falla niður og innheimt verði vörugjöld á húsbílum sem ganga fyrir jarðefnaeldsneyti í samræmi við útblástur þeirra. Þó telur nefndin, í ljósi forsögu málsins og hvernig það er til komið og hvernig það hefur æxlast, að gefa þurfi gaum þeim einstaklingum og lögaðilum sem í hlut eiga ákveðinn tíma til aðlögunar. Er því lagt til að gildistíminn verði framlengdur til 1. október 2024.

Frú forseti. Aðrar breytingar sem meiri hlutinn leggur jafnframt til eru að höfðu samráði við fjármála- og efnahagsráðuneytið og vísast nánar til þeirra í nefndaráliti ásamt nokkrum tæknilegum breytingum sem ekki er ætlað að hafa efnisleg áhrif.

Frú forseti. Ég vil nú víkja máli mínu að þeim breytingartillögum í nefndaráliti er snúa að náttúruhamförum og því ástandi sem er uppi í Grindavíkurbæ. Hér er um að ræða þrjár veigamiklar breytingar og ég ætla að rekja þær.

Í fyrsta lagi er breyting á lögum um tekjuskatt. Í minnisblaði fjármála- og efnahagsráðuneytis er lagt til að tvö ákvæði til bráðabirgða bætist við lög um tekjuskatt. Fyrra ákvæðið varðar samkomulag sem þrír stærstu viðskiptabankarnir gerðu í samvinnu við Samtök fjármálafyrirtækja og varða niðurfellingu vaxta og verðbóta af skuldum vegna íbúðalána Grindvíkinga í nóvember og desember 2023 og janúar 2024. Útfærsla á niðurfellingu verði á forræði banka og takmarkar hún ekki að þeir geti veitt viðskiptavinum sínum frekari fyrirgreiðslu. Viðskiptabankar hafa auk þess boðið Grindvíkingum greiðsluskjól. Seinna ákvæðið varðar heimild ráðherra til að kveða á um niðurfellingu eða takmörkun á skyldu til fyrirframgreiðslu tekjuskatts á árinu 2024 fram að álagningu opinberra gjalda það ár vegna tekna ársins 2023. Fram kemur í minnisblaði að nýti ráðherra heimildina muni tekjuskattur utan staðgreiðslu koma í auknum mæli eða alfarið til greiðslu á reglubundnum gjalddögum eftir almenna álagningu opinberra gjalda á árinu 2024.

Með vísan til framangreinds og nánari umfjöllunar í minnisblaði ráðuneytisins leggur meiri hlutinn til viðeigandi breytingu á lögum um tekjuskatt.

Í annan stað er um að ræða breytingu á lögum um staðgreiðslu opinberra gjalda og lögum um tryggingagjald. Í minnisblaði fjármála- og efnahagsráðuneytis er lagt til að nýtt ákvæði til bráðabirgða bætist annars vegar við lög um staðgreiðslu opinberra gjalda og hins vegar við lög um tryggingagjald. Í minnisblaðinu segir um þessi ákvæði að lagt sé til að launagreiðendur, sem eiga í tímabundnum rekstrarörðugleikum vegna tekjufalls sem leiðir af almennum samdrætti vegna náttúruhamfara í Grindavík, geti óskað eftir greiðslufresti á allt að þremur greiðslum í ríkissjóð á afdregnum skatti í staðgreiðslu og á tryggingagjaldi í staðgreiðslu sem falla munu í gjalddaga 1. desember 2023 til og með 1. febrúar 2024. Greiðslur sem frestað er falla í gjalddaga og eindaga 15. apríl 2024 enda hafi skilyrði frestunar verið til staðar.

Leggur meiri hlutinn til breytingu í samræmi við framangreint.

Í þriðja lagi er um að ræða breytingu á lögum um virðisaukaskatt. Í títtnefndu minnisblaði fjármála- og efnahagsráðuneytisins er lagt til að nýtt ákvæði til bráðabirgða bætist við lög um virðisaukaskatt. Þar kemur fram að í ljósi aðstæðna vegna náttúruhamfara í Grindavíkurbæ sé lagt til að á ótvíræðan hátti verði kveðið á um að ríkisskattstjóra skuli heimilt að fella niður álag vegna vanskila á virðisaukaskatti, sbr. 27. gr. laganna, samkvæmt tilmælum eða að höfðu samráði við ráðherra vegna uppgjörstímabils, sbr. 24. gr., frá og með 1. september 2023 til og með 31. desember 2024, enda kunni utanaðkomandi eða óviðráðanleg atvik að hamla almennt greiðslu virðisaukaskatts á réttum tíma. Ljóst er að miklir hagsmunir geta verið í húfi fyrir þá aðila sem sjá ekki fram á að geta staðið skil á virðisaukaskatti á gjalddaga þess uppgjörstímabils sem um ræðir, til að mynda vegna rekstrarstöðvunar í kjölfar náttúruhamfara í Grindavík. Gert er að skilyrði að virðisaukaskattsskyldur aðili hafi haft skráð lögheimili og/eða skráða starfsstöð í Grindavíkurbæ hinn 10. nóvember 2023 þegar bærinn var rýmdur vegna náttúruhamfara. Einnig er gert að skilyrði að virðisaukaskattsskyldur aðili hafi haft skráð lögheimili og/eða skráða starfsstöð í Grindavíkurbæ í lok þess uppgjörstímabils sem fellur undir tímabil niðurfellingar álags.

Með vísan til framangreinds og nánari umfjöllunar í minnisblaði ráðuneytisins leggur meiri hlutinn til viðeigandi breytingu á lögum um virðisaukaskatt.

Að öllu þessu sögðu leggur meiri hlutinn til að þessar breytingar eins og gerð hefur verið grein fyrir og lagðar eru fram á sérstöku þingskjali verði samþykktar.

Undir álit meiri hluta efnahags- og viðskiptanefndar rita, auk þess sem hér stendur, hv. þingmenn Ágúst Bjarni Garðarsson, Diljá Mist Einarsdóttir, Guðbrandur Einarsson, Jóhann Friðrik Friðriksson og Steinunn Þóra Árnadóttir.

Frú forseti. Þessu áliti meiri hluta efnahags- og viðskiptanefndar til viðbótar vil ég gera stuttlega grein fyrir breytingartillögu sem ég hef borið upp hér við 2. umræðu þessa máls á þskj. 786. Þessi tillaga varðar ákveðna breytingu á virðisaukaskattslögum og tengist því að bílaleigum sem nutu ívilnunar á árunum 2021–2023 vegna innflutnings á hreinorkubifreiðum verði gert kleift  næstu tvö ár að vera undanþegnar virðisaukaskattsskyldu eða útskatti við endursölu á þeim bifreiðum sem þær hafa yfir að ráða.   Þessi tillaga er sem sagt um að skattaðilum sem hafa starfsleyfi til rekstrar ökutækjaleigu verði heimilt við endursölu að undanþiggja frá skattskyldri veltu að hámarki 5,5 millj. kr. vegna rafmagns- og vetnisbifreiðar og að hámarki 2 millj. kr. vegna tengiltvinnbifreiðar. Þá er gerð tillaga um að heimild samkvæmt 1. tölulið sé bundin þeim skilyrðum að bifreiðin hafi verið keypt eftir 1. janúar 2021, að virðisaukaskattur hafi verið felldur niður við kaupin og að hægt sé að leggja fram reikninga eða önnur gögn til Skattsins sem staðfesta framangreint.

Þessi atriði komu mjög til umfjöllunar í efnahags- og viðskiptanefnd þegar þetta frumvarp sem hér um ræðir var til umfjöllunar. Í allmörgum umsögnum var einnig farið yfir þetta atriði. Þetta atriði var hins vegar ekki að finna í frumvarpi hæstv. fjármála- og efnahagsráðherra sem lá fyrir nefndinni um skatta og gjöld sem er hér til umræðu. Að óbreyttu mun sú heimild sem er í gildi um ákveðnar undanþágur fyrir bílaleigur falla niður núna 31. desember 2023. Þessi breyting gengur út á það, frú forseti, að þeir bílar sem voru fluttir inn án virðisaukaskatts eða innskatts, þeir bílar sem voru fluttir inn eftir 1. janúar 2021 — það verði heimilt að undanþiggja þá útskatti við endursölu. Hvað þýðir þetta? Jú, það þýðir að hér er verið að gera ráð fyrir því að þessir rekstraraðilar geti komið þeim hreinorkubifreiðum frá sér á sömu forsendum og þegar bifreiðarnar voru keyptar inn. Það er eðlilegt af því að það er í grunninn það sem virðisaukaskattskerfið gengur út á þegar kemur að virðisaukaskattsskyldum aðila, að innskatturinn og útskatturinn fari saman. Í þessu tilviki eru ívilnanir vegna innflutnings á hreinorkubifreiðum að falla niður vegna kerfisbreytinga og ríkisstuðningi beint í Orkusjóð og þá myndast mjög sérkennilegt ástand sem er talið rétt að bregðast við.

Þetta var, frú forseti, til umfjöllunar í efnahags- og viðskiptanefnd en kemur til í tengslum við afgreiðslu á öðru máli sem er í meðförum hjá nefndinni og varðar kílómetragjald á hreinorkubifreiðar og tengiltvinnbifreiðar og verður þannig að þessari tillögu í heildarsamhengi hlutanna. Þessi tillaga er sem sagt lögð hér fram með samþykki og vilja meiri hluta nefndarinnar þó að hún sé lögð fram í mínu nafni.

Frú forseti. Ég hef þá lokið umfjöllun um nefndarálit meiri hluta efnahags- og viðskiptanefndar í máli 468 og gert grein fyrir þeirri breytingartillögu sem ég hef lagt fram í þá umræðu.


Ræðumaður: Birgir Þórarinsson

Frú forseti. Þetta er mjög góð ábending frá hv. þingmanni, að við skoðum þetta í 3. umræðu, og í raun og veru gott að málið skuli fara aftur til nefndarinnar því að það eru einmitt komnar þarna góðar ábendingar sem er mikilvægt að ræða frekar. Ég held að það sýni bara vönduð vinnubrögð hvað þetta frumvarp varðar að við séum að fara með það aftur í nefndina og fara yfir síðustu þættina sem hafa verið álitaefni. Það er gaman að heyra að hv. þingmaður er áhugamaður um bogfimi og gott að hafa fengið þetta sjónarmið vegna þess að þetta er sjónarmið sem var ekki mikið rætt í nefndinni. Ég hef svo sem ekki fleiru við það að bæta. En þetta er náttúrlega ólympísk íþrótt, bogfimi, og væri óskandi að við myndum skapa okkur sess á alþjóðavettvangi í þeim efnum. Ég bara þakka hv. þingmanni fyrir þessa góðu ábendingu og hún verður skoðuð í nefndarstarfinu.


Ræðumaður: Birgir Þórarinsson

Skíðaskotfimi.Frú forseti. Ég vil þakka hv. þingmanni fyrir þessa fyrirspurn. Ég held að þetta varði einkum skíðaíþróttir, það sem við höfum séð t.d. frá Noregi, myndir þess efnis, að menn stunda skíðaíþróttina og svo er auk þess verið … — já, skíðaskotfimi sem er hluti af íþróttinni, þ.e. að vera með skotvopn með sér, án þess að ég fullyrði nákvæmlega um það. En þetta er að sjálfsögðu ágætisábending sem við getum rætt í nefndinni við 3. umræðu. Ég vil bara nota tækifærið hér, frú forseti, og þakka nefndinni fyrir gott starf og sérstaklega formanni nefndarinnar fyrir að hafa leitt þessa góðu vinnu, hv. þm. Bryndísi Haraldsdóttur. Það voru mjög góðar og gagnlegar umræður í nefndinni og við fengum fjölmarga gesti sem komu mikilvægum sjónarmiðum á framfæri sem nýttist okkur í þessari vinnu. Ég held að það sé mjög til vandað með þetta frumvarp þar sem er náttúrlega fyrst og fremst verið að bregðast við ákveðnum aðstæðum, eins og ég rakti hér í minni ræðu, og það stendur til að það verði heildarendurskoðun á vopnalögum innan vonandi ekki langs tíma. Já, ég vildi bara koma því á framfæri að þessi nefndarvinna var mjög gagnleg og góð.


Ræðumaður: Birgir Þórarinsson

Ég mæli hér fyrir hönd meiri hluta allsherjar- og menntamálanefndar fyrir nefndaráliti um frumvarp til laga um breytingu á vopnalögum, nr. 16/1998. Með frumvarpi þessu er lagt til að gerðar verði breytingar á vopnalögum þannig að ekki verði lengur veittar undanþágur frá banni við innflutningi á hálfsjálfvirkum og sjálfvirkum skotvopnum á grundvelli þess að um safnvopn sé að ræða. Þá verði reglum um skráningar skotvopna breytt þannig að ávallt sé tryggt að skráður verði eigandi eða ábyrgðarmaður hvers vopns. Jafnframt er lagt til að skotvopn verði geymd í sérútbúnum skáp, sem og að ákvæði tilskipunar Evrópuþingsins og ráðsins (ESB) 2021/555 um eftirlit með öflun og eign vopna verði innleidd í íslenskan rétt á grundvelli Schengen-samstarfsins.

Nefndin fjallaði um málið og fékk á sinn fund gesti og allmargar umsagnir bárust um það. Þá barst minnisblað frá dómsmálaráðuneytinu og fyrir þessu er gerð nánari grein í nefndaráliti sem liggur frammi og er aðgengilegt á netinu.

Í kjölfar umfjöllunar nefndarinnar vill meiri hluti allsherjar- og menntamálanefndar árétta sérstaklega að með frumvarpinu og einkum með því að afnema undanþágur frá banni við innflutningi á hálfsjálfvirkum og sjálfvirkum skotvopnum er ætlunin m.a. að bregðast við ábendingum sem fram komu í áhættumatsskýrslu greiningardeildar ríkislögreglustjóra frá 2019 um skipulagða brotastarfsemi á Íslandi og ábendingum í skýrslu þjóðaröryggisráðs frá 2021 um mikla aukningu á innflutningi slíkra skotvopna á árunum 2018–2021 með vísan til þess að um safnvopn sé að ræða.

Að mati meiri hlutans eru því með frumvarpinu lagðar til ýmsar nauðsynlegar og tímabærar breytingar á III. kafla vopnalaga um meðferð skotvopna og skotfæra í því skyni að takmarka innflutning slíkra vopna, auk þess sem nauðsynlegt er að lögfesta ákvæði tilskipunar (ESB) 2021/555 til að standast skuldbindingar samkvæmt Schengen-samningnum. Þá stendur til að endurskoða vopnalögin í heild sinni á næstu misserum en fram að því er nauðsynlegt að gera ákveðnar afmarkaðar breytingar á lögunum í þeim tilgangi að gera regluverki skýrara og færa það til samræmis við ákvæði tilskipunarinnar.

Nefndin fjallaði nokkuð um ákvæði 2. mgr. 13. gr. vopnalaga sem er að finna óbreytt í 2. mgr. 10. gr. frumvarpsins. Nokkrir umsagnaraðilar gagnrýndu þetta ákvæði í umsögnum sínum og þá einkum upptalningu í síðari málslið þeirrar málsgreinar þar sem tilteknir brotaflokkar eru taldir upp en hafi menn gerst brotlegir við þá og refsing farið fram úr sektum eða fangelsi í allt að sex mánuði kemur það í veg fyrir að lögreglustjóra sé heimilt að veita umsækjanda skotvopnaleyfi eða endurnýja það. Fundið er að því í umsögnum að ákvæðið sé of strangt og komi í veg fyrir að menn sem fyrir löngu hafi bætt ráð sitt geti fengið útgefið eða endurnýjað skotvopnaleyfi.

Meiri hlutinn bendir á, líkt og kemur fram í minnisblaði dómsmálaráðuneytisins, að með frumvarpinu sé eingöngu verið að færa ákvæðið til í lögunum, úr 13. gr. í 12. gr. laganna, en ekki séu gerðar neinar efnislegar breytingar á því. Að mati meiri hlutans er þetta atriði sem rétt þykir að bíði heildarendurskoðunar vopnalaga og beinir því til ráðuneytisins að taka mið af framangreindum athugasemdum við fyrirhugaða endurskoðun laganna.

Þá komu jafnframt fram ábendingar fyrir nefndinni um að skilgreiningar skorti í frumvarpi á því hvað flokkist sem nauðsynlegir íhlutir skotvopna. Sumir íhlutir séu það smáir að erfitt sé að merkja þá. Um þetta bendir meiri hlutinn á að ítarlega skilgreiningu á því hvað teljist vera nauðsynlegir íhlutir skotvopna sé að finna í 1. gr. frumvarpsins og þykir sú skilgreining fullnægjandi að mati meiri hlutans. Jafnframt er vakin athygli á því að í c-lið 5. gr. frumvarpsins, sem og í skýringum við ákvæðið í greinargerð, kemur fram að sé nauðsynlegur íhlutur of smár til að merkja hann í samræmi við það sem þar greinir skuli hann a.m.k. merktur með raðnúmeri, stafakóða eða stafrænum kóða.

Nefndin fjallaði einnig um útgáfu, endurnýjun og afturköllun skotvopna leyfa og um það skilyrði að vera andlega heilbrigður og að öðru leyti hæfur til að fara með slík vopn, samanber c-lið 1. mgr. 10. gr. frumvarpsins. Líkt og fram kemur í skýringum við 10. gr. frumvarpsins er með c-lið ákvæðisins bætt við heimild fyrir lögreglustjóra til að líta til brotaferils samkvæmt sakaskrá við mat á því hvort einstaklingur teljist vera til þess hæfur að fara með skotvopn. Einnig er heimilt að kanna málaskrá lögreglu sem geti verið mikilvægt í ákveðnum tilvikum þar sem nauðsynlegt getur reynst að kalla eftir læknisvottorði til að kanna nánar hæfi einstaklings til að fara með skotvopn.

Meiri hluti nefndarinnar telur rétt að beina því til ráðuneytisins að kanna við endurskoðun laganna hvort tilefni sé til þess að ráðherra mæli nánar fyrir um þau atriði í reglugerð sem koma eigi fram í læknisvottorði sem fylgja skal með umsókn um skotvopnaleyfi.

Varðandi afturköllun skotvopnaleyfa þá kemur fram í 34. gr. núgildandi vopnalaga að leyfisveitandi geti hvenær sem er afturkallað leyfi samkvæmt lögunum, , svo sem ef ekki teljast lengur vera fyrir hendi nauðsynleg skilyrði fyrir því eða hafi leyfishafi ekki farið að settum fyrirmælum. Með frumvarpinu er lagt til í 1. mgr. 25. gr. að í stað orðsins „leyfisveitandi“ komi orðið „lögreglustjóri“. Í skýringum við greinina segir að það sé gert í þeim tilgangi að ekki aðeins sá lögreglustjóri sem hafi veitt leyfið geti afturkallað það heldur verði hægt að afturkalla leyfi óháð því hvar það var veitt.

Í minnisblaði sínu áréttar dómsmálaráðuneytið að með frumvarpinu hafi verið ákveðið að breyta núgildandi fyrirkomulagi þannig að hægt sé að taka mál er varði afturköllun skotvopnaleyfa fyrir hjá hvaða lögregluembætti sem er en með því móti mætti til að mynda beina umsóknum um skotvopnaleyfi og afturköllun þeirra til stærri embætta, eins og gert hefði verið varðandi leyfisveitingar, þar sem meiri reynsla og þekking væri fyrir á málaflokknum. Meiri hlutinn telur mikilvægt að hægt verði að taka fyrir bæði umsóknir um skotvopnaleyfi og afturköllun þeirra með bæði skjótum og skilvirkum hætti og að ákveðinn sveigjanleiki sé fyrir hendi í kerfinu hvað slíkar leyfisveitingar og afturkallanir varðar. Að mati meiri hlutans er þessi breyting því til bóta.

Þá er með 2. mgr. 15. gr. frumvarpsins lagt til að ráðherra setji í reglugerð ákvæði um hvað teljist vera viðurkennt skotfélag og nánari skilyrði um m.a. stjórn, ábyrgð og meðlimi slíkra félaga. Fyrir nefndinni var fjallað um það hvort slík skilyrði kynnu að varða 74. gr. stjórnarskrárinnar um félagafrelsi. Meiri hlutinn bendir á að viðurkenndum skotfélögum er falið tiltekið hlutverk á grundvelli laganna að fullnægðum tilgreindum kröfum. Þau hafa m.a. heimild til að leyfa einstaklingum sem eru ekki með skotvopnaleyfi og einstaklingum undir 20 ára aldri að nota skotvopn undir stjórn skotstjóra. Með vísan til þessa telur meiri hlutinn æskilegt að mæla nánar fyrir um hvaða skilyrði viðurkennd skotfélög skuli uppfylla í reglugerð, m.a. um skipan stjórnar, en það takmarki þó ekki rétt annarra skotfélaga til að starfa án þess að vera skilgreind sem viðurkennd skotfélög samkvæmt lögunum með þeim heimildum og skilyrðum sem því fylgja.

Nefndin fjallaði einnig um vörslu skotvopna og öryggisatriði þeim tengdum. Í 23. gr. vopnalaga er ákvæði um vörslu skotvopna en þar kemur m.a. fram að þegar skotvopn og skotfæri séu ekki í notkun skuli skotvopn annars vegar og skotfæri hins vegar geymd í aðskildum og læstum hirslum. Í reglugerð um skotvopn, skotfæri o.fl. er mælt fyrir um að eigi einstaklingur fleiri en þrjú skotvopn sé honum skylt að geyma þau í sérútbúnum vopnaskáp sem samþykktur sé af lögreglustjóra. Í 20. gr. frumvarpsins er lagt til að við lögin bætist ákvæði um að það sé skylda allra sem eigi skotvopn, nauðsynlega íhluti, skotfæri eða eftirlíkingar skotvopna að hafa yfir sérútbúnum vopnaskáp að ráða. Að mati margra umsagnaraðila er þessi breyting jákvæð og um margt tímabær þar sem nú sé lögfest skylda skotvopnaeigenda að geyma vopn sín í sérútbúnum vopnaskáp þegar við fyrstu skotvopnaeign. Meiri hlutinn tekur undir þau sjónarmið og telur breytinguna til þess fallna að stuðla að auknu öryggi almennings og varna því að skotvopn komist í rangar hendur.

Þá er í 20. gr. frumvarpsins mælt fyrir um að í 4. mgr. 23. gr. laganna verði kveðið á um að skotvopn í eigu skotfélaga skuli varðveitt í húsnæði sem búið sé þjófavörn og vaktað af viðurkenndu öryggisfyrirtæki. Nokkur gagnrýni kom fram á þetta ákvæði af hálfu umsagnaraðila sem töldu að ákvæðið gerði t.d. skotfélögum úti á landi erfitt fyrir þar sem vottuð öryggisfyrirtæki væru ekki starfrækt á öllum landsvæðum. Í minnisblaði ráðuneytisins er áréttað að öryggisfyrirtæki séu alltaf á vakt þrátt fyrir að vera staðbundin og verði eigandi skotvopns þess ekki var að kerfi fari í gang, öryggiskerfið, geti fyrirtækið þegar í stað haft samband við hann eða lögreglu ef svo beri undir.

Meiri hlutinn telur þetta ákvæði stuðla að auknu öryggi við meðferð skotvopna og telur breytinguna því til bóta. Þá bendir meiri hlutinn á að í 6. mgr. 20. gr. frumvarpsins sé ráðherra heimilt að setja í reglugerð skilyrði, m.a. um undanþágu frá því að vopn skuli vöktuð af slíku fyrirtæki. Ákvæðið er því ekki fortakslaust. Meiri hlutinn beinir því til ráðuneytisins að hafa hliðsjón af þeim athugasemdum sem fram hafa komið við nánari útfærslu reglugerðarákvæðanna þar sem skilyrði um undanþágur frá vöktun vottaðra öryggisfyrirtækja verði tiltekin.

Í núgildandi vopnalögum er mælt fyrir um að skotvopni, sem sé hluti dánarbús, skuli innan tólf mánaða frá andláti leyfishafa ráðstafað til aðila sem hafi leyfi til að eiga slíkt skotvopn. Í 14. gr. frumvarpsins er lagt til að gerð verði breyting á ákvæðinu í þá veru að í stað þess að dánarbúum sé heimilt að hafa skotvopn í vörslum sínum sé gerð krafa um að slíkum vopnum verði ráðstafað tafarlaust til aðila sem hefur leyfi til að eiga eða versla með slík vopn. Að mati meiri hlutans er þessi breyting til bóta, enda til þess fallin að stuðla að auknu öryggi með því að skotvopn sem fyrirfinnast í dánarbúum komist síður í rangar hendur.

Nefndin fjallaði einnig um athugasemdir sem nokkrir umsagnaraðilar gerðu við aldurstakmark skotíþróttaiðkenda og telja það of hátt hér á landi. Það geri að verkum að íslenskir unglingar sem æfa skotíþróttir standi langt að baki jafnöldrum sínum í nágrannalöndunum þegar æfingum og keppni kemur. Í minnisblaði dómsmálaráðuneytisins kemur fram að hingað til hafi verið miðað við að börn þurfi að hafa náð 15 ára aldri til að fá að stunda æfingar og keppni í yngri flokkum. Þá er áréttað að með frumvarpinu sé lagt til að við gerð reglugerðar verði horft til nágrannaríkja þegar kemur að því að setja viðmið um aldur til að fá æfa og keppa í skotfimi og þannig veitt heimild til að lækka þann aldur sem börn þurfi að hafa náð til að stunda þá íþrótt. Meiri hlutinn telur fram komnar ábendingar hvað þetta varðar gagnlegar og beinir því til ráðuneytisins að hafa þær til hliðsjónar við setningu reglugerðar um þetta efni með hliðsjón af því sem tíðkast í nágrannalöndum, sbr. heimild þess efnis í 3. mgr. 15. gr. frumvarpsins.

Nokkuð var einnig fjallað um heildarendurskoðun vopnalaga. Umsagnaraðilar voru að mörgu leyti jákvæðar í garð frumvarpsins en þó komu fram allnokkrar athugasemdir og tillögur til breytinga líkt og að framan hefur verið rakið. Margar þeirra voru þess eðlis að ljóst er að þær falla ekki undir þau ákvæði laganna sem hér eru til endurskoðunar. Má þar nefna ákall í umsögnum bogfimifélaga um rýmri heimildir til bogaeignar og athugasemdir lögreglunnar um úrbætur á þeim kafla laganna sem lýtur að meðferð sprengiefnis. Þá gagnrýndu ýmsir að lögin væru ekki endurskoðuð í heild sinni núna og mælt væri fyrir um of mörg atriði í reglugerð. Líkt og fram hefur komið lúta þær breytingar sem gera á með frumvarpi þessu fyrst og fremst að afmörkuðum þáttum laganna, svo sem skráningu, vörslu og eftirliti með skotvopnum sem og takmörkunum á innflutningi þeirra, auk innleiðingar á fyrrgreindri tilskipun Evrópuþingsins og ráðsins.

Meiri hlutinn bendir á að um sé að ræða málefnasvið þar sem þróun í iðnaði og tækni geti breyst mikið á skömmum tíma og nauðsynlegt sé að geta brugðist við slíkum breytingum með setningu reglugerðarákvæða.  Að mati meiri hlutans eru athugasemdir umsagnaraðila sem snerta á hinum ýmsu þáttum vopnalaga um margt gagnlegar og telur meiri hlutinn að þar kunni úrbóta að vera þörf í einhverjum tilvikum. Á hinn bóginn séu margar þeirra þess eðlis að réttara sé að tekið verði mið af þeim við heildarendurskoðun laganna enda snerti þær ekki þá þætti laganna sem voru endurskoðaðar að þessu sinni. Meiri hlutinn beinir því til ráðuneytisins að við heildarendurskoðun vopnalaga verði því tekið mið af þessum athugasemdum eftir því sem talin verður þörf á.

Herra forseti. Meiri hluti nefndarinnar leggur til nokkrar breytingar til á frumvarpinu sem eru í aðalatriðum þrenns konar. Fyrsta og veigamesta breytingin sem meiri hlutinn leggur til á frumvarpinu varðar afnám undanþágu við banni við innflutningi hálfsjálfvirkum skotvopnum. Í núgildandi vopnalögum er lagt almennt bann við því í 4. mgr. 5. gr. laganna að flytja inn til landsins ýmsar tegundir ýmist sjálfvirkra eða hálfsjálfvirkra skotvopna sem þar eru talin upp, m.a. sjálfvirkar og hálfsjálfvirkar skammbyssur og riffla. Í í 7. mgr. 5. gr. laganna er síðan mælt fyrir um undanþágu frá þessu banni með því að lögreglustjórinn á höfuðborgarsvæðinu geti, að fenginni umsögn ríkislögreglustjóra, heimilað innflutning slíkra vopna hafi þau ótvírætt söfnunargildi vegna aldurs þeirra eða tengsla við sögu landsins. Í f-lið 5. gr. frumvarpsins er lagt til að þetta undanþáguákvæði verði fellt brott í heild sinni en í staðinn verði bætt við 4. mgr. 5. gr. laganna þrengra undanþáguákvæði um að lögreglustjóri geti heimilað að flytja inn eingöngu hálfsjálfvirkar skammbyssur eða hálfsjálfvirka riffla sérstaklega ætluðum til íþróttaiðkunar. Með þessari breytingu verður þannig heimilt að flytja inn þessar tilteknu tegundir skotvopna til íþróttaiðkunar en á hinn bóginn ekki lengur heimilt að flytja inn skotvopn á grundvelli þess að um safnvopn sé að ræða. Líkt og fram kemur í greinargerð með frumvarpinu er þessari breytingu ætlað að sporna við óhóflegum innflutningi á sjálfvirkum og hálfsjálfvirkum skotvopnum undanfarin ár, með skírskotun til þess að umrædd vopn séu safnvopn, og með því er brugðist við atriðum sem bent var á í áhættumatsskýrslu greiningardeildar ríkislögreglustjóra frá 2019 um skipulagðra brotastarfsemi á Íslandi og ábendingum í skýrslu þjóðaröryggisráðs frá 2021 um fjölgun slíkra vopna.

Meiri hlutinn telur rétt að hafa áfram í lögunum heimild til undanþágu frá hinu almenna banni við innflutningi skotvopna samkvæmt 4. mgr. 5. gr. vopnalaga, en í þeirri undanþágu myndi þá felast að eingöngu verði heimilt að flytja til landsins hálfsjálfvirk skotvopn, annars vegar til að nota til íþróttaiðkunar og hins vegar í söfnunarskyni.

Hvað safnvopnin varðar leggur meiri hlutinn til að einvörðungu verði heimilt að flytja inn hálfsjálfvirk safnvopn vegna aldurs þeirra og tengsla við hernámsliðið á Íslandi í síðari heimsstyrjöld og skuli vopnið m.a. vera í óbreyttri mynd frá því sem var á hernámstíma og ekki hafa verið breytt hvað varðar útlit, virkni eða notkunarmöguleika. Þá skal jafnframt sannað með óvefengjanlegum hætti að vopnið hafi verið í notkun hernámsliðs á Íslandi. Þannig er lagt til að bætt verði við undanþáguheimild til að flytja inn safnvopn þegar um er að ræða skotvopn sem sannarlega hefur verið hér á landi. Þannig þyrfti vopnið t.d. að sjást á ljósmyndum frá Íslandi og er miðað við hernámstíma þannig að ekki geti verið um að ræða vopn sem framleitt er eftir 1946. Þá skuli vopnið og tenging slíkra skotvopna við hernámsliðið vera bundin við íslenska grund en ekki loft eða haf í kringum Ísland. Telur meiri hlutinn þannig rétt að stuðla að því að söfnurum verði áfram gert kleift að safna slíkum vopnum hafi þau þá sérstöku sögulegu tengingu við land og þjóð sem lýst er hér að framan. Beinir meiri hlutinn því til ráðuneytisins við endurskoðun laganna að taka þetta ákvæði til endurskoðunar með hliðsjón af gefinni reynslu.

Að lokum, herra forseti, leggur meiri hlutinn til nokkrar breytingar á frumvarpinu sem fyrst og fremst eru tæknilegs eðlis. Í fyrsta lagi var fyrir nefndinni rætt um hugtakanotkun varðandi mismunandi félög samkvæmt frumvarpinu. Í samráði við dómsmálaráðuneyti telur meiri hlutinn að betur fari á því að samræma hugtakanotkun yfir „viðurkennd skotfélög“ og „viðurkennd skotíþróttafélög“ svo að eingöngu verði mælt fyrir um viðurkennd skotfélög. Leggur meiri hlutinn til breytingartillögu þess efnis.

Í öðru lagi eru lagðar til nokkrar minni háttar orðalagsbreytingar á 32. gr. frumvarpsins, að viðhöfðu samráði við ráðuneytið og samkvæmt ábendingum sýslumannaráðs sem lúta að lögum um skipti á dánarbúum og eru gerðar í því skyni að samræma heiti stofnana, gæta að réttri hugtakanotkun og auka skýrleika ákvæðanna. Meiri hlutinn tekur undir þessar ábendingar og telur þær vera til bóta.

Í þriðja og síðasta lagi leggur meiri hlutinn einnig til nokkrar breytingartillögur sem eru tæknilegs eðlis og þarfnast ekki sérstakrar skýringar.

Að framansögðu virtu, herra forseti, leggur meiri hluti allsherjar- og menntamálanefndar til að frumvarpið verði samþykkt með þeim breytingum sem gerð hefur verið grein fyrir hér og lagðar eru til í sérstöku þingskjali.

Auk þess, herra forseti, vil ég koma því á framfæri að ég óska eftir því að málið fari aftur til nefndar milli 2. og 3. umræðu og að atkvæðagreiðsla um breytingartillögur fari fram í 3. umræðu.

Undir nefndarálit meiri hluta allsherjar- og menntamálanefndar rita, auk þess sem hér stendur, hv. þingmenn Hafdís Hrönn Hafsteinsdóttir, Jódís, Skúladóttir og Líneik Anna Sævarsdóttir. Bryndís Haraldsdóttir ritar undir álitið með heimild í 2. mgr. 29. gr. þingskapalaga.


Ræðumaður: Njáll Trausti Friðbertsson

Herra forseti. Við ræðum hér tillögu til þingsályktunar um stefnumótandi aðgerðir til eflingar þekkingarsamfélags á Íslandi til ársins 2025 og mig langaði að koma aðeins inn á önnur atriði  en hafa verið rædd hér í dag. Tillagan gengur út á að Alþingi álykti að fela háskóla-, iðnaðar- og nýsköpunarráðherra að vinna stefnumótandi aðgerðir til ársins 2025 til eflingar þekkingarsamfélagi á Íslandi. Aðgerðin byggist á sýn um Ísland sem þekkingarsamfélag. Framtíðarsýnin, sem málið gengur út á, er  að hugvitið, hin ótakmarkaða auðlind, verði grunnurinn að stærstu útflutningsgreinum þjóðarinnar. Sjónum verði beint að sjálfbærri þróun atvinnulífs og samfélags með þekkingu og hugvit að leiðarljósi í stað þess að byggja á takmörkuðum auðlindum sem hafa í gegnum tíðina valdið sveiflukenndu efnahagsástandi.

Það sem kemur síðan fram í meginmarkmiðum er að  stefnumótandi aðgerðir um þekkingarsamfélag á Íslandi skuli byggjast á þremur meginsviðum sem hvert um sig hafi að geyma tiltekin meginmarkmið og aðgerðir svo að framtíðarsýnin geti orðið að veruleika. Sviðin skiptist í háskóla- og vísindastarf, nýsköpun og hugverkaiðnað, fjarskipti, upplýsingatækni og netöryggi.

Það sem mig langar helst að ræða  hérna í dag, sem hefur svo sem ekki verið mikið rætt, varðar  meginmarkmið í fjarskiptum, upplýsingatækni og netöryggi þar sem verið er að ræða að tengja byggðir landsins og Ísland við umheiminn en jafnframt að innviðir og þjónusta mæti þörfum almennings og atvinnulífs. Stuðlað verði að sjálfbærri þróun á landsvísu með nýtingu stafrænna lausna, almennu aðgengi að áreiðanlegu netsambandi um ljósleiðara og háhraðafarnet auk ásættanlegs netöryggis á hverjum tíma til að svo megi verða.

Það er m.a. rætt um gígabitalandið, sem er ein af tillögunum undir markmiðum sem styðja fjarskipti, upplýsingatækni og netöryggi. Það verður að segjast að það hefur náðst gríðarlegur árangur á Íslandi á undanförnum fáum árum sem snýr einmitt að ljósleiðaravæðingu landsins sem hefur skilað okkur í það að vera efst á listum sem snúa að ljósleiðaratengingum á heimsvísu og almennum fjarskiptatengingum. Það er mjög gleðilegt að sjá hvernig verkefnið Ísland ljóstengt skilaði þeim árangri á undraskömmum tíma. Það var verkefni sem var unnið að mestu hérna 2017–2020. Framkvæmdum er að ljúka, eða þeim lauk að mestu 2022, og kannski eru síðustu verkefnin í gangi núna þar sem er verið  að tengja við  Árneshrepp á Ströndum.

Eftirfarandi kemur síðan fram í kaflanum  Hugvit, grunnur að stærstu útflutningsgreinum þjóðarinnar: Á lýðveldistímanum hefur saga atvinnulífs og hagkerfis einkennst af tímabilum uppgangs og samdráttar í einstökum atvinnugreinum. Áhrif slíkra breytinga á afkomu þjóðarbúsins hafa verið meiri en ella hefði getað verið vegna fábreytni í atvinnulífi og því varðar það miklu fyrir afkomu þjóðarinnar, til lengri tíma litið, að fjölbreytni efnahagslegra stoða þjóðarbúsins verði aukin.

Lifað með öldinni,Um síðustu jól kom út mjög áhugaverð bók sem Jóhannes Nordal skrifaði, og ég hef minnst á það áður í þessum stól að það ætti að vera skyldulesning fyrir þá sem vilja kynna sér hagsögu landsins og náttúrlega almennt fyrir fólk á Íslandi til að skilja hvað er búið að gerast  síðustu 60–70 árin og þó að við færum öld aftur í tímann. En það er nákvæmlega þetta sem er verið að fjalla um, að fram til um 1970 voru útflutningstekjur á Íslandi fyrst og fremst sjávarútvegurinn og landbúnaðurinn. Þá komu stóriðjan og orkuframleiðslan inn. Síðan höfum séð gríðarlegar tæknibreytingar  í sjávarútveginum og gríðarlegar framfarir þar sem byggjast einmitt á þessari tækni og það er þar sem við viljum sjá þessa tækni og þekkingarsamfélagið byggjast upp, sem víðast og með nýjum greinum. Síðan er komin ferðaþjónusta og aðrir þættir. Þá hefur þekkingariðnaðurinn verið að byggjast upp, hugvitið, og það er það sem við viljum að komi næst inn af fullum krafti.

Ég hygg að það ætti að vera markmið þjóðarinnar varðandi útflutningstekjur þjóðarinnar að við séum helst ekki með þannig greinar, þegar við tölum um svona einkennandi greinar í íslensku efnahagslífi í útflutningi, að það komi ekki mikið meira en 25% af útflutningstekjum  frá einstökum greinum. Það má geta þess að þó að sá sem hér stendur tali mikið um flug og ferðaþjónustuna og að hún styrkist, og tali oft og tíðum fyrir hönd þessara atvinnugreina, að við viljum kannski ekki sjá það sem gerðist árið  2018 þegar yfir 40% af útflutningstekjum þjóðarinnar  komu  frá ferðaþjónustunni og fluginu, heldur viljum við einmitt, eins og þessi markmið hér segja,  byggja upp fleiri greinar í samfélaginu.

Það hefur  verið mikill  þekkingariðnaðarvandivarðandi lyfjagerð og er vonandi að hún geti styrkst verulega á nýjan leik og orðið stór atvinnugrein hér á næstu árum. En auðvitað erum við að tala um þekkingarsamfélagið almennt. Það hefur komið fram í máli hv. þingmanna í dag með tölvuleiki,  ýmislegt tengt því,  líftækni og slíka þætti.

Ég kom eiginlega hér upp til að brydda aðeins upp á  nýju máli sem ég hyggst fara í á nýju ári, þ.e. að skoða þingsályktun eða beiðni um skýrslu, eða hvernig sem við förum að því, frumvarp eða hvað, sem snýr að því að  styrkja  nákvæmlega þennan þekkingariðnað,  þ.e. ljósleiðaratengingar í landinu og fjarskiptatengingar, það er verið að  ná þeim yfir á svolítið nýtt svið. Við höfum náttúrlega séð breytingarnar, eins og ég sagði, úti um sveitir landsins varðandi ljósleiðaramálið, Ísland ljóstengt. Næsta vers er að tengja þorpin og minni staði við ljósleiðarann. Það er í góðu ferli einmitt þessa dagana og vonandi förum við að sjá árangur í því á nýju ári.

En það sem ég ætlaði fyrst og fremst að impra hér á sem hugmynd, til að styðja við fjarskipti í landinu, varðar fyrirtæki sem heitir Orkufjarskipti, sem er fyrirtæki í eigu Landsvirkjunar og Landsnets. Orkufjarskipti reka fjarskiptainnviði fyrir raforkukerfi landsins í formi ljósleiðaradreifikerfis. Þetta kerfi er landsdekkandi og hefur í gegnum tíðina einungis verið notað í þeim tilgangi að tengja saman virkjanir og flutningskerfi raforku. Það liggja mikil tækifæri — ég hygg að það liggi geysilega mikil tækifæri — í því að nýta þetta ljósleiðarakerfi betur fyrir aðra grunnfjarskiptainnviði landsins. Hér er um mikla hagsmuni að ræða sem geta stóreflt fjarskiptaöryggi í landinu.

Þessu er oft lýst með þeim hætti að með því að tengja þessi kerfi saman — það kom fram í skýrslu hóps sem fyrrverandi hv. þm. Haraldur Benediktsson leiddi, að ég hygg á síðasta kjörtímabili, og vann í starfshópi sem var skipaður af þáverandi utanríkisráðherra. Skýrslan var unnin innan þess  ráðuneytis. Hún varðaði einmitt hvað væri hægt að gera með þessa möskvun sem tengist þessum innviðum, ljósleiðaratengi, sem hafa verið byggðir upp á undanförnum áratugum.

Með því að tengja kannski fyrir — í skýrslunni var talað um innan við milljarð, þá mætti stórauka allan möskvun á ljósleiðarakerfi landsins og búa til miklu öflugra kerfi og miklu margþættari tengingar og skapa þar með meira öryggi. Hér á landi varðandi ljósleiðara hefur fyrst og fremst verið NATO-strengurinn eða hringstrengurinn svokallaði, sem var lagður  og tekinn í notkun um 1990, fyrir rúmum 30 árum, er svolítið farinn að eldast og tengir raunverulega saman ratsjárstöðvar  Atlantshafsbandalagsins  á fjórum hornum landsins. Sá strengur, NATO-strengurinn, hefur aðeins átta ljósþræði  og allir eru þeir fullnýttir í dag. Hann er einmitt kominn á tíma og því nauðsynlegt að huga að því að skapa fleiri tengimöguleika, þar á meðal á hringtengingu landsins, sem ég kom inn á áðan, með betri möskvun. Þessi strengur er á mörgum stöðum eina grunnfjarskiptatengingin í mörgum bæjum, þorpum og heilu landsvæðinu vítt og breitt um landið.

Í kerfi Orkufjarskipta eru að meðaltali á bilinu 24–96 ljósþræðir en einungis tveir til tíu þræðir í notkun. Þið sjáið að hér er um allt annað kerfi að ræða og miklu öflugra en við þekkjum í hinum svokallaða NATO-streng, eða ljósleiðaratengingu. Þannig að það leynast miklir möguleikar í því að nýta þetta kerfi, þessa þræði betur. Þeir eru vannýttir í dag og það hefur náttúrlega verið svolítið þannig að forsvarsmenn  fyrirtækisins Orkufjarskipta, eða stjórn,  hafa verið ragir við að leyfa öðrum fjarskiptafyrirtækjum að nýta ónýtta getu ljósþráða sem ekki er í notkun hjá Orkufjarskiptum í þessum ljósstrengjum.

Með einföldum hætti og lagabreytingum mætti koma hlutum þannig fyrir að bæta fjarskiptaöryggi landsins með samnýtingu þessara innviða og stórefla hagnýtingu þeirra án þess að skerða eða veikja starfsemina sem er tengd raforkukerfinu. Rekstur raforkukerfis er samfélaginu gríðarlega mikilvægur og gegnir fjarskiptaöryggi mjög miklu til að tryggja öryggi þess.

Almennur aðgangur, aðgangur að tæknibúnaði og nýting á kerfinu getur aldrei verið á forsendum opins aðgangs að honum vegna öryggishagsmuna enda er kerfið byggt upp til að stýra þjóðhagslega mikilvægum innviðum. Lega kerfisins, uppbygging og frágangur, gæðakröfur á búnaði og slíkir þættir eru á hæsta stigi samkvæmt öllum öryggissjónarmiðum.

Eins og ég kom að áðan þá mætti gera mikið með fjárfestingu upp á milljarð til þess að styrkja þetta kerfi mikið  og getu þess. Síðast þegar ég vissi þá eiga Landsvirkjun og Landsnet Orkufjarskipti og þar með er þetta í opinberri eigu.

Auðvitað höfum við á undanförnum árum fengið síðan nýja fjarskiptastrengi og  tengingar við Evrópu. Fjarskiptastrengurinn ÍRIS  var tekinn í notkun á fyrri hluta ársins, sem stórbætti fjarskiptaöryggi. Síðan má geta þess að lokum það sem var tilkynnt núna í byrjun desember, sem kom fram  í fréttatilkynningu frá fjarskiptafyrirtækinu Mílu og Farice, en þau gerðu samning hérna í byrjun árs og skrifuðu undir samning um afhendingu á útlandasambandi Farice til Mílu á Akureyri.  Ný netmiðja verður sem sagt til á Akureyri.

Hér er um mjög áhugavert verkefni að ræða sem snýr að því að byggð verði upp ný fjarskiptamiðja á Akureyri fyrir netumferð til og frá Íslandi. Farice mun nú bæta  Akureyri við sem nýjum afhendingarstað útlandaþjónustu. Fram að þessu hefur einungis ein fjarskiptamiðja verið í landinu, þ.e. á suðvesturhorni landsins. þannig að öll netumferð frá Vestfjörðum, Norður- og Austurlandi hefur öll farið þar í gegn. Nú verður breyting á þessu með nýrri netmiðju Mílu og afhendingarstað Farice. Hér er um mikilvægt öryggismál að ræða sem styrkir fjarskiptaöryggi landsins. Jarðhræringar á Reykjanesskaga undanfarin ár sýna fram á mikilvægi þess að sett sé upp ný netmiðja annars staðar á landinu.

Með leyfi forseta langar mig að vitna í fréttatilkynningu Mílu frá því fyrr í þessum mánuði í tengslum við nýja netmiðju á Akureyri:

„Ný netmiðja á Akureyri eykur öryggi fjarskipta enda er bæjarfélagið á öðru jarðfræðilegu svæði og nægilega fjarlægt suðvesturhorni landsins til að uppfylla kröfur um landfræðilegan aðskilnað þeirra fyrirtækja og stofnana sem þurfa að velja varastaðsetningu fyrir stafræn gögn og tengingar. Það þýðir til að mynda að Akureyri og nágrenni gæti komið til greina sem varastaðsetning fyrir fjarskiptamiðstöðvar, neyðarmiðstöð almannavarna og þjóðfélagslega mikilvægar stofnanir.“

Í stóru myndinni  er hér   svo sannarlega um þjóðaröryggismál að ræða sem snýr að þessum grunni, þ.e. að grunni þekkingarsamfélagsins. Það sem við höfum séð núna vera að þróast tiltölulega hratt hjá okkur á undanförnum árum er að það hefur gengið mjög vel að byggja upp þessa innviði en við þurfum kannski að gera enn betur svo að við getum gert stærri hluti hér á landi.

Við höfum ekki komið inn á netöryggismálin, sem hafa náttúrlega verið mjög vaxandi í allri umræðu og í NATO-þinginu, þar sem ég er nú búinn að vera  í sex ár, hefur verið gríðarlega mikil umræða allan tímann um netöryggi. Þessi umræða  fór af stað hérna fyrir kannski tveimur árum eða svo. Fyrir tveimur, þremur árum fórum við að ræða netöryggismálin á Íslandi.

Í þjóðaröryggisstefnu síðastliðinn vetur, sem var samþykkt í febrúar, var komið mjög inn á netöryggismálin. Í þeirri þjóðaröryggisstefnu, sem var  önnur í röðinni hjá okkur, sem var endurbætt frá fyrri þjóðaröryggisstefnu sem var sett í mars 2016,  var einmitt bætt miklu inn um mikilvægi netöryggis sem er síðan einn af punktunum sem eru undir þessari stefnu sem við erum að ræða þar. Þannig að við erum öll að vakna varðandi þessa hluti.

Það er líka mikilvægt í þessu samhengi hérna sem við höfum séð — ég kem kannski aðeins inn á ávinning af verkefni eins og Ísland ljóstengt — að við getum líka,  eins og ég var að tala um varðandi stóra kerfið, Orkufjarskipti, með einföldum tengingum með ljósleiðarasambandi  bætt möskvun þeirra kerfa sem  hafa verið lögð, ljósleiðaratengingar, um landið til þess einmitt að  hringtengja fleiri staði og passa upp á  þetta öryggi. Þetta er nákvæmlega það sama  og þegar við erum að ræða varðandi   raforkumálin, við viljum, eins og við  tölum um  í raforkumálunum,  tvítengja. Við viljum  hringtengja, sem við getum líka talað um sem tvítengingu í ljósleiðurum, og það er hægt að gera það og hafa það í huga þegar við erum að byggja upp þetta þekkingarsamfélag sem við eigum að huga að.

Það er kannski áhugavert að benda á rétt í lokin á þessari ræðu að það hefur verið unnin skýrsla, „Ísland ljóstengt“. Hún var unnin hér fyrir um tveimur árum  til að meta félagslegan og efnahagslegan ávinning verkefnisins. Í ljós kom að það bætti kaupmátt á þeim svæðum þar sem ljósleiðarar höfðu verið lagðir og aðgengi að vörum og þjónustu stórbatnaði, það hækkaði laun og jók atvinnumöguleika og styrkti stöðu kvenna í dreifbýli.

Auðvitað var svolítill bónus að hafa öll þessi fjarskiptakerfi eins og ljósleiðaratengingarnar í heimsfaraldrinum og dreifbýli landsins hefðu aldrei getað tekist á við faraldurinn með sams konar hætti  og hægt var að gera með því að hafa  öflug fjarskiptakerfi um allt land. Það kemur líka fram í þessari skýrslu að efnahagslegur samdráttur og félagsleg einangrun hefði orðið meiri ef átakið Ísland ljóstengt hefði ekki komið til.

En að þessu samandregnu þá vil ég bara fagna að þessi stefna sé komin fram, ég vona að markmiðin með henni  klárist fyrir lok ársins 2025, sem mig minnir að stefnt sé að.

Ég vildi kannski fara aðeins í þessa umræðu sem snýr raunverulega að hinum tæknilega grunni og hversu mikilvægt er að það komi inn. Þetta er kannski líka forsendan fyrir því sem hefur verið rætt mikið varðandi þjóðaröryggi landsins, að með þessari möskvun og styrkingu tenginganna, eins og með Orkufjarskiptum og slíku, þá er hægt að fara að reka hérna innan lands, sem er talið nauðsynlegt, í gegnum gagnaver, svona grunnþætti og haft þau gögn sem við þurfum nauðsynlega að hafa inni í landinu, í gagnaverum. Þá er gott að hafa þær öflugustu tengingar sem við getum náð í í gegnum þessar ljósleiðaratengingar sem við eigum hér. Við þurfum síðan að bæta aðeins við og finna hér í meðförum þingsins hvernig hægt er að takast á við það á næstu árum. — Ég hef lokið máli mínu, forseti.


Ræðumaður: Bryndís Haraldsdóttir

Virðulegur forseti. Ég þakka hv. þingmanni aftur andsvarið. Hér er efni í langt og skemmtilegt samtal milli mín og hv. þingmanns. Það fyrsta sem ég ætla að grípa niður í er varðandi íslenskukennsluna. Það er einmitt verið að vinna aðgerðaáætlun um eflingu íslenskunnar og slík aðgerðaáætlun hefur verið til í ákveðinn tíma. Hún heyrir reyndar undir annan ráðherra sem er þá ráðherra menningarmála jafnframt og við höfum fengið ágæta kynningu á því í hv. allsherjar- og menntamálanefnd. Þannig að ég ætla bara að leyfa mér að segja að það má stundum fókusera á ákveðin atriði. Þegar kemur að háskólasamfélaginu okkar og nýsköpunarsamfélaginu þá eigum við fjölda greininga og við eigum niðurstöður frá fjölda sérfræðinga sem hafa bent á atriði sem við getum gert til að ná meiri árangri. Þau atriði er að finna í þessari þingsályktunartillögu.

Ég ætla því að leyfa mér að vera algjörlega ósammála hv. þingmanni um að þessi þingsályktunartillaga ætti að vera einhvern veginn miklu stærri og allt öðruvísi og taka á öðrum þáttum þó að ég kunni að vera sammála hv. þingmanni um að það þurfi líka að taka á þeim þáttum. Hvað grunnskólann og leikskólann og velferðarsamfélagið okkar varðar: Sjálfsagt mál, en það gerum við hér alla daga í öðrum málum. Svo megum við líka stundum tala um háskólann og nýsköpunina og þær aðgerðir sem þarf að bregðast við þar til að ná frekari árangri.


Ræðumaður: Bryndís Haraldsdóttir

Virðulegur forseti. Ég þakka hv. þingmanni andsvarið. Við erum hér með þingsályktunartillögu frá háskóla-, iðnaðar- og nýsköpunarráðherra um þekkingarsamfélagið á Íslandi og það eru þessir meginþættir, eins og hv. þingmaður kom inn á, þetta eru þrír kaflar.  Það eru aðgerðir til að styðja markmið í háskóla- og vísindastarfi, það eru aðgerðir til að styðja við markmið í nýsköpun og hugverkaiðnaði og það eru aðgerðir sem styðja við markmið í fjarskiptum, upplýsingatækni og netöryggi. Það er það sem þessi þingsályktunartillaga gengur út á. En ef hv. þingmaður er að vísa í aðra hluta menntakerfisins, leikskólakerfið, grunnskólakerfið, framhaldsskólakerfið og þá iðn- og tæknimenntun, þá held ég að það sé í rauninni bara annað umræðuefni. Það er mjög mikilvægt fyrir háskólasamfélagið að aðrir þættir menntunar séu líka öflugir. Við hv. þingmaður höfum aðeins tekið umræðuna í ljósi PISA og um stöðu grunnskólanna og mikilvægi leikskólakerfisins og við munum halda áfram að taka þá umræðu, það er alveg á hreinu, en hér erum við auðvitað að fjalla um þá þætti sem hér eru undir.

Ég ætla að hrósa þeirri áætlun sem hér er undir, ekki síst vegna þess að mér finnst hún ótrúlega skýr. Það er nefnilega stundum þannig að við erum hér á Alþingi að fjalla um einhverja stefnumörkun sem getur verið ofboðslega mikill og langur texti um alls konar þætti því að þegar við förum að setjast yfir svona þætti er alltaf hægt að tína eitthvað nýtt til. Mér finnst þetta mjög skýr aðgerðaáætlun með tiltölulega skýr markmið og ég held að það sé hægt að ná þessu fram sem hér er og þá einmitt í ljósi þess að það er svona skýrt og það er verið að fókusera á þá þætti sem hér eru undir. En það segir auðvitað ekkert um mikilvægi leikskólastigsins eða grunnskólastigsins eða aðgerðir sem við eigum að fara í þar. Það getum við örugglega sammælst um í einhvers konar annars konar þingsályktunum eða jafnframt lögum eða í annarri umræðu við þá líka annan ráðherra.


Ræðumaður: Bryndís Haraldsdóttir

Virðulegur forseti. Eins og ég sagði áðan varðandi listirnar þá held ég að þær skipti sköpum. En við verðum að horfa á það að hér erum við að tala um aðgerðaáætlun til að ná fram auknum krafti í þáttum sem þarna eru sérstaklega nefndir. Þar með er ekki sagt að það sé verið að hætta einhverju af því góða starfi sem verið er að gera á sviði lista eða hugvísinda eða annarra sviða. Hv. þingmaður kom inn á samstarfsaðila og ég tek undir það, ég held að það sé mikilvægt að stjórnvöld og löggjafinn hlusti á sem flesta þegar kemur að mótun aðgerðaáætlunar eins og hér er undir, eins og ég held að hafi verið gert, bæði í gegnum samráðsgáttina og svo í gegnum umsagnarferli hér á þinginu og gestakomur hjá okkur í nefndinni sem voru allmargar eins og liggur fyrir í nefndarálitinu. Ég tek bara undir það hjá hv. þingmanni að nýsköpun getur verið alls konar og ég vona að ég hafi náð að tæpa aðeins á því í ræðu minni. Auðvitað er það þannig að ný þekking sprettur gjarnan úr háskólasamfélaginu, þekkingarsamfélaginu, en það er líka oft þannig að alls konar tækniuppfærsluverkefni eða nýsköpunarverkefni geta orðið til úti í atvinnulífinu eða hjá einstaklingum og þess vegna er auðvitað mjög mikilvægt að það sé einhvers konar farvegur og stuðningur til handa þeim aðilum sem slíkar hugmyndir fá. Og ég held að það sé mikilvægt að við styðjum við það starf eins og gert hefur verið oft og tíðum úti á landsbyggðinni í gegnum atvinnuþróunarfélögin og ráðgjöf þar. Það var gert á sínum tíma hjá Nýsköpunarmiðstöð og er gert nú í formi alls konar hraðla og samkeppna þar sem hægt er að styðja fólk áfram með sínar hugmyndir.


Ræðumaður: Bryndís Haraldsdóttir

Virðulegur forseti. Ég þakka hv. þingmanni andsvarið og ég get verið sammála honum og því sem kom fram í umsögn Listaháskólans um mikilvægi lista, bæði út frá því að styðja við og vera þátttakandi í þekkingarsamfélaginu og skapandi greinum en ekki síður bara út frá stöðu lista í samfélaginu. Þá vil ég bara benda á það að hér erum við að fjalla um þingsályktunartillögu til að efla þekkingarsamfélag á Íslandi. Við afgreiddum hér á síðasta kjörtímabili eða á síðasta ári, ég man það ekki, fjölda aðgerðaáætlana er varða sérstaklega listir og ráðherra menningarmála hefur verið ötull í slíku. En hér erum við að fjalla um nákvæmlega þetta og þau markmið sem hér eru. Það er ágætt að ítreka það einmitt að hér er talað um átak í STEAM-aðferðafræði eða kennsluaðferðum, áður var oft fjallað um þetta án A, en A stendur þarna fyrir á engilsaxnesku „arts“ eða listir. Ég skoðaði vel þessar athugasemdir frá Listaháskólanum og var einmitt að velta því fyrir mér hvort við gætum sett það inn. En það einhvern veginn raskaði svolítið því góða jafnvægi sem er hér í þessari áætlun. En við ítrekum einmitt í nefndaráliti mikilvægi lista og listmenntunar. Mig langar í því samhengi að segja að t.d. risastórt fyrirtæki hér í tölvuleikjageiranum sem er með tölvuleikinn EVE Online, er með fjölda listamanna í starfi hjá sér, því að auðvitað er öll þessi hönnun byggð á listrænu innsæi og listamönnunum sem hafa gert þetta þannig að þessar greinar sem m.a. er verið að kenna í Listaháskólanum eru alveg ofboðslega mikilvægar fyrir þekkingarsamfélagið til framtíðar. Ég held líka að þegar við tölum um menntun barnanna okkar, við vitum kannski ekki alveg hvað þau munu fást við, þá er það einmitt fræðsla í þessu, gagnrýninni hugsun og listsköpun, sköpuninni sem slíkri, sem skiptir miklu máli.


Ræðumaður: Bryndís Haraldsdóttir

Virðulegur forseti. Ég þakka hv. þingmanni aftur andsvarið. Þegar kemur að pælingunum varðandi kynin og hlutfallið þá eru það vissulega áhugaverðar pælingar en ég held að það sem er markmið ráðherra með þessari þingsályktunartillögu, og fékk líka töluverða umfjöllun í nefndinni, snúi að því að við viljum sjá jafnrétti, jöfn tækifæri allra, óháð kyni, kynþætti, búsetu eða efnahag. Hæstv. ráðherra háskólamála hefur bent á það að við stöndum höllum fæti þegar við berum okkur saman við önnur lönd hvað viðkemur þeim sem klára háskólanám og að hér er töluverður kynjahalli. Það er svo aftur á móti mjög áhugaverð pæling inn í umræðuna um launamun kynjanna en það tæki miklu meiri tíma en þessa einu mínútu sem ég hef hér. Ég held að þær aðgerðir sem hæstv. ráðherra hefur boðað og þær hugmyndir sem fram hafa komið í þessari vinnu séu einmitt til þess fallnar að ýta enn frekar undir aukna ásókn karla í háskólanám og vil ég þá líka benda á þá breytingu sem við gerðum á síðasta kjörtímabili þar sem við tókum í rauninni stúdentsprófið út sem kröfu fyrir háskólanámi, þ.e. háskólum er það í sjálfsvald sett hvaða kröfur þeir gera fyrir viðkomandi nám  og ég held að svoleiðis aðgerðir og jafnframt möguleikar á styttra háskólanámi séu til þess fallnar að auka þetta jafnræði. Ég náði ekkert að fara inn á fjarnámið en kem kannski að því síðar í andsvörum.

Forseti vill minna hv. þingmenn á að virða tímamörkin.


Ræðumaður: Bryndís Haraldsdóttir

Virðulegi forseti. Ég þakka hv. þingmanni andsvarið og ég hygg að við séum sammála um mikilvægi þessarar þingsályktunartillögu sem hér liggur fyrir. Hv. þingmaður hefur áhyggjur af fjármögnun grunnrannsókna sérstaklega, ef ég skildi hv. þingmann rétt. Ég ætla ekki að segja að ég væri ekki tilbúin að setja meiri pening í akkúrat það og ég veit að hv. þingmaður þekkir það vel, sitjandi í fjárlaganefnd, að það er spurning um forgangsröðun í ákveðin verkefni. Ég ætla þó að segja það að þeir fjármunir sem varið hefur verið í grunnrannsóknir en líka nýsköpunaráætlanir, tækniuppfærsluverkefni og annað á síðustu misserum hafa skilað gríðarlega miklum árangri og þessir fjármunir hafa vaxið að raungildi ár frá ári. Þeir hafa gert það og þeir hafa skilað því nú að þekkingarsamfélagið er orðin grunnstoð í atvinnulífi Íslendinga. Með þessari þingsályktunartillögu sem hér er lögð fram þá viljum við stefna enn hærra og tryggja enn frekar þá stoð.

Ef hv. þingmaður er hér að vísa í svokölluð Covid-framlög þar sem við settum enn frekari peninga í Rannís, bæði í Tækniþróunarsjóð og aðra sjóði þar, þá er rétt að það var litið á það sem tímabundið framlag og það er alltaf erfitt þegar verið er að taka slíkt af. En mér skilst að 75% af því tímabundna framlagi sé orðið varanlegt. En það var þó ákveðið á þeim tíma að það væri tímabundið framlag vegna þeirra aðstæðna sem uppi voru í samfélaginu þá. Þannig að, virðulegur forseti, ég tel að fjármögnun þessa mikilvæga málaflokks sé góð þó ég myndi alls ekki slá hendinni á móti enn meira fjármagni í hann. Það þarf þá ákveða líka á sama tíma hvaðan það kemur. En ég tel að vísindasamfélagið á Íslandi hafi sannað að þeir fjármunir sem ríkið hefur varið í þennan málaflokk hafi skilað sér margfalt til baka.


Ræðumaður: Bryndís Haraldsdóttir

Frú forseti. Ég mæli fyrir hönd meiri hluta allsherjar- og menntamálanefndar fyrir nefndaráliti um tillögu til þingsályktunar um stefnumótandi aðgerðir til eflingar þekkingarsamfélagi á Íslandi til ársins 2025.

Með tillögunni er háskóla-, iðnaðar- og nýsköpunarráðherra falið að vinna stefnumótandi aðgerðir til ársins 2025 til eflingar þekkingarsamfélagi á Íslandi. Aðgerðirnar byggjast á þremur meginsviðum sem fela í sér tiltekin meginmarkmið og aðgerðir. Í fyrsta lagi eru meginmarkmið í háskóla- og vísindastarfi. Í öðru lagi eru meginmarkmið í nýsköpun og hugverkaiðnaði og í þriðja lagi eru meginmarkmið í fjarskiptum, upplýsingatækni og netöryggi. Unnið verði að þessum markmiðum með skilgreindum aðgerðum í samstarfi við hagaðila.

Nefndin fjallaði um málið og fékk á sinn fund gesti og bárust umsagnir. Greint er frá því í nefndaráliti og það liggur frammi. Nefndin óskaði jafnframt eftir umsögnum um tiltekin atriði málsins frá atvinnuveganefnd og umhverfis- og samgöngunefnd og fylgja umsagnir þeirra sem fylgiskjöl með nefndaráliti meiri hlutans.

Nefndin fjallaði um aðgerðir sem styðja markmið í háskóla- og vísindastarfi og samkvæmt tillögunni verður stutt við átak í þverfræðilegri kennslu með STEAM-nálgun í kennsluaðferðum. Í því felst samþætting vísinda, tækni, verkfræði, lista og stærðfræði í gegnum viðfangsefni nemenda sem liður í því að þjálfa gagnrýna hugsun og nálgast lausnir á viðfangsefnum með skapandi hugarfari til að efla nýsköpun og frumkvöðlastarf.

Í umsögnum og fyrir nefndinni var fjallað um kennsluaðferðir og mikilvægi annarra greina en raungreina til að mæta framtíðaráskorunum. Þannig var bent á mikilvægi hug- og félagsvísinda í vísindasamfélaginu. Þá var í umsögn Listaháskóla Íslands m.a. lögð áhersla á vægi listanna sem hafi ótvírætt vægi í sjálfu sér en ekki einungis sem verkfæri í STEAM-nálgun í kennslufræðum.

Fyrir nefndinni var tekið undir mikilvægi þess að raungreinar séu efldar með áherslu á skapandi aðferðafræði en að það megi ekki verða á kostnað annarra greina. Meiri hlutinn tekur undir þau sjónarmið sem fram koma hjá umsagnaraðilum og í minnisblaði háskóla-, iðnaðar- og nýsköpunarráðuneytisins, þar sem fram kemur að það sé ekki síður mikilvægt að STEAM-aðferðafræði og aukin þverfagleg nálgun milli námsleiða veiti aukin tækifæri til að efla nám í listum og skapandi greinum hér á landi. Háskóla- og menntakerfið í heild sinni er lykilþáttur í að stuðla að nýsköpun og hagnýtingu þekkingar fyrir atvinnulífið og samfélagið allt og mikilvægt er að styðja við þverfræðilega nálgun í kennsluaðferðum.

Nefndin fjallaði líka um fjármögnun háskólastarfs, aukið samstarf háskóla og Menntasjóð námsmanna. Meiri hlutinn tekur undir mikilvægi þess að unnið sé að nýjum reglum og reiknilíkani fyrir fjármögnun háskólastarfs og hvetur til að það verði gert í samráði við hagaðila. Þá tekur meiri hlutinn undir mikilvægi þess að auka samstarf háskóla enda er aukið og öflugt samstarf allra íslensku háskólanna ein af forsendum aukinna gæða námsins.

Þá var fyrir nefndinni fjallað um Menntasjóð námsmanna, en líkt og fram kemur í greinargerð er á vegum háskóla-, iðnaðar- og nýsköpunarráðuneytis unnið að greiningu á framkvæmd laganna í samvinnu við hagaðila sem verður kynnt í formi skýrslu á yfirstandandi löggjafarþingi. Landssamtök íslenskra stúdenta og stúdentaráð HÍ ítreka kröfur vegna endurskoðunar á lögum um Menntasjóð námsmanna og þá grundvallarafstöðu að allar breytingar á sjóðnum verði til þess gerðar að efla hlutverk hans sem félagslegs jöfnunarsjóðs og með hag stúdenta að leiðarljósi. Háskólinn á Bifröst telur jafnframt brýnt að jöfnunarhlutverk Menntasjóðs námsmanna verði skoðað sérstaklega og Byggðastofnun bendir á að sérstaklega þurfi að tryggja stöðu þeirra sem flytja þurfi búferlum vegna náms. Meiri hlutinn tekur undir mikilvægi þess að á hverjum tíma sé fylgst með því hvernig gangi að uppfylla markmið Menntasjóðs námsmanna. Við samþykkt laga um Menntasjóð námsmanna, nr. 60/2020, var gert ráð fyrir að þau yrðu endurskoðuð innan þriggja ára frá því að þau komu til framkvæmda og er því mikilvægt að það verði gert sem fyrst.

Nefndin fjallaði að auki um aðgengi að háskólanámi og eflingu fjarnáms. Ein aðgerð sem ætlað er að styðja markmið í háskóla- og vísindastarfi varðar að auka jafnrétti í háskólum með sérstaka áherslu á fjölgun ungra karla í háskólanámi og aukið fjarnám. Meiri hlutinn tekur undir mikilvægi þess að hugað verði að jafnrétti í sem víðustum skilningi í íslensku háskólasamfélagi. Líkt og tilgreint er í greinargerð fellur m.a. undir þessar aðgerðir jafnrétti óháð kynferði, búsetu, efnahag, kynhneigð og þjóðernisuppruna, sem og aðgengi fatlaðs fólks til að stunda háskólanám. Óhjákvæmilegt er að líta það alvarlegum augum að hlutfall ungra karla í háskólanámi er miklu lægra en kvenna. Á sama tíma eru einnig hlutfallslega færri ungir Íslendingar með háskólagráður en í samanburðarlöndunum. Finna verður leið til að auka aðsókn ungra karla í háskólanám og um leið fjölga ungu fólki sem lýkur háskólanámi.

Meiri hlutinn tekur undir mikilvægi þess að unnið sé að stefnumótun um þekkingarsetur háskólastigsins sem gerð er grein fyrir í greinargerð. Þekkingarsetur gegnir mikilvægu hlutverki í þjónustu við nemendur á landsbyggðinni og stuðlar að jafnari tækifærum til náms, miðlun og hagnýtingu þekkingar og eflingu byggðar í samstarfi við háskólastofnanir, stuðningsumhverfi nýsköpunar og atvinnulíf í byggðum landsins. Meiri hlutinn tekur undir þessi sjónarmið og bendir á að aðgangur að fjarnámi á háskólastigi eigi því bæði við um háskólanám og grunnnám og símenntun, og skipti því jafnt einstaklinga, fyrirtæki og samfélög miklu máli.

Aukið aðgengi að fjarnámi tengist jafnframt meginmarkmiðum tillögunnar í fjarskiptum, upplýsingatækni og netöryggi, um að tengja byggðir landsins og Ísland við umheiminn og að innviðir og þjónusta mæti þörfum almennings og atvinnulífs. Hvað varðar örar framfarir í vísindum og tækniþróun, m.a. með aukinni notkun upplýsingatækni og tæknilausna í samskiptum, leggur Siðfræðistofnun Háskóla Íslands áherslu á það í umsögn sinni að siðferðileg og samfélagsleg sjónarmið verði órjúfanlegur þáttur í stefnumótun fyrir íslenskt þekkingarsamfélag. Meiri hlutinn leggur áherslu á að aukið aðgengi að fjarnámi í ólíkum fögum sé ein öflugasta leiðin til að jafna aðgengi mismunandi hópa að háskólanámi. Með auknu framboði á fjarnámi og með bættri tækni má efla allar byggðir landsins og skapa ný tækifæri fyrir einstaklinga sem þar búa.

Þá fjallaði nefndin um stuðningsumhverfi nýsköpunar og jöfn tækifæri og í tengslum við umfjöllun um bætt aðgengi að námi var jafnframt fjallað um jöfn tækifæri og aðgengi að stuðningsumhverfi nýsköpunar. Meiri hlutinn tekur undir að áhersla verði lögð á jafnrétti og fjölbreytileika í stefnumótun á sviði fjármögnunar og í stuðningi við nýsköpun og þekkingargreinar, m.a. að safnað verði upplýsingum og staða áhersluverkefna verði greind. Í umsögn Byggðastofnunar var lagt til að auk kyngreindra upplýsinga verði upplýsingar einnig greindar eftir landfræðilegri skiptingu og einnig litið til búsetu til viðbótar við mismunandi aldurshópa, þjóðerni, uppruna, fötlun og samfélagslegar aðstæður. Meiri hlutinn tekur undir ábendingu Byggðastofnunar hvað varðar greiningu á jöfnum tækifærum í nýsköpunarverkefnum og fjármögnun þeirra og leggur til að ráðuneytið fylgi þeim eftir við framkvæmd aðgerðanna svo að horft verði til mismunandi þjóðfélagshópa og landfræðilegrar skiptingar sem ráðuneytið tekur jafnframt undir í minnisblaði til nefndarinnar, dagsettu 6. desember 2023.

Þá bendir meiri hlutinn á það sem fram kemur í minnisblaði um að ýmis verkefni beinist að því markmiði að auka fræðslu á sviði nýsköpunar og miði m.a. að því að kynna fyrir ungu fólki þá möguleika sem felast í því að auka færni sína og þekkingu í takt við örar breytingar í samfélaginu.

Fyrir nefndinni var fjallað um mikilvægi þess að efla nýsköpunarstarf á landsbyggðinni samhliða öðrum markmiðum tillögunnar, m.a. með uppbyggingu á umhverfi og regluverki sem hvetji til nýsköpunar og eflingar hugvitsgreina á sem flestum sviðum samfélagsins.

Líkt og segir í greinargerð er jafnrétti lykilþáttur í áherslum stjórnvalda og afar mikilvægt að nýsköpunar- og frumkvöðlastarf eigi sér stað hjá fjölbreyttum hópi fólks við ólíkar aðstæður og í mismunandi umhverfi. Eitt af forgangsverkefnum stjórnvalda felst í endurskoðun á umhverfi samkeppnissjóða með það að markmiði að tryggja að styrkveitingar skili sér þangað sem þörfin er mest, m.a. verði litið til mismunandi stöðu kynjanna við styrkúthlutanir. Skoða þurfi ferlið í heild og endurskoða úthlutunarreglur og umhverfi nýsköpunar og stuðla að meiri árangri með aukinni fjölbreytni í nýsköpun og þróun og fjárfestingum því tengdum.

Meiri hlutinn tekur undir þau sjónarmið sem að framan hafa verið rakin og lúta að eflingu jafnra tækifæra til nýsköpunar, ekki síst á landsbyggðinni, sem getur eflt samfélög og skapað eftirsótt störf. Meiri hlutinn telur mikilvægt að stofnanir líkt og Íslandsstofa og Rannís eigi verkefnabundið samstarf við samstarfsaðila í öllum landshlutum til að mögulegt sé að ná þeim markmiðum sem þeim er ætlað að vinna framgang á hverjum tíma. Í því ljósi leggur nefndin áherslu á að opinbera stoðkerfið þarf að tryggja að til staðar séu starfsmenn við markaðsmál og atvinnuþróun í öllum landshlutum til að styðja framgang áhersluverkefna stjórnvalda með samstarfsverkefnum og til að skapa farvegi fyrir aðgang einstaklinga að stoðkerfi nýsköpunar.

Þá fjallaði nefndin um hugvit í þágu loftslagsmála, sjálfbærni og matvælaframleiðslu. Meginmarkmið tillögunnar fyrir nýsköpun og hugverkaiðnaðinn snúa m.a. að því að stjórnvöld stuðli að hagnýtingu nýrra lausna til að takast á við samfélagslegar áskoranir. Staðan í loftslagsmálum krefst orkuskipta á öllum sviðum samfélags, breytinga í landbúnaði og ekki síst framþróunar, nýsköpunar og nýtingar nýrra og betri lausna á sviði iðnaðar. Hugvit skal virkjað sem víðast til að leysa úr stórum samfélagslegum viðfangsefnum, svo sem með auknum árangri í loftslagsaðgerðum. Meiri hlutinn telur mikilvæg sóknarfæri í aðgerðum sem snúa að hugviti í þágu loftslagsmála, sjálfbærni og matvælaframleiðslu. Það felast ýmis tækifæri til verkefna hér á landi og í alþjóðlegu samstarfi byggðu á íslensku hugviti sem varðar jafnframt eflingu nýsköpunar á landsbyggðinni.

Meiri hlutinn tekur undir markmið tillögunnar og þá framtíðarsýn sem er boðuð. Ljóst er að þrátt fyrir að opinber stuðningur við nýsköpun og hugverkaiðnaðinn hafi vaxið á síðustu árum er margvísleg þörf til umbóta í opinberum aðgerðum og sannarlega tækifæri til að gera betur í því að hugvit verði grunnur að stærstu útflutningsgrein landsins.

Þá lýstu umsagnaraðilar almennt yfir stuðningi við meginmarkmið tillögunnar en komu jafnframt með ýmsar ábendingar. Meiri hlutinn áréttar það sem fram kemur í greinargerð með tillögunni um að horft verði til ábendinga sem koma fram í umsögnum um þingmálið við útfærslu aðgerðaáætlunarinnar og leggur áherslu á að sérstaklega verði horft til þeirra ábendinga er meiri hlutinn dregur fram í nefndarálitinu.

Að framansögðu virtu leggur meiri hluti allsherjar- og menntamálanefndar til að tillagan verði samþykkt óbreytt.

Undir álit meiri hluta allsherjar- og menntamálanefndar rita, auk þeirrar sem hér stendur, hv. þingmenn Birgir Þórarinsson, Hafdís Hrönn Hafsteinsdóttir, Jódís Skúladóttir og Líneik Anna Sævarsdóttir.

Frú forseti. Stefna um þekkingarsamfélag á Íslandi byggist á sýn um að lykillinn að bættum lífsgæðum og auknum tækifærum í atvinnulífi sé að hugvitið verði stærsta útflutningsgrein þjóðarinnar. Í því felst að hægt sé að vaxa úr sveiflukenndu efnahagsástandi með því að beina sjónum að alþjóðageiranum en honum tilheyra öll fyrirtæki sem fá útflutningstekjur sem byggja á öðru en okkar takmörkuðu auðlindum. Forsenda slíks vaxtar eru breyttar áherslur í menntakerfinu, í vísindum, nýsköpun, sjálfbærum þekkingariðnaði, upplýsingatækni, gervigreind, öflugum fjarskiptum og netöryggi. Með því að virkja hugvitið skapast aðstæður fyrir innlenda og alþjóðlega sérfræðinga í nýjum og áhugaverðum störfum í þekkingariðnaði á Íslandi.

Framúrskarandi háskóla- og vísindafólk hefur á undanförnum árum komið að stofnun fjölmargra nýrra þekkingarfyrirtækja og lagt til þeirra dýrmæta þekkingu og reynslu, til að mynda á sviði líftækni, lyfjaframleiðslu, tölvuleikjaiðnaðar og nýsköpunar í hefðbundnum atvinnugreinum eins og sjávarútvegi, með yfirfærslu þekkingar og reynslu yfir í alþjóðleg fyrirtæki með fjölbreytta starfsemi.

Mikilvægt er að halda til haga að nýsköpun byggist ekki einungis á háskóla- og vísindastarfi þar sem stofnuð eru ný fyrirtæki heldur felst hún einnig og ekki síður í umbótastarfi í fyrirtækjum sem þegar eru til staðar og standa í sumum tilfellum á gömlum merg. Fyrirtæki sem byggðu í upphafi þekkingu sína og reynslu t.d. á sjávarútvegi eða jarðhita hafa þróast yfir í háþróuð tæknifyrirtæki á alþjóðavettvangi og öflugt nýsköpunarstarf á sér stað víða í iðnfyrirtækjum hér á landi.

Ljóst er að þrátt fyrir að opinber stuðningur við nýsköpun og hugverkaiðnað hafi vaxið til muna á síðustu árum er margvísleg þörf til umbóta í opinberum aðgerðum og sannarlega tækifæri til að gera betur í því að hugvit verði grunnurinn að stærstu útflutningsgrein landsins.

Þá krefst staðan í loftslagsmálum orkuskipta á öllum sviðum samfélags, breytinga í landbúnaði og ekki síst framþróunar, nýsköpunar og nýtingar nýrra og betri lausna á sviði iðnaðar. Hugvit skal virkjað sem víðast til að leysa úr stórum samfélagslegum viðfangsefnum, svo sem með auknum árangri í loftslagsaðgerðum.

Þessari þingsályktunartillögu um stefnumótandi aðgerðir til eflingar þekkingarsamfélagi á Íslandi er því ætlað að stuðla að því að leysa úr læðingi þá krafta sem myndast við samþættingu hugmynda og hreyfiafls í hugvitstengdum greinum. Með þessum kröftum gefst tækifæri til að skapa ný störf og ný tækifæri, auka vöxt og verðmætasköpun íslensks atvinnulífs og bæta lífsgæði þjóðarinnar til lengri tíma.

Virðulegur forseti. Frá og með árinu 2024 lýkur tímabundinni hækkun framlaga í Rannsóknasjóð. Í fjármálaáætlun fyrir árin 2024–2028 er þó gert ráð fyrir að 75% af þeirri tímabundnu hækkun verði gerð varanleg. Þannig er gert ráð fyrir að framlög í Rannsóknasjóð séu um 3,2 milljarðar á árinu 2024. Til viðbótar við framlög í Rannsóknasjóð má benda á fleiri aðgerðir á vegum háskóla-, iðnaðar- og nýsköpunarráðuneytisins til að efla rannsóknir. Þannig má nefna aukið fjármagn til háskóla í tengslum við árangurstengda fjármögnun háskóla. Þá hefur verið sérstök áhersla á umbun fyrir rannsóknir í nýju reiknilíkani og þetta er mikil breyting frá því sem er í núverandi reiknilíkani.

Árið 2022 var 1,2 milljörðum varið í stuðning við samstarf háskóla og var áhersla lögð á 12 áherslumál er tengjast samstarfinu. Á árinu 2023 var áfram afmarkaður 1 milljarður kr. sem var varið í stuðning við samstarf háskóla og þá lögð áhersla á sex áherslumál er tengjast samstarfinu. Árið 2024 er áætlað að 1 milljarði kr. verði varið í samstarf háskóla. Aðrar aðgerðir stjórnvalda til að styðja við rannsóknainnviði eru til að mynda samstarf háskóla þar sem rannsóknainnviðir eru eitt af áhersluatriðunum. Í síðustu úthlutun fékk m.a. eitt verkefni stuðning sem beinist að deilihagkerfi innviða en Háskóli Íslands hefur umsjón með því verkefni. Í því ljósi er mjög áhugavert að fylgjast með því sem er að gerast í samstarfi Vísindagarða HÍ og Alvotec. Þá er stuðningur við Tæknisetur með sérstakri áherslu á tækniinnviði og aðstöðu til rannsókna og nýsköpunar sem kallar á mikinn tækjabúnað. Nefna má alþjóðlegt samstarf um rannsóknainnviði, innviði í formi gagna og upplýsinga og stefnumótun um opin vísindi og aðgerðir þar að lútandi. Breyttu lagaumhverfi er ætlað að stuðla að endurnýtingu opinberra gagna.

Virðulegur forseti. Ég hef þá farið yfir nefndarálit og mínar helstu hugleiðingar um þessa mikilvægu þingsályktunartillögu sem ég vona að okkur lánist að samþykkja hér hið fyrsta.


Ræðumaður: Bjarni Benediktsson

Virðulegi forseti. Ég vil byrja á því að þakka fyrir góðan samhljóm hér í dag. Þó að raddirnar séu svo sem ekki allar í einum kór  þá er góður samhljómur engu að síður um það sem mestu máli skiptir, sem er það að við gerum það sem í okkar valdi stendur til að tala fyrir því að stríðsátökum linni og að unnið verði að framtíðarlausn. Manni verður hugsað til þess þegar maður stendur hér uppi á árinu 2023 hversu sterka von þeir sem á sínum tíma unnu á vettvangi Sameinuðu þjóðanna að tveggja ríkja lausn hljóti að hafa borið í brjósti um að átökin myndu ekki vera áfram næstu öldina. En því miður erum við enn stödd á þessum stað og bæði eru atburðir sem gerðust 7. október í Ísrael  fordæmalausir í áratugi hvað mannfall snertir og sömuleiðis það sem er að gerast á Gaza í dag. Það er auðvitað hörmulegt.

Hér er velt upp nokkrum spurningum sem ég tel mig nú hafa komið að langmestu leyti inn á. Varðandi viðskiptaþvinganir þá tel ég að það sem ríki eru að beita sér fyrir núna gangi miklu lengra  en allar viðskiptaþvinganir myndu nokkurn tímann gera. Það er verið að fara beint inn í það að stöðva átökin sem ég tel að sé rétt forgangsatriði. Ég ætla sömuleiðis að segja að ég hafna því að við höfum ekki beitt okkur með öllum þeim ráðum sem við höfum að alþjóðalögum. Ég vil biðja menn aðeins um að hugleiða að jafnvel þótt okkur þyki Sameinuðu þjóðirnar ekki skila þeim árangri sem við berum von í brjósti um að þær geti gert þá er samt gríðarlega mikilvægt að hafa þennan vettvang. Án hans þá stæðum við bara hér ein að reyna að tala út í heiminn og ná áheyrn.   Þetta skiptir máli.

Varðandi fjölskyldusameiningar þá vil ég bara segja það   að þær fengu forgang hjá Útlendingastofnun. Það eru ekki fordæmi fyrir því að fjölskyldur séu   sóttar til annarra landa en við erum að skoða hvað aðrir eru að gera í þessum efnum og munum áfram vinna í þeim málum.


Ræðumaður: Birgir Þórarinsson

Frú forseti. Ég vil byrja á því að þakka fyrir þessa umræðu sem er að sjálfsögðu mjög mikilvæg. Það er náttúrlega þyngra en tárum tekur að fylgjast með þessum hörmungum sem dynja nú yfir á Gaza og öllum þeim saklausum borgurum sem þar láta lífið. Þær hörmungar eiga upphaf sitt í hryðjuverkaárás hryðjuverkasamtakanna Hamas 7. október síðastliðinn þar sem þeir slátruðu hreinlega saklausum borgurum, konum, börnum, kornabörnum, með viðbjóðslegum hætti. Ég hef sjálfur farið þarna niður eftir og séð aðstæður þar sem þessi hryðjuverk áttu sér stað og það er eiginlega ekki hægt að lýsa því með orðum sem þar fór fram. Viðbrögðin hjá alþjóðasamfélaginu voru lítil sem engin í byrjun. Það tók Sameinuðu þjóðirnar, eins og t.d. UN Women, sex vikur að fordæma morð á konum og börnum og kynferðislegt ofbeldi gagnvart saklausum borgurum í Ísrael af hálfu Hamas-samtakanna. Vonandi drögum við lærdóm af því.

Síðan verða náttúrlega þessi viðbrögð eins og við höfum horft upp á. Það er nú einu sinni þannig að engin þjóð og ekki heldur Ísrael lætur hryðjuverkaárás á eigin borgara óátalda en Ísraelar hafa hins vegar farið algjörlega fram úr sér í þeim viðbrögðum og við sjáum afleiðingar þess.

Ég vil líka halda því til haga að það er athyglisvert að Arababandalagið skuli ekki bregðast við og aðstoða þetta fólk. Þegar ég fór þarna niður eftir átti ég fund með palestínskum stjórnvöldum á Vesturbakkanum og þeir komu einmitt að máli við mig um að þeir væru mjög sárir yfir því að Arababandalagið skyldi ekki aðstoða við það að t.d. sannfæra Egypta um að þeir saklausu borgarar sem þurfa að leita skjóls skuli fá skjól í Egyptalandi. Það er spurt um það hvað við getum gert og við getum t.d. svo sannarlega reynt að sannfæra Arababandalagið um að koma þessu fólki til hjálpar. Það er hægt að gera það strax, það er hægt að opna strax landamærin að Egyptalandi svo fólk fái þar skjól frá þessum hörmulegu loftárásum. En það er ekki gert og það er lítið talað um það. Þetta kemur frá Palestínumönnum sjálfum og þeir hafa orðið fyrir miklum vonbrigðum með að þetta skuli ekki hafa verið gert.

Ég vil auk þess koma aðeins inn á að það má ekki gleyma því að Hamas-samtökin hafa enga samúð með eigin fólki — enga. Það kom glögglega fram skömmu eftir að stríðið hófst þegar tekið var viðtal við leiðtoga Hamas í Katar þar sem hann lifir í vellystingum. Þegar hann var spurður hvort hann gerði sér ekki grein fyrir því hvaða afleiðingar þessi hryðjuverkaárás á Ísrael gæti haft fyrir hans eigið fólk svaraði hann að jú, jú, hann gerði sér alveg grein fyrir því, en bætti síðan við að það væri nauðsynlegt að fórna lífi Palestínumanna til að sigra Ísrael. Hann vildi þó að sjálfsögðu ekki fórna sínu fólki, sinni fjölskyldu sem lifir í vellystingum í Katar.

Þetta er veruleikinn sem því miður hið ágæta fólk, Palestínumenn, býr við. Þeir búa náttúrlega við hernámið eins og við þekkjum, sem við höfum fordæmt, en þeir búa einnig við stjórnvöld sem er algjörlega sama um þá. Þeir hafa falið sig á bak við óbreytta borgara. Það var stutt viðtal við Palestínumann sem var staddur á sjúkrahúsi í Gaza, það var arabísk fréttastofa sem tók viðtalið við hann og spurði hvar hann hefði slasast. Þá svaraði hann: Hér fela Hamas-liðar sig á bak við okkur, óbreytta borgara. Þeim væri nær, sagði hann svo í framhaldi, að fara til helvítis og fela sig þar. Þetta er Palestínumaður að tala um Hamas-liða sem ráða ríkjum á Gaza.

Hvað getum við gert? Jú, við erum í stjórnmálasambandi við Ísrael og Palestínu sem er afar mikilvægt. Við getum svo sannarlega talað fyrir friði og við eigum að gera það, við erum friðelskandi þjóð. Ég vona svo sannarlega að þetta stríð sé brátt á enda. Það eru vísbendingar um að Hamas-liðar séu að gefast upp og við sjáum vonandi þessi átök líða undir lok innan mjög skamms tíma. En við Íslendingar getum svo sannarlega látið að okkur kveða. Rödd okkar er mikilvæg.


Ræðumaður: Bjarni Benediktsson

Virðulegi forseti. Síðustu vikur höfum við margfaldað framlög til mannúðaraðstoðar á Gaza og til rannsóknar á ábendingum um stríðsglæpi. Við höfum meðflutt og stutt ályktanir Sameinuðu þjóðanna um vopnahlé, óheft aðgengi neyðaraðstoðar tafarlausa lausn gísla og virðingu við alþjóðalög. Við höfum fordæmt öll möguleg brot á alþjóðalögum, rétt eins og við fordæmdum hrottalega hryðjuverkaárás Hamas, þar sem við þekkjum lýsingar á morðum, mannránum og kynferðisbrotum. Við höfum látið rödd okkar heyrast í opinberum yfirlýsingum á vettvangi alþjóðastofnana og í beinu samtali við yfirvöld á svæðinu. Þetta er kjarni málsins. Allt frá hryðjuverkaárásinni 7. október höfum við horft upp á óbærilegan harmleik og mannúðarkrísu á svæðinu. Þar, líkt og svo oft, eru það almennir borgarar sem bera þyngstu byrðarnar.

Ég hygg að við séum flest sammála um meginatriðin sem eru þessi: Neyðin á Gaza er átakanleg, mannfallið óásættanlegt og takmörkunum á neyðaraðstoð verður að ryðja úr vegi. Þetta kristallast í ályktun Alþingis og skýrum málflutningi stjórnvalda allt frá upphafi.

Virðulegi forseti. Ísland sendi bréf til forseta öryggisráðs Sameinuðu þjóðanna í síðustu viku ásamt hinum Norðurlöndunum. Þar var tekið undir ákall aðalframkvæmdastjórans til öryggisráðsins og alþjóðasamfélagsins um tafarlausar aðgerðir og vopnahlé af mannúðarástæðum. Slíkt ákall er fátítt og til marks um alvarleika málsins. Í beinu framhaldi var Ísland ásamt ríkjum á borð við Noreg, Finnland, Nýja-Sjáland og nokkur ESB-ríki meðflytjandi að ályktun sama efnis í öryggisráðinu. Því miður náði hún ekki fram að ganga. Síðast á þriðjudaginn var Ísland svo meðflytjandi að sams konar ályktun á allsherjarþinginu og var ályktunin samþykkt með miklum meiri hluta aðildarríkja en aðrir meðflytjendur voru m.a. Finnland, Noregur og nokkur ríki ESB. Við studdum einnig breytingartillögur Austurríkis og Bandaríkjanna um skýra fordæmingu á hryðjuverkum Hamas. Það var sannarlega miður að ekki náðist samstaða um að fordæma hryðjuverk með skýrum hætti og það tókum við fram í atkvæðaskýringu okkar. Í ljósi alvarleika stöðunnar á Gaza nú og gríðarlegs mannfalls meðal óbreyttra borgara síðustu vikur töldum við rétt að vera bæði meðflutningsríki og kjósa með ályktuninni að þessu sinni. Þegar svipuð staða var uppi snemma í október sáum við fram á að nauðsynlegt væri að gera breytingar á ályktuninni sem þá lá fyrir þinginu á þann veg að voðaverk Hamas yrðu sérstaklega hörmuð og fordæmd. Þegar það náði ekki fram að ganga tók Ísland að öðru leyti undir ályktunina en sat hjá við endanlega afgreiðslu málsins.

Virðulegi forseti. Ályktunin í vikunni var ekki bindandi en við berum von í brjósti um að hún verði skref í átt að friði. Ályktanir og ávörp lina hins vegar ein og sér ekki þjáningar almennra borgara. Þess vegna höfum við stóraukið stuðning við mannúðaraðstoð á svæðinu og erum í ár meðal hæstu framlagsríkja Palestínuflóttamannaaðstoðar Sameinuðu þjóðanna miðað við höfðatölu. Stofnunin gegnir lykilhlutverki á svæðinu og virkt eftirlit er með störfum og ráðstöfun fjármuna hennar líkt og annarra stofnana Sameinuðu þjóðanna. Ísland hefur gefið skýr skilaboð um að rannsaka verði allar vísbendingar um brot á mannúðarlögum og að þau þurfi að hafa afleiðingar. Í samræmi við það höfum við veitt viðbótarframlög til alþjóðlega sakamáladómstólsins. Við höfum enn fremur veitt 100 millj. kr. viðbótarframlag til neyðarsjóðs Sameinuðu þjóðanna sem nýtist ekki síst á Gaza. Áfram mætti telja. Á morgun hefur Noregur boðað til fundar í Ósló þar sem saman koma utanríkisráðherrar frá Norðurlöndunum og Benelux ásamt ráðherrum nokkurra arabaríkja. Fundurinn er tækifæri til að ræða friðarhorfur, heyra viðhorf annarra og koma afstöðu okkar á framfæri. Þar reikna ég með að eiga tvíhliða fund með utanríkisráðherra palestínsku heimastjórnarinnar en nýlega átti ég símafund með ísraelskum kollega mínum. Þar reifaði ég afstöðu og áhyggjur Íslands og ítrekaði innihald ályktunar Alþingis auk þess að hlýða á sjónarmið utanríkisráðherrans.

Virðulegi forseti. Áður en ég lýk máli mínu vil ég víkja stuttlega að því sem sums staðar er sagt um viðskiptaþvinganir og stjórnmálasamband. Það er í sjálfu sér skiljanlegt að fólk vilji leita allra leiða til að hafa áhrif á átökin. Hins vegar eru engar heimildir í lögum og engin fordæmi fyrir því að Ísland setji á einhliða viðskiptaþvinganir. Við innleiðum aðgerðir Evrópusambandsins og öryggisráðs Sameinuðu þjóðanna og munum gera það áfram en engar slíkar aðgerðir hafa verið til umræðu á þeim vettvangi og það þjónar ekki hagsmunum neins, ekki heldur Palestínu, að Ísland slíti stjórnmálasambandi við Ísrael. Stjórnmálasamband milli ríkja er forsenda þess að koma afstöðu sinni á framfæri, eiga samskipti og hafa áhrif. Í sögulegu ljósi hefur Ísland aðeins einu sinni slitið stjórnmálasambandi, þ.e. við Breta í þriðja þorskastríðinu í febrúar 1976. Það er reyndar almenn sýn vestrænna lýðræðisríkja að við höfum mest áhrif með diplómatískum samskiptum og beinum framlögum til mannúðaraðstoðar. Ég heyri Rússland stundum nefnt í þessu samhengi en raunin er sú að einungis tvö ríki hafa nýverið slitið stjórnmálasambandi við Rússland. Það eru Úkraína og Georgía, bæði eftir að á þau var ráðist. Ég hygg því að hv. þingmenn sjái að þótt ýmsar upphrópanir kunni að hljóma vel í fyrstu þá er sagan ekki öll sögð með því.

Virðulegi forseti. Að lokum vil ég segja að það eru sameiginlegir hagsmunir allra að hörmungum linni. Við getum aldrei sætt okkur við að börnum sé fórnað fyrir stríð sem þau hafa ekkert um að segja. Það má líka vera flestum ljóst að engar raunverulegar framfarir verða án pólitískrar lausnar. Í huga okkar Íslendinga er tveggja ríkja lausnin sú eina sem getur bundið enda á hringrás ofbeldis og hörmunga. En það er að sjálfsögðu visst áhyggjuefni að ráðandi stjórnvöld í Ísrael á þessum tímum virðast ekki hlynnt tveggja ríkja lausn sem setur málið í enn frekari hnút. Þótt Ísland eitt geti ekki stöðvað átök á fjarlægum slóðum þá höfum við alltaf okkar vigt í alþjóðlegri umræðu og við munum áfram láta til okkar taka af krafti. Ég vona að umræðurnar hér í dag verði gott innlegg í þann málflutning.


Ræðumaður: Guðrún Hafsteinsdóttir

Virðulegi forseti. Ég vil þakka hv. þingmanni sérstaklega fyrir að vekja hér máls á aðstæðum kvenfanga sem að mati ráðherra eru ekki boðlegar. Við erum með óvenjumarga kvenfanga núna í fullnustukerfinu og þessir fangar hafi verið vistaðir í öryggisfangelsinu á Hólmsheiði sem er ekki kvennafangelsi. Til að bregðast við því hef ég boðað aðgerðir til að mæta stöðu kvenfanga í fangelsum og þar ber hæst að fjölgað verður plássum á Sogni sem eru opin úrræði. Þar stendur til að fjölga plássum um 14 sem mun gefa konum allt önnur tækifæri inni í þessu kerfi, þær geta verið þar í opnu fangelsi. Við vonumst til að þar með munum við stíga stór skref í að bæta aðstöðu kvenfanga og einmitt að þær geti líka notið sambærilegrar þjónustu og karlfangar gera í kerfinu.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir fyrirspurnina. Ég tek undir með hv. þingmanni að staðan í fangelsismálum okkar Íslendinga er alvarleg og hefur verið brugðist við því nú þegar. Ég ákvað á fyrstu vikum mínum í starfi sem ráðherra að hefja tafarlaust uppbyggingu á nýju fangelsi á Litla-Hrauni enda telur ráðherra að aðstæður á Litla-Hrauni séu alls ekki í góðu horfi. Húsakostur þarfnast endurbóta og mikils viðhalds og fyrirrennari minn í starfi var búinn að tryggja fjármagn til að fara í endurbætur á fangelsinu og nýbyggingu. Það var síðan mat sérfræðinga sem að málinu komu að húsakostur á Litla-Hrauni væri í verra ásigkomulagi en talið var og því tók ég þá ákvörðun að hefja tafarlaust uppbyggingu á nýju fangelsi.

Ég vil líka fá að ítreka það, af því að hv. þingmaður nefnir hér manneklu og það þurfi að bæta við starfsfólki, að Fangelsismálastofnun voru tryggðar 250 millj. kr. inn í reksturinn á þessu ári sem varð varanleg viðbót einmitt til að fjölga starfsfólki. Sömuleiðis var aðhaldskrafan tekin af fangelsunum sem munar svo sannarlega um. Einnig voru samþykktar 80 millj. kr. til þess að bæta í menntun fangavarða og tryggja þar með hæfi þeirra til að sinna sínu mikilvæga starfi innan fangelsanna.




Ræðumaður: Birgir Ármannsson

Til svara eru: Forsætisráðherra, innviðaráðherra, mennta- og barnamálaráðherra, heilbrigðisráðherra og dómsmálaráðherra.


Ræðumaður: Birgir Ármannsson

Forseti vill geta þess að á eftir umræðum um munnlega skýrslu utanríkisráðherra er ráðgert að gera hlé á þessum þingfundi til kl. 14 fyrir nefndafundi. Klukkan 14 hefst fundur aftur og verða þá atkvæðagreiðslur um afbrigði.

Einnig vill forseti geta þess að fundur getur staðið fram á kvöld ef þörf krefur svo ljúka megi umræðum um dagskrármálin.


Ræðumaður: Njáll Trausti Friðbertsson

Herra forseti. Það er mikilvægt að hafa í huga það sem við erum að fást hér, 2,1 milljarður, er fyrst og fremst bráðaaðgerð. Það er verið að takast á við vandamál sem tengjast vaxtastiginu sem hefur hækkað mikið síðustu 15, 16 mánuði. En stóra málið í þessu eru þær aðfangahækkanir sem urðu í tengslum við stríðið og haustið 2021, fjórum til fimm mánuðum áður stríðið braust út. Gríðarlegar hækkanir í áburði, yfir 100%, kjarnfóður 30–40% og önnur aðföng hækkuðu gríðarlega mikið. Hér er því  um bráðaaðgerð að ræða. En það sem við þurfum að hafa í huga eða hugsa um núna, er að fara koma með framtíðarsýnina, hvernig við viljum sjá þetta gerast. Það sem kemur í ljós núna með því kerfi sem er verið að byggja síðustu tíu ár er að það er ekki áfallaþolið. Það þolir ekki svona áföll eins og við höfum upplifað núna síðustu tvö ár á mörgum sviðum sem tengjast rekstri og búrekstri bænda í landinu. Úr þessu þurfum við að bæta.


Ræðumaður: Njáll Trausti Friðbertsson

Herra forseti. Hér er lagt til að uppsafnaður halli Gæslunnar verði farinn niður í 0 um áramót, um 360 milljónir. Í fjárlögum næsta árs er gert ráð fyrir 240 milljónum, að draga úr aðhaldi þar, þannig að það bætast 240 millj. kr. við inn í reksturinn. Síðan er gríðarlega mikilvægt að í fjármálaáætlun næsta árs sé hugað að framtíðarsýn og hvernig eigi að fjármagna starfsemi Gæslunnar. Við vitum öll sem hér erum hversu gríðarlega mikilvæg hún er á svo mörgum sviðum. En það þarf líka að koma fram í þessu samtali að það sé leitað allrar hagræðingar og gera reksturinn hagkvæman og mikilvægt að taka það líka fram. En málið er gott og það er mikilvægt að við höldum áfram að styðja við Gæsluna og það mikilvæga hlutverk sem hún hefur í okkar landi.


Ræðumaður: Birgir Þórarinsson

Herra forseti. Það eru nú í þessum fjárauka nokkrir liðir sem eru mjög mikilvægir en ég verð að byrja á því að segja að mér hefur fundist málflutningur sumra stjórnarandstöðuþingmanna svolítið sérstakur. Þar vil ég nefna t.d. hv. þm. Eyjólf Ármannsson frá Flokki fólksins sem sagði að hér væri í raun ekki verið að fara að lögum þar sem þetta væru ekki ófyrirséð útgjöld sem hér ættu við, það ætti að fara í varasjóðinn. Ég mótmæli þessu vegna þess að það er ekki hægt að segja annað en að t.d. bara það að bregðast við þeim náttúruhamförum sem áttu sér stað í Grindavík séu ófyrirséð útgjöld og það á svo sannarlega heima í fjáraukalögum. Einnig fannst mér sérstakt að heyra hér hv. þm. Sigmar Guðmundsson fara yfir þetta mál. Ég gat ekki séð annað en að hann hefði engar áhyggjur af landbúnaðinum og engar áhyggjur af náttúruhamförum í Grindavík þegar kæmi að fjáraukanum og ætti kannski ekkert heima þar.

Þannig að ég vil segja það að lokum, hæstv. forseti, að hér eru mikilvægir þættir eins og t.d. landbúnaðurinn, hér er verið að bregðast sérstaklega við vanda landbúnaðarins og ég fagna því alveg sérstaklega.


Ræðumaður: Njáll Trausti Friðbertsson

Herra forseti. Heildargjaldaheimildir varðandi fjáraukann fyrir 2023 eru 85 milljarðar. Það er rétt að vekja athygli á því að rúmur helmingur af því er vegna lífeyrisskuldbindinga, vegna launasamninga. Kjarasamningar fóru umfram það sem var reiknað með í fjárlögum síðasta árs. Síðan eru 26 milljarðar vegna vaxtagjalda. Þetta eru því yfir 70 milljarðar af 85 sem fara í þessa tvo liði. Stærstu einstöku aðgerðirnar eru  í Grindavík í þremur málum sem voru rædd mikið í haust, 5,7 milljarðar, og síðan stuðningur til bænda upp á 2,1 milljarð.

Við þekkjum öll ástæðurnar fyrir því að við erum að styðja bændur á þessum erfiðu tímum eins og við höfum kynnst núna. Það er ekki bara vaxtastigið, það er  fyrst og fremst  líka og vert að minnast á þær gríðarlegu aðfangahækkanir sem urðu við innrás Rússa í Úkraínu og höfðu líka þróast mánuðina á undan í gegnum áburðinn, kjarnfóður og önnur aðföng bænda. Þannig að ég vil greiða atkvæði  með þessu máli og finnst mikilvægt að þessi stuðningur komi fram á öllum þeim sviðum sem ég hef minnst á hér.




Ræðumaður: Teitur Björn Einarsson

Herra forseti. Þetta frumvarp sem hér liggur til grundvallar um ýmsar breytingar vegna forsenda fjárlaga 2024 er sett fram þar sem við höfum líka verið að ræða fjárlög fyrir 2024. Fjárlagafrumvarp fyrir 2024 er skynsamlegt og það er gott og það tekur á þeim hlutum sem skipta máli til ná hér stjórn á efnahagsmálum, þ.e. að við séum að stuðla að því að verðbólga geti lækkað og við fáum vaxtastig niður. Það er svigrúm hér til þess að hægt sé að gera skynsamlega kjarasamninga. Ef allt þetta helst í hendur þá verðum við á réttri leið. Þetta frumvarp miðar að því að stilla af ýmsar tekjuforsendur. Hv. þm. Steinunn Þóra Árnadóttir kom inn á það sem skiptir gríðarlegu máli, að hér eru tillögur sem miða að því að ríki og sveitarfélög hafa náð samkomulagi um gríðarlega mikilvægan málaflokk, málefni fatlaðs fólks. Það er stórt atriði í þessu frumvarpi sem er fagnaðarefni að hafi náðst fram.


Ræðumaður: Njáll Trausti Friðbertsson

Herra forseti. Það er búið að vera mikil umræða síðustu daga um orkumálin og nú eru rétt fjögur ár síðan aðventustormurinn svokallaði gekk yfir Norður- og Austurland þannig að flutningskerfi raforku tjónaðist verulega og sem aldrei fyrr. Við höfum aldrei séð slíkt ástand eins og skapaðist þá daga á Norður- og Austurlandi í raforkumálum.

Fyrir rúmum mánuði mælti ég fyrir þingsályktunartillögu til að flýta uppbyggingu flutningskerfis raforku, þ.e. að tengja saman Norðurland og Suðurland. Í dag er búið að laga kerfin á milli Akureyrar og Fljótsdalsstöðvar og nú þarf að tengja frá Akureyri yfir í Hvalfjörð. Þar er um fjórar línur að ræða og það þarf að flýta því ferli. Verið hafa töluverðar umræður um að setja lög á virkjanir og það hefur verið í umræðunni núna undanfarna daga. Ég tel rétt að skoða, sem kom ekki fram í tillögunni á sínum tíma,  hvort það þyrfti að setja lög á þessar línur í flutningskerfinu til að tryggja einmitt raforkuöryggi, afhendingaröryggi orku í landinu. Þessar línur eru Blöndulína 3, Holtavörðulína 1, Holtavörðulína 3 og og Suðurnesjalína 2, sem virðist nú vera ágætisgangur í núna og verður mögulega framkvæmd á næstunni. Það er eitt stærsta mál í raforkumálum þjóðarinnar að tengja saman norður- og suðursvæði landsins. Ef raforkukerfið, þetta græna kerfi, byggt á endurnýjanlegri orku, á virka þá þarf að tengja allar aflstöðvar landsins saman. Ef við ætlum síðan að byggja á vindi og jarðvarmanum og vatnsaflinu þá þarf þetta að skapa eina heild og kjarninn í því kerfi er uppbygging á flutningskerfi raforku.

Ég vil taka það fram  í lokin að það tók enginn þátt í umræðunni þegar tillagan var flutt á sínum tíma.


Ræðumaður: Diljá Mist Einarsdóttir

MorgunblaðsinsVirðulegi forseti. Síðastliðna helgi efndu Samtök aðstandenda og fíknisjúkra til mótmæla hér á Austurvelli. Með mótmælunum vildu Samtökin koma skýrum skilaboðum til stjórnvalda um erfiða stöðu fólks sem glímir við vímuefnavanda. Aðstandendur og fólk með fíknisjúkdóma mótmæla einna helst löngum biðlistum í meðferð og afeitrun. Ég tek þessi mál reglulega upp hér á þinginu og segi það enn og aftur að það er óásættanlegt að fólk með lífshættulegan sjúkdóm komi að lokuðum dyrum í heilbrigðiskerfinu. Við getum ekki sætt okkur við að fólk, ungt fólk, deyi unnvörpum. Við erum með skelfilegar tölur um það. Það blasir við okkur á minningarsíðum .

Hæstv. heilbrigðisráðherra hefur sannarlega tekið fjölmörg jákvæð skref í málaflokknum á þessu kjörtímabili. Hann hefur lagt áherslu á viðhaldsmeðferðir, sett aukna fjármuni í neyslurými og varnir gegn ofskömmtun og við sjáum þess merki í fjárlögum, m.a. með styrkjum til félagasamtaka og áherslunni á baráttuna við ópíóíðafíkn. Stjórnvöld verða samt að gera betur. Takmarkaður áhugi samfélagsins á aðstæðum fólks með vímuefnavanda getur bara skýrst af neikvæðu viðhorfi í garð þessa sjúklingahóps. Þetta er bara eitthvert annað fólk, fólk með áfallasögu, fólk sem er ekki viðbjargandi. En í þessu litla samfélagi okkar eru auðvitað börnin okkar, systkini, foreldrar, frændfólk, vinir, nágrannar. Við þekkjum öll einhvern sem glímir við fíknisjúkdóm og við verðum að leggjast á árarnar við að greiða aðgang þeirra að heilbrigðisþjónustu.

Heyr, heyr.Virðulegur forseti. Samtökin stráðu rósum fyrir framan dyr Alþingis til að minnast þeirra sem hafa fallið frá í baráttunni við fíkn. Takk fyrir þennan áhrifamikla, fallega og táknræna gjörning. Hann snerti mig inn að hjartarótum og þið getið áfram treyst á minn stuðning við baráttu ykkar hér í þinginu.


Ræðumaður: Birgir Ármannsson

Forseti gerði grein fyrir því á fundi í dag með forsætisnefnd að starfsáætlun þingsins verði tekin úr sambandi frá og með deginum í dag og var formönnum þingflokka einnig tilkynnt um það fyrr í dag.


Ræðumaður: Birgir Ármannsson

Borist hefur bréf frá Arndísi Önnu Kristínardóttur Gunnarsdóttur um að hún verði fjarverandi á næstunni. Í dag tekur því sæti á Alþingi 2. varamaður á lista Pírata í Reykjavíkurkjördæmi suður, Gunnhildur Fríða Hallgrímsdóttir, en 1. varamaður hefur boðað forföll. Gunnhildur Fríða Hallgrímsdóttir hefur áður tekið sæti á Alþingi og er boðin velkomin til starfa að nýju.


Ræðumaður: Njáll Trausti Friðbertsson

Frú forseti. Við ræðum hér um frumvarp til fjáraukalaga fyrir árið 2023 og svo það sé sagt strax í byrjun þá styð ég nefndarálit meiri hluta fjárlaganefndar. Við höfum fengið ágæta umræðu hér í dag og formaður hv. fjárlaganefndar, Stefán Vagn Stefánsson, hefur flutt meirihlutaálit nefndarinnar. Mig langar rétt að hlaupa hér í gegnum nokkur atriði  í tengslum við málið. Það er kannski helst tvennt, þ.e. staða bænda og  Landhelgisgæslan.

Í 2. umræðu um fjárauka sem við ræðum hér er gerð tillaga um 2.100 millj. kr. hækkun á málaflokki 12.10, þ.e. Stjórnun landbúnaðarmála, vegna tímabundins aukins stuðnings við bændur. Tillagan byggist á niðurstöðum starfshóps ráðuneytisstjóra sem skipaður var til að bregðast við erfiðri fjárhagsstöðu bænda, en þó þannig að heildarfjárhæðin er hækkuð um 500 millj. kr. frá tillögum starfshópsins sem miðuðust við 1.600 millj. kr. heildarstuðning.

Aðeins um svokallaðan starfshóp ráðuneytisstjóra, sem hefur gengið undir því  heiti. Þrír ráðuneytisstjórar skipa hópinn, þ.e. ráðuneytisstjórar í matvælaráðuneytinu,   fjármála- og efnahagsráðuneytinu og innviðaráðuneytinu og voru skipaðir af ríkisstjórn 20. október sl. Hópnum var falið að fjalla um þær áskoranir sem nú eru uppi í landbúnaðinum og koma með tillögur til að bæta úr þeirri stöðu. Kallað var eftir gögnum frá Hagstofunni, Byggðastofnun, Ráðgjafarmiðstöð landbúnaðarins, ársreikningum frá Creditinfo auk þess sem stuðst var við gögn matvælaráðuneytisins um stuðningsgreiðslur í landbúnaði. Samkvæmt greiningum hópsins er vandinn mestur hjá nýliðum í landbúnaði og þeim sem staðið hafa í miklum fjárfestingum í greininni síðustu ár. Miðað er við að stuðningurinn einskorðist við þau bú sem uppfylla skilyrði búnaðar- og búvörulaga fyrir stuðningsgreiðslum í desember 2023.

Það er ágætlega gert grein fyrir skiptingu vegna tímabundins aukins stuðnings við bændur í nefndaráliti meiri hlutans. Fjárhæðin sundurliðast þannig að 600 millj. kr. flokkast sem nýliðunarstuðningur til að styrkja sérstaklega undirstöðu rekstrar yngri bænda, enda hafa þeir staðið í hvað stærstum fjárfestingum. Þá fara 450 millj. kr. í fjárfestingarstuðning sem aftur skiptist í 386 millj. kr. vegna nautgriparæktar og 64 millj. kr. vegna sauðfjárræktar. Þá er gert ráð fyrir 450 millj. kr. viðbót í býlisstuðning samnings um starfsskilyrði í sauðfjárrækt. Loks er lagt til að 100 millj. kr. verði bætt við gripagreiðslur holdakúa í samningi um starfsskilyrði nautgriparæktar.   Til að koma til móts við erfiða stöðu í mjólkurframleiðslu verði bætt við greiðslur vegna innveginnar mjólkur 500 millj. kr. Með þessu er komið að nokkru til móts við þann halla sem myndast hefur á árinu 2023. Því er lagt til að horft verði til mjólkurframleiðslu fyrstu ellefu mánaða yfirstandandi árs við ákvörðun skiptingar þessara fjármuna en þó þannig að aðeins þeir sem skiluðu innveginni mjólk í nóvember 2023 eigi rétt á greiðslum úr þeim potti.

Frú forseti. Mig langar, með leyfi forseta, að lesa hér upp úr áliti meiri hluta fjárlaganefndar í 2. umræðu fjárlaga 2024 sem lýsir þeirri erfiðu stöðu sem nú er uppi í landbúnaðinum. Kaflinn í nefndarálitinu fjallar um landbúnaðinn og erfiða stöðu bænda:

Landbúnaðurinn glímir við einstaklega erfitt rekstrarumhverfi, sérstaklega í framhaldi af innrás Rússa í Úkraínu, þar sem stórhækkað verð á ýmsum aðföngum landbúnaðar hefur gjörbreytt öllum rekstrarforsendum. Fordæmalaus hækkun hefur orðið á áburði, orku, kjarnfóðri og ýmsum öðrum aðföngum til búrekstrar sem ekki hefur verið mögulegt að velta út í almennt verðlag. Bændur hafa nánast enga möguleika til að velta slíkum byrðum út í almennt vöruverð.   Þá eru verulegar hækkanir á fjármagnskostnaði þar sem landbúnaður hefur m.a. þurft, vegna opinberra aðgerða um bættan aðbúnað búfjár, að standa í miklum fjárfestingum. Stækkun búa, með tilheyrandi fjárfestingum, og mikil skuldsetning í samhengi við veltu er þung í skauti. Skuldahlutfallið er víða mjög hátt, þ.e. skuldir á móti veltu.

Eðli búskapar er að aðskilnaður heimilis og fyrirtækis er ekki sá sami og almennt er í atvinnurekstri. Heimili bændafjölskyldna eru samofin búrekstri auk þess sem velferð búfjár er stöðugt í forgangi. Í mjólkurframleiðslu og fleiri búgreinum er ekki val um að fresta fjárfestingum vegna settra laga og reglna stjórnvalda. Það er hér undirstrikað að þótt flestir finni fyrir stórhækkun á fjármagnskostnaði verður að hafa þessa sérstöðu landbúnaðar í huga.

Það sem hv. fjárlaganefnd  bætir við í  umfjöllun nefndarinnar og áliti er að bætt er við 500 millj. kr. sem fara í mjólkurframleiðsluna og þá verður eiginlega hafa í huga  að hér er um bráðaaðgerðir  að ræða, hér er við bráðavanda að stríða. Það er það sem við erum að fást við hér. Í fjárauka fyrir 2023 erum við að fást við þennan bráðavanda. En það er nauðsynlegt að horfa til framtíðar og þar þarf að bæta ýmislegt sem  er mikilvægt að fara í til að bæta  rekstrarstöðu bænda og raunverulega  ýmsa þætti sem þarf til að bæta starfsskilyrði.

Það er ágætt að minnast á það að í þessum tillögum frá starfshópi ráðuneytisstjóranna þá koma þeir  með nokkra punkta í fínni  greinargerð sem fylgir með og benda á að það eru 2.900  bændur sem hafa landbúnað að aðalstarfi á Íslandi og það sé mikilvægt að koma upp einhvers konar afleysingaþjónustu bænda. Við sem þekkjum til bænda á Íslandi vitum að þar er engin vinnutímastytting í gangi. Bændur vinna mikið og vinna nánast alla daga ársins. Það er lítið um frí og það er nauðsynlegt að fara að huga að því að reyna að skapa betri forsendur fyrir því að koma á einhvers konar afleysingaþjónustu bænda þegar bændur vinna alla daga ársins og  vinnudagurinn getur verið 12 klukkustundir eða meira.

Síðan er nauðsynlegt, eins og ráðuneytisstjórarnir benda á, að fara mögulega í meiri hagræðingar til að styrkja stöðu frumframleiðanda og nýta tækifæri til aukinnar verðmætasköpunar í landbúnaði. Það hefur náðst gríðarlegur árangur síðustu 20 árin í mjólkurframleiðslunni með ýmsum hagræðingaraðgerðum en við eigum kannski að gera betur í sambandi við kjötið og skoða hvaða möguleikar eru, eins og með afurðastöðvar og slíkt. Ég ætla ekki að fara dýpra í það núna en þessi umræða er stöðugt í gangi og þetta er mikið rætt.

Það sem mér hefur fundist mjög spennandi að skoða í þessu samhengi og hef verið að kynna mér undanfarna mánuði og ég held að það séu gríðarleg tækifæri í því  í landbúnaðinum og nautgriparæktinni, kjötframleiðslunni, er  kyngreining á nautgripasæði. Ég held að það sé bara eitt af stóru málunum núna eftir erfðamengisúrvalið og þegar er  búið  að vinna það starf þá sé næsta skref, eins og var bent á í greinargerð ráðuneytisstjóranna, að fara í það verkefni. Það er ekkert allt of dýrt og ég held bara ágætismöguleikar á að fara í þetta. Mér skilst að Norðmenn hafi tekið mjög hressilega á í fjárfestingum í Noregi varðandi þetta, varðandi tækni og búnað og þjálfun starfsfólks, þeir fóru kannski  aðeins  fram úr sér. Ég held að það séu raunverulega  möguleikar núna á að nálgast tæki og tól sem þarf í þessa greiningarvinnu sem tengist nautasæði  og jafnvel  að sækja þjónustu og þekkingu til að þjálfa upp hér á Íslandi þekkingu og getu til að standa í þessu. Það sem ég heyrt er að þetta gæti verið kostnaður upp á einhverjar 300 milljónir. Ég held að það sé eitthvað sem væri mjög vert að horfa til og fara í sem allra fyrst.

Í sambandi við það að við förum þessa leið,  að setja 500 millj. kr. í innvegna mjólk og nota það sem grunninn að þessum greiðslum,  þá hefði sá sem hér stendur viljað haga þessu aðeins öðruvísi. En þetta var niðurstaðan. Sá sem hér stendur hefði frekar viljað fara í meiri greiningarvinnu og átta sig á fjárhagslegri stöðu einstakra búa  þannig að við hefðum gert þetta aðeins hnitmiðaðar og markvissara með því að styrkja mest þá sem hafa kannski mesta þörf á að fá stuðning, ekki fletja þetta alveg jafn mikið út  og gert er hér. En svo að það sé ljóst þá skiptir máli að fá 500 milljónir, hvort sem það er gert í gegnum innvegna mjólk eða greiðslumarkið eða með   öðrum hætti og þess vegna er mikilvægt að fá þessar greiðslur. Ég lýsi því fullum stuðningi við aðgerðina þó að ég hefði kannski viljað gera þetta með aðeins öðrum hætti. Nóg um þetta að svo stöddu.

Við 2. umræðu fjárlaga  flutti ég hér langa ræðu um landbúnaðinn og vísa frekar í hana varðandi samhengi hlutanna sem við erum fást við hér og síðan svona meira framtíðartengt og sögu þeirra stöðu: Af hverju erum við komnir í akkúrat þessa stöðu sem við erum í núna ef við horfum 20, 30 ár aftur?

Hitt málið sem  kemur inn á vinnu nefndarinnar í þessu máli varðar Landhelgisgæsluna. Gerð er tillaga um 360 millj. kr. hækkun til Landhelgisgæslunnar og er tillögunni ætlað að styrkja rekstur Landhelgisgæslunnar með því að stofnunin hefji nýtt ár á núllinu. Hér er verið að bregðast við uppsöfnuðum halla síðustu ára þannig að Landhelgisgæslan hefji nýtt ár, þ.e. 2024, með hallalausum rekstri. Samhliða tillögunni leggur meiri hlutinn til að stefnumótun, árangursmælingar og fjárhagsgrunnur stofnunarinnar verði tekin til endurskoðunar í tengslum við undirbúning næstu fjármálaáætlunar ríkisstjórnarinnar.

Í fjárlögum fyrir árið 2024 er í meirihlutaáliti fjárlaganefndar við 2. umræðu  lagt til að aðhaldskrafa á Landhelgisgæsluna verði dregin til baka og einnig að fjárheimildir í fjárlögum næsta árs aukist um 240 milljónir á ári. Það er gert með því að draga til baka sérstaka aðhaldskröfu og  almenna aðhaldskröfu til stofnunarinnar. Það er því raunverulega verið að bæta 600 milljónir inn í reksturinn. En það þarf að gera betur og sá sem hér stendur hefur margoft talað fyrir því.

Með það í huga vil ég geta  þingsályktunartillögu um fasta starfsstöð þyrlu Landhelgisgæslunnar á Akureyri. Ásamt þeim sem hér stendur eru 16 aðrir hv. þingmenn á þeirri þingsályktunartillögu. Tillagan gengur út á að Alþingi álykti að fela dómsmálaráðherra að beita sér fyrir því að Landhelgisgæslan komi upp fastri starfsstöð fyrir eina af þyrlum sínum á Akureyri í samstarfi við hagaðila á Akureyri. Í þeirri tillögu er lagt til að ein af þyrlum Landhelgisgæslunnar hafi starfsstöð á Akureyri allt árið um kring. Auk þess sem Akureyri er miðsvæðis á landinu er augljós tenging við sjúkraflugið í landinu sem er staðsett á Akureyri. Þar geta læknar á Akureyri mannað hluta þyrluáhafnar eins og nú er reyndin í tengslum við sjúkraflugið. Talið er að árlegur rekstrarkostnaður þyrlu á Akureyri sé um 500 millj. kr. og að uppbygging flugskýlis á Akureyrarflugvelli kosti 200–300 millj. kr. Nú þegar eru til staðar flugvirkjar sem geta sinnt viðhaldi auk þess sem starfsmenn í heilbrigðisstofnunum, slökkviliði og fleiri sem geta nýst starfseminni.

Fjarlægðir eru miklar og veðuraðstæður með þeim hætti að til að sinna sjúkraflutningum á norður- og austurhluta landsins með sjúkraþyrlum er mikilvægt og nauðsynlegt að svæðinu sé staðsett þyrla þar sem erfitt er að koma við sjúkraflugi með flugvél. Það er ekki langt síðan að sjöttu þyrluáhöfninni var bætt við hjá Landhelgisgæslunni, sem þýðir að það eru tvær áhafnir á vakt um tvo þriðju hluta ársins. Með því að bæta við sjöundu þyrluáhöfninni væru tvær áhafnir til reiðu 95% af árinu. Það er mikilvægt skref sem nauðsynlegt er að stíga til þess að efla björgunargetu þyrluflugsveitar Landhelgisgæslunnar.

Varðandi þetta er mikilvægt að það  komi fram hér með sterkari hætti að sjöunda áhöfnin, sem stefnt er að að verði ráðin til Landhelgisgæslunnar, er inni í þessari tölu um 500 millj. kr. kostnað á Akureyri, en almennt er reiknað með að hver áhöfn Gæslunnar kosti  um 400 milljónir. Það er því  ekki mikill aukakostnaður við það að ráða  sjöunda áhöfnina, sem er stefnt að. Þá verðum við að huga að því að það væru tvær áhafnir á Akureyri, á Norðurlandi, á einni þyrlu þar og síðan væru tvær þyrlur staðsettar í Reykjavík og fimm áhafnir.

Með því að skapa þessa forsendur þá væru þyrlur bæði í Reykjavík og á Akureyri og mætti ná til allra landshluta á þyrlu á innan við 90 mínútum á venjulegum degi og myndi björgunarviðbragð á norður- og austurmiðum styrkjast verulega. Það er mín von að farið verði í það í tengslum við nýja fjármálaáætlun 2025–2029 sem við förum í á nýju ári, að það finnist leiðir til að koma þessu mikilvæga máli áleiðis um staðsetningu þyrlu á vegum Landhelgisgæslunnar. Það er mikilvægt að þetta mál nái í gegn um staðsetningu á Akureyri.

Það sem kemur  til viðbótar við  aukið fjármagn sem er varið  í fjáraukann eru málefni Grindavíkur. Í fjáraukanum eru þrjú mál upp á á 5,7 milljarða. Það hefur  verið farið ágætlega í gegnum þau mál  í dag og við höfum verið að fást þau mál í þinginu síðastliðinn mánuð.

Það er líka  mikilvægt  svona rétt í lokin og ég held að það væri gott að fjárlaganefnd færi í meiri vinnu í tengslum við að óska upplýsinga um lífeyrisskuldbindingar ríkisins. Það kemur fram í þessu meirihlutaáliti sem við erum að fást við hér að það er annars vegar lagt til að heildargjaldaheimildir hækki um 83,5 milljarða. Þar vega langþyngst 44  milljarðar, það er um helmingur af upphæð fjáraukans, vegna endurmetinnar stöðu lífeyrisskuldbindinga og er bent  á að vísitala lífeyrisskuldbindinga hafi hækkað umfram forsendur fjárlaga, m.a. í tengslum við kjarasamninga. Heildarlífeyrisskuldbindingar ríkissjóðs nema meira en 1.100 milljörðum kr. og þannig geta hlutfallslega litlar breytingar á vísitölu leitt til hárra gjaldfærslna. Það er rétt að vekja athygli á þessu í þessu samhengi sem við erum að fást við  í tengslum við fjárlögin.

Það gæti líka verið áhugavert fyrir okkur í haust í hv. fjárlaganefnd að skoða lífeyrisskuldbindingar íslenska ríkisins miðað við ríkissjóð annarra þjóðlanda og kannski helst hvernig þessari stöðu er komið fyrir annars staðar í Evrópu og OECD og þá líka hvernig er verið að færa þetta í fjárlögum viðkomandi landa sem snýr að lífeyrisskuldbindingum. Mig grunar að það gæti verið mjög áhugavert að skoða þennan samanburð því að minn grunur er sá að það sé víða miklu verr staðið að þessum málum og ekki með sama gegnsæi og er hér á landi þar sem lífeyrisskuldbindingarnar eru teknir sérstaklega fyrir eins og við gerum með gegnsæjum hætti.

Það er líka rétt í lokin áhugavert að skoða vaxtagjöld. Eins og kemur fram í umræðunni núna varðandi fjárlögin og það sem við erum að fást við hér eru vaxtagjöldin eru 110 milljarðar, en þau skiptast þannig að 59 milljarðar eru greiddir vextir, 34 milljarðar fara í verðbætur og 18,5 milljarðar eru reiknaðir vextir vegna lífeyrisskuldbindinga og ekki greidd heldur reiknuð stærð. Í þessu samhengi er gott að hafa í huga að vaxtatekjur ríkissjóðs eru áætlaðar 36 milljarðar þannig að ef við berum saman greidda vexti, þ.e. 58 milljarða á móti vaxtatekjum, 36 milljörðum, er mismunurinn 22 milljarðar, sem er þá vaxtajöfnuður þegar reiknaðar stærðir eru undanskildar.

Ég held að það verði ekki farið lengra að svo stöddu, frú forseti. Ég hef lokið máli mínu.


Ræðumaður: Teitur Björn Einarsson

Frú forseti. Þetta fjáraukalagafrumvarp fyrir árið 2023 er, eins og kemur fram í nefndaráliti meiri hlutans sem ég er á og styð, að taka fyrir ýmsar ráðstafanir sem hafa fallið til á árinu og eru að mestu leyti uppreiknaðar stærðir eins og varðandi lífeyrisskuldbindingar og vaxtagjöld. Svo erum við auðvitað að fást við óvænta atburði eins og jarðhræringar á Reykjanesi sem setja mark sitt á þetta frumvarp. En þetta hefur hv. formaður fjárlaganefndar, Stefán Vagn Stefánsson, farið ágætlega yfir og ég ætla ekki að endurtaka margt af því sem hefur komið fram um þessi atriði öllsömul.

Það sem ég vil gera hér að umtalsefni er 2,1 milljarður í landbúnaðarmál vegna slæmrar stöðu bænda, ungra bænda og skuldugra bænda, og hvernig er verið að bregðast við því. Það er ekki ofsögum sagt að staða bænda nú og undanfarin misseri og á árum áður hefur verið bagaleg og þeir hafa því miður ekki haft sömu tækifæri og aðrir landsmenn til að bæta kjör sín. Það eru ýmsar ástæður fyrir því sem hægt er að rekja en aðalatriðið er að það er núna með þessum ráðstöfunum hér í fjárauka brugðist við þeim bráðavanda sem er uppi og helgast af tillögum sem komu frá ríkisstjórninni með undanfara frá ráðuneytisstjórahópi um tillögu um 1,6 milljarða eftir tiltekinni skiptingu þar sem lagt er upp með að koma til móts við unga bændur sem eru tiltölulega nýkomnir inn í greinina, koma til móts við að hækka fjárfestingarstuðning sem er liður í búvörusamningum og aðrar þær ráðstafanir.

Svo við lestur á þeim skýrslum og greiningum kemur í ljós að það er flokkur bænda, þ.e. kúabændur, sem standa enn þá höllum fæti vegna ýmissa ástæðna. Þess vegna hefur meiri hluti fjárlaganefndar samþykkt að það sé bætt í þetta og þessar 500 milljónir komi til að bæta þeirra stöðu. Í sjálfu sér er fagnaðarefni að það næst samstaða um það hér að koma til móts við bændur því að eins og ég sagði áður er staða þeirra því miður afar bágborin.

Ég vil nefna að í tillögu fjárlaganefndar er gerð tillaga um ákveðna skiptingu, hvernig þessum 500 milljónum til mjólkurbænda skuli ráðstafað. Öll fjárhæðin, 500 milljónir, fari inn í 4. gr. búvörusamnings mjólkurbænda, eða samnings um starfsskilyrði nautgriparæktar, sem varðar innvegna mjólk. Ég vil segja það hér að ég hefði talið rétt að þessi skipting hefði verið með öðrum hætti. Ég geri engan ágreining um að 500 milljónum sé varið til mjólkurbænda. Ég tel það vera rétt mat og rétta ráðstöfun. Ég vil hins vegar reifa hérna nokkur atriði sem hefðu að mínu mati verið betri skipting, sanngjarnari skipting, gegnsærri skipting og almennari út frá þeim samningi sem er í gildi. Út af þeim samningsskuldbindingum sem ríkið hefur tekið á sig í búvörusamningum við mjólkurbændur þá hefði ég talið eðlilegra að skiptingin væri þannig að u.þ.b. helmingur færi inn á greiðslumark samningsins samkvæmt 3. gr. og hinn helmingurinn inn á 4. gr., sem er þá innvegin mjólk samkvæmt samningnum. Þessir tveir meginþættir samnings við mjólkurbændur, greiðslur út á greiðslumark og greiðslur út á innvegna mjólk, skiptast jafnt um þær greiðslur. Á árinu 2023 eru greiddar samkvæmt samningi til mjólkurbænda annars vegar greiðslur út á greiðslumark, sem eru 2 milljarðar og 500 milljónir, en greiðslur út á innvegna mjólk eru 2 milljarðar og 900 milljónir, þannig að helmingaskipting hefði að mínu mati verið rétt og eðlileg.

Ég vildi að þetta kæmi fram þó að ég hafi að sjálfsögðu stutt þá tillögu sem meiri hluti fjárlaganefndar er að gera um 500 milljónir aukalega fyrir mjólkurbændur. Og af hverju er ég að segja þetta? Af hverju er þetta mikilvægt? Ef maður skoðar samning við mjólkurbændur þá eru augljósir tveir veikleikar í honum að mínu mati sem ég teldi tímabært að yrði farið í að reyna að laga og rétta stöðuna þannig að við værum að horfa til framtíðar, værum að horfa á það að bæta rekstrargrundvöllinn varanlega og jöfnum skrefum við mjólkurbændur. Og hvað er það sem er að gerast? Jú, það er þannig að í dag er viðmiðunarverð þess sem ríkið styður mjólkurbændur um vægisviðmiðun frá 2004/2005 um 106 milljónir lítra, sem sagt 106 milljónir lítra framleiðslu með skiptinguna 25% í fitu og 75% í próteini. Staðan í dag er hins vegar sú að heildarframleiðslan í mjólk nemur upp undir 149 milljónum lítra. Það er um þriðjungur af heildarmjólkurframleiðslu í landinu sem nýtur þá ekki stuðnings ríkisins með þessum hætti. Það verður líka að taka það með í reikninginn að vægisviðmiðunin milli fitu og próteins hefur breyst og ef við værum að horfa á það hver sé þá ástæðan fyrir versnandi afkomu mjólkurbænda þá tel ég þetta vera eina ástæðuna fyrir því og hvernig hægt væri að koma til móts við þá til framtíðar litið og við værum þá að styrkja samninginn, værum að styrkja rekstrargrundvöll þessara bænda.

Annað sem er líka að koma í ljós er að sá verðlagsgrunnur sem lagður er til grundvallar út frá þeim styrkjum sem eru veittir til mjólkurbænda frá um 2002 eða 2004 hefur eiginlega ekkert verið endurskoðaður eða tekinn upp og er að verða mjög skakkur og rangur bókstaflega. Þannig er vægi vaxtakostnaðar og fyrningar af tækjum og tólum eiginlega úr sér gengið og það er líka þannig að greiðslur upp í vaxtakostnað bænda eru ekki lengur 100% heldur um 75%. Þetta eru auðvitað nokkuð tæknileg atriði en samantekið draga þessi tvö atriði upp þá mynd að það eru veikleikar í fyrirkomulagi á styrkjakerfi til mjólkurbænda. Ég teldi því eðlilegast og rétt að það væri farið í að laga það það sem eftir lifir af samningstímanum, til 2026, þannig að við verðum komin í þá stöðu að hægt verði að ræða um endurnýjun á búvörusamningi á einhverjum eðlilegum grunni þar sem til framtíðar er litið.

Þetta á ekki eingöngu við um mjólkurbændur, þetta á líka við um sauðfjársamninginn eða búvörusamninginn við sauðfjárbændur. Þar er alveg augljóst að staða sauðfjárbænda hefur um langt skeið ekki verið góð, langt í frá, og við verðum að líta til þess að á undanförnum árum og misserum hafa stjórnvöld, ríkisstjórnin og Alþingi, verið ár eftir ár eða jafnvel bara með nokkurra missera millibili að bregðast við ýmsum bráðavanda sem hefur verið að koma upp. Það hefur verið spretthópur, það hafa verið sérstakar greiðslur vegna hækkandi aðfanga og núna er þessi ráðuneytisstjórahópur, allt til þess að bregðast við einhverri stöðu sem er að koma upp. Þetta segir okkur einfaldlega að þær greiðslur sem ríkið er að inna af hendi samkvæmt búvörusamningi tryggja ekki afkomu bænda nægilega vel. Þá er rétta leiðin að fara að ráðast að rót vandans en vera ekki alltaf að plástra þetta með reglulegu millibili, með nokkurra missera millibili. Það er ólíðandi staða fyrir bændur að vera í og allt of mikil óvissa fyrir þá um afkomu sína og framtíðarhorfur.

Við sjáum líka mismunandi stöðu bænda, til að mynda er staða mjólkurbænda betri en sauðfjárbænda. Það hefur náðst gríðarlegur árangur í mjólkurframleiðslunni. Bændur hafa hagrætt, þeim hefur fækkað, bú hafa stækkað, nyt hafa aukist og afurðastöðvar hafa með samvinnu og samstarfi getað hækkað verð til bænda en að sama skapi skilað ávinningi af hagræðingu til neytenda. Hér er verk að vinna er snýr að afurðastöðvum fyrir kjötið, fyrir lambakjötið, af því að við höfum fordæmi fyrir framan okkur um hvaða ávinningur getur falist í því að afurðastöðvum sé heimilt að hagræða, auka samstarf sín á milli, bæði ávinningur fyrir sauðfjárbændur og svo líka fyrir neytendur í landinu. Þetta er auðvitað atriði sem við verðum að horfa til sem getur verið til þess fallið að bæta mjög stöðu bænda í stað þess að við séum hér á Alþingi í gegnum fjárveitingavaldið að bregðast aftur og aftur við versnandi afkomu bænda.

Samandregið, frú forseti, þá er verk að vinna. Það er verk að vinna við að rétta við afkomu bænda. Þessar tillögur sem hér liggja fyrir eru mikilvægur áfangi í því að bregðast við þeirri stöðu sem upp er komin þannig að við stöndum ekki frammi fyrir því að fjöldi búa, fjöldi bænda og fjölskyldur hreinlega gefist upp og bregði búi. Það væri gríðarlegt áfall fyrir íslenskt samfélag. Það væri efnahagsleg áfall og hefði geigvænlegar afleiðingar fyrir byggðir landsins og það má ekki gerast. Það er því rétt að við notum þennan tíma núna eftir að þessar tillögur eru komnar fram og komnar til framkvæmda, að við hefjumst strax handa við að bæta stöðu bænda enn frekar, leggja grunn að því að endurskoða búvörusamninga, hefja samtal við bændur og þeirra forystusamtök um það hvernig þeir sjá fyrir sér að bændur bæti starfsskilyrði sín og kjör í samvinnu við ríkið. Þetta tel ég vera lykilatriði og í því samhengi er mikilvægt, svo ég endurtaki mig, að við horfum í grunnatriði samnings mjólkurbænda og horfum í að styrkja meginþætti samningsins, sem eru greiðslur inn á greiðslumark og greiðslur inn á innvegna mjólk.

Og af hverju segi ég þetta, frú forseti? Jú, það er nefnilega þannig að árið 2019 samþykkti meginþorri mjólkurbænda, eða yfir 90%, að hætta við að leggja þetta kerfi af, eins og hafði verið gert ráð fyrir í samningi 2016. Þeir hættu við það með yfirgnæfandi stuðningi, yfirgnæfandi meiri hluta að leggja þetta kerfi af og töldu best að búa við núverandi kerfi. Það er ágætt kerfi en það sem vantar upp á er það sem ég hef verið að rekja hérna, að forsendum samningsins af hálfu ríkisins hefur ekki verið fylgt nægilega vel eftir.

Að þessu sögðu, frú forseti, þá geri ég ráð fyrir að umræðu um þetta frumvarp fari nú senn að ljúka. En auðvitað er það þannig að hv. fjárlaganefnd tekur mið af þeim ábendingum sem hér koma fram þannig að við ljúkum þessu máli fyrir árið 2023 með sómasamlegum hætti og umfram allt með sómasamlegum hætti í þágu íslenskra bænda.


Ræðumaður: Teitur Björn Einarsson

Frú forseti. Ég vil þakka hv. þingmanni fyrir svarið. Það er gott að fá það fram að Ísland stendur einna best í heimi þegar kemur að jöfnuði og ekki eingöngu vegna Gini-stuðulsins, það eru aðrir mælikvarðar líka sem rétt er að taka fram. Varðandi tekjur og varðandi eignamyndun í landinu undanfarin ár þá er allt á sömu leið: Ójöfnuður er að minnka, jöfnuður er að aukast. Lægstu laun hafa hækkað umfram hæstu laun og svo mætti áfram telja. Þess vegna er mikilvægt þegar við ræðum félagslegu kerfin okkar og þá stöðu sem upp er komin að muna að þau hafa gríðarleg áhrif. Það er það sem skiptir máli. Við sjáum hvernig það hefur áhrif á Gini-stuðulinn hvaða áhrif félagslegu kerfin hafa. Við getum svo verið sammála um það að við erum að glíma við allt of háa verðbólgu og alltaf hátt vaxtastig og því þarf að breyta. Það er bara þannig að tillögur Samfylkingarinnar, sem annars vegar boðar aðhald á útgjaldahliðinni og hins vegar aðhald á tekjuhliðinni, fara ekki saman við þau markmið sem þurfa að vera í ríkisfjármálum. Að stórauka skattheimtu landsins til að stórauka útgjöld ríkisins er ekki til þess fallið að ná þeim stöðugleika í efnahagsmálum sem að er stefnt ef fylgt er eftir orðum Seðlabankans.

Ég tek eftir því, frú forseti, að hv. þingmaður talar um að ríkisstjórnin hafi útvistað verkefni til Seðlabankans og þá er mér spurn: Hvað á hv. þingmaður við? Er hann á móti því að Seðlabankinn sé sjálfstæður í miðlun peningastefnu sinnar? Er hann á móti því að Seðlabankinn sé sjálfstæður í miðlun á peningastefnunni við ákvörðun vaxta? Vill hann færa það vald til ríkisstjórnarinnar? Getur það verið? Ég held að svo sé ekki en ég vil fá nánari útskýringar á þessu, frú forseti.


Ræðumaður: Teitur Björn Einarsson

Frú forseti. Í nefndaráliti frá 1. minni hluta, eins og hv. þingmaður fór hér yfir, er umfjöllun um jöfnuð og að beita eigi skattkerfinu í meira mæli. Ég er með spurningu til hv. þingmanns af þessu tilefni, við erum að ræða um að horfa á stóru myndina, hvar jöfnuður er meiri en á Íslandi í öðrum löndum: Hvar er jöfnuður meiri en akkúrat hér á Íslandi? Hvort sem um er að ræða Norðurlöndin eða Evrópusambandið eða þá önnur þau lönd í heiminum sem hægt er að bera Ísland saman við, hvar er jöfnuður meiri?

Jöfnuður, frú forseti, er nefnilega nær hvergi meiri en akkúrat á Íslandi. Jöfnuður á Íslandi er hvað mestur í öllum heiminum og það er hægt að fara yfir ýmsar mælingar á því. Við getum bent á Gini-stuðulinn. Í samantekt frá Hagstofunni fyrir árið 2022 kemur fram að stuðullinn er núna 24,2 stig en án félagslegrar aðstoðar er hann 31,1 stig. Það segir okkur að það félagslega kerfi sem við búum við hér á Íslandi er að hafa gríðarleg áhrif, hvort sem um er að ræða fjárhagsaðstoð sveitarfélaga, barnabóta, húsnæðisbóta, atvinnuleysisbóta, örorkubóta — það eru gríðarlega mikil áhrif af hinu félagslega kerfi sem birtast okkur í þessum tölum um Gini-stuðulinn. Við erum líka með þrepaskipt skattkerfi. Þannig að ég spyr: Hvað er það sem er svo hræðilegt hér á Íslandi að Samfylkingin talar eins og allt sé hér á vonarvöl? Ég spyr hv. þingmann: Hvar er jöfnuður meiri en á Íslandi?


Ræðumaður: Teitur Björn Einarsson

Frú forseti. Þannig er með krónutöluviðmiðið að þessi hækkun um 3,5% er 1 prósentustigi yfir verðbólgumarkmiði sem er 2,5% og það má velta því fyrir sér hvort stilla hefði átt krónutöluviðmiðið í 2,5%. Það er ekki sú ákvörðun sem hér liggur fyrir enda er verið að horfa til þess að við erum enn þá að kljást við því miður of háa verðbólgu og afleiðingin af því er að Seðlabankinn hefur hækkað vexti allhressilega. Það er áhyggjuefni og ég tek undir með hv. þingmanni að þetta háa vaxtastig í landinu er að bíta almenning og fyrirtæki landsins og við verðum að horfa til þeirra aðgerða sem hægt er að fara í til þess að ná vöxtunum niður. Það er alveg ljóst hvað það felur í sér. Það felur í sér að við eyðum ekki um efni fram. Við reynum þannig að draga úr peningamagni í umferð svo að ekki fylgi sú verðbólga. Það eru jafnframt ráðstafanir hér í ríkisfjármálunum sem skipta máli og ég tel fjárlagafrumvarpið fyrir 2024 vera akkúrat mikilvægan þáttur í því. Þetta eru aðhaldssöm fjárlög. Það er líka þannig, eins og Seðlabankinn hefur ítrekað bent á,  í ljósi þess hversu stóran hluta launagreiðslur taka í þjóðfélaginu, að laun og launahækkanir og kjarasamningar um launahækkanir hafa gríðarlega mikil áhrif. Það er það sem stendur út af komandi vetri, hvernig þar tekst til, að við náum samkomulagi um það hvað er til skiptanna í þessu þjóðfélagi og hvernig því er ráðstafað í réttlátar launahækkanir til fólks. Þetta eru lykilbreyturnar í því að ná niður vaxtastiginu ef við ætlum að taka mark á því sem Seðlabankinn er að segja.


Ræðumaður: Teitur Björn Einarsson

Virðulegi forseti. Ég þakka hv. þingmanni fyrir andsvarið. Ef maður á að stilla upp þeim bótakerfum sem við höfum í okkar velferðarkerfi og segja hvaða kerfi er best til þess að ná árangri, til þess að við náum utan um fólk sem er í þörf og þarf að rétta hjálparhönd, þá er vaxtabótakerfið ekki eitt þeirra kerfa sem kemst ofarlega á lista yfir gott og skilvirkt velferðar- og félagslegt bótakerfi. Þetta er kerfi eins og við þekkjum sem veitir ákveðna niðurgreiðslu á skuldum til tiltekins þjóðfélagshóps og þarna hefur hv. þingmaður farið yfir ýmiss konar viðmið og hvað sé rétt að miða við. Ég vil bara draga fram aðalatriðið sem snýr að vaxtabótakerfinu. Þróunin hefur verið sú undanfarin ár þegar kemur að húsnæðisstuðningi til efnaminni einstaklinga að það hefur verið nokkuð víðtæk samstaða um það í samfélaginu um að fara aðrar leiðir, svo sem með almenna íbúðakerfinu, húsnæðisbótum, séreignarsparnaði og öðrum ráðstöfunum eða fjármögnun á félagslegum íbúðakerfum, til að ná betur utan um þau mál. Það sem hefur verið að gerast í vaxtabótakerfinu um þessar mundir, að þeim fækkar sem eru í því, er vegna þess að eignaverð hefur hækkað eða fólk hefur hækkað í tekjum og þá á það ekki rétt á bótum. Í sjálfu sér er það bara ágætismál að fólk er að hækka í tekjum, ráðstöfunartekjur þess eru aukast og þá minnkar þörfin fyrir stuðning hins opinbera.

En varðandi krónutölugjöldin, sem er hin spurningin sem hv. þingmaður beindi að mér, þá er það rétt sem kemur fram. Þetta er miðað við forsendur fjárlagafrumvarpsins, 3,5%, og það er prósentuhækkun sem er mun lægri en gert er ráð fyrir um verðbólgu næsta árs þannig að í raun eru þessir skattstofnar eða gjöld að rýrna að virði sem því nemur. Það er svo hægt að fara yfir það í seinna andsvari hvernig eigi að beita sköttum, hvort þeir eigi að vera það hagstjórnartæki sem stundum er látið í veðri vaka hér í þessum sal.


Ræðumaður: Teitur Björn Einarsson

Frú forseti. Ég held að það sé óhætt að fullyrða að það er enginn ánægður með núverandi fyrirkomulag, enginn ánægður með það hvernig staðið er að því að ákvarða sóknargjöld, sem er í rauninni ákvörðun um fjárveitingu til trúar- og lífsskoðunarfélaga, með þeim hætti sem við höfum verið að gera hér á Alþingi undanfarin ár. Þessu verður að breyta. Það er hægt að rekja sóknargjöld þúsund ár aftur og komast að því að þetta er skattur sem er lagður á með tíundinni á sínum tíma og það er hægt að fara í þá merku sögu. Málið er að núna er þetta ekki skattur sem er lagður á einstaklinga eins og gildir um Framkvæmdasjóð aldraðra eða útvarpsgjald. Þetta er reiknuð stærð. Ef það á að gera á þessu breytingar, sem ég tel að sé nauðsynlegt, þá held ég að það sé rétt, til að mynda í fjárhagslegum samskiptum ríkis og kirkju, ef það á að taka upp kirkjujarðasamkomulagið og klára það í eitt skipti fyrir öll hvernig á að fara með þessi mál — ég vil þá bara koma því að í kirkjujarðasamkomulaginu getur það falist að  ef ríkið á að hætta að fjármagna ákveðna hluti þá verður ríkið auðvitað líka að skila öllum þeim jörðum sem það tók með kirkjujarðasamkomulaginu á sínum tíma. Það er því ekkert í sjálfu sér einfalt í þessu eða engin töfralausn sem mér dettur í fljótu bragði í hug. Aðalatriðið er að þau sem eiga hér undir í málinu, trúar- og lífsskoðunarfélög, komist að því með einhverjum hætti hvernig þau vilja fjármagna og starfrækja sína starfsemi sem er, frú forseti, gríðarlega mikilvæg í sóknum landsins.

Það ber jafnframt að geta þess sem er atriði til að taka það líka sérstaklega til skoðunar að margar sóknir víðs vegar um landið eru að halda við gömlum kirkjum, mjög merkum og gömlum kirkjum, sem í reynd ætti að fella undir ákveðnar menningarminjar. Ríkisvaldið verður þá að svara því hvort það ætli að taka yfir þessar menningarminjar, gera þær að safni eða vill ríkið að þessar kirkjur verði hreinlega aflagðar? Það eru þessar spurningar sem vakna líka ef við ætlum að ráðast í það að leysa úr þessari stöðu með sóknargjöldin.


Ræðumaður: Teitur Björn Einarsson

Frú forseti. Ég vil þakka hv. þingmanni fyrir andsvarið og ég get tekið undir það, eins og ég fór yfir í ræðu minni og kemur fram í nefndaráliti; afstaða meiri hluta efnahags- og viðskiptanefndar er að nú sé mál að linni með að sóknargjöld skuli vera ákvörðuð með þeim hætti sem hefur verið gert undanfarin ár. Ég er líka þeirrar skoðunar að ef farið er eingöngu í lagaákvæðið um sóknargjöld þá er ljóst að eitthvað þarf að laga það til ef það á áfram að leggja það til grundvallar. En það er rétt sem hv. þingmaður kemur hérna inn á. Sóknargjöld eru mjög sérstakt fyrirbæri. Þetta er ekki beinn nefskattur sem lagður er á almenning. Þetta er reiknuð stærð og er í rauninni ákvörðun um fjárveitingu til málaflokksins. Á móti kemur að ýmis trúfélög, eigum við að segja sérstaklega þjóðkirkjan, hafa haldið því á lofti að þetta sé innheimtuþjónusta af hálfu ríkisins. Það kann að vera að allir hafi eitthvað til síns máls í því sem verið er að segja hér. En í ljósi þess að á undanförnum árum hefur orðið gríðarleg breyting á samskiptum ríkis og þjóðkirkjunnar, sérstaklega fjárhagslega, er varðar laun starfsmanna þjóðkirkjunnar og ýmis önnur fjárhagsleg málefni, við getum nefnt hér kirkjujarðasamkomulagið sem ég veit að hv. þingmaður er sérstakur áhugamaður um, þá kemur að þessu sem meiri hlutinn er að beina til ríkisstjórnarinnar og ráðherra þessa málaflokks, að það verði núna fundin varanleg lausn. Síðast var gerð tilraun til þess fyrir nokkrum árum en það hefur ekki komið nein afurð þar sem hægt er að taka afstöðu til málsins. Það getur vel verið að þjóðkirkjan og önnur trúfélög séu komin á þá skoðun að það sé best fyrir þau að innheimta þetta sóknargjald sjálf, en ég hef ekki orðið var við að sú hreyfing sé á málinu.


Ræðumaður: Teitur Björn Einarsson

Frú forseti. Ég mæli fyrir hönd meiri hluta efnahags- og viðskiptanefndar fyrir nefndaráliti um frumvarp til laga um breytingu á ýmsum lögum vegna fjárlaga fyrir árið 2024 og breytingartillögum. Meðal breytinga í frumvarpinu er að hækkanir á kolefnisgjaldi, olíugjaldi, almennu og sérstöku kílómetragjaldi, almennu og sérstöku bensíngjaldi, bifreiðagjaldi og gjaldi af áfengi og tóbaki verði 3,5% í samræmi við forsendur fjárlagafrumvarps fyrir árið 2024. Sama gildir um gjald í Framkvæmdasjóð aldraðra og sérstakt gjald til Ríkisútvarpsins.

Þá er um að ræða hækkun á lágmarksfjárhæð bifreiðagjalds sem lagt er á fólksbíla, framlengingu  á ákvæði til bráðabirgða til að sporna við því að víxlverkanir örorkubóta almannatrygginga og örorkulífeyris lífeyrissjóða hefjist að nýju, framlenging á bráðabirgðaákvæðum um hækkun á frítekjumarki örorkulífeyrisþega vegna atvinnutekna við útreikning tekjutryggingar, breytingar á sóknargjöldum, tímabundin 1 prósentustigs hækkun til eins árs á tekjuskatti lögaðila rekstrarárið 2024,  hækkun úrvinnslugjalds á hjólbarða og breytingar á verðmætagjaldi sjókvíaeldis.

Um aðrar breytingar   sem lagðar eru til í frumvarpinu og ekki er sérstaklega fjallað um í nefndaráliti eða í þessari ræðu vísast til greinargerðar með frumvarpinu.

Nefndin fjallaði ítarlega um málið og fékk til sín fulltrúa ráðuneyta, hagsmunaaðila og aðra sérfræðinga. Bárust 23 erindi um málið, þar á meðal 16 umsagnir og fimm minnisblöð, sem eru aðgengileg á vef Alþingis.

Ég ætla að fara hér í tvö atriði í umfjöllun meiri hlutans í nefndaráliti. Þar er annars vegar um að ræða framlengingu  á bráðabirgðaákvæði um víxlverkun á greiðslum almannatrygginga og lífeyrissjóða og svo starfsendurhæfingu. Um þessi mál kom fram í umsögnum að þessum framlengingum væri fagnað og þær taldar eiga rétt á sér en bent var á  sérstaklega í máli sem snýr að starfsendurhæfingu að hafin væri vinna við endurskoðun á örorku og endurhæfingarmálum og vonir bundnar við að sú vinna leiddi til endurskoðunar á örorku- og endurhæfingarmálum. Í báðum þessum málum er það sjónarmið og afstaða meiri hlutans að taka undir þau hvatningar- og brýningarorð. Meiri hlutinn hvetur stjórnvöld til áframhaldandi vinnu með varanlegri lausn þannig að ekki verði   frekari framlengingar á þessum bráðabirgðaákvæðum.

Þær breytingar sem meiri hlutinn leggur til lúta að sóknargjöldum, verðmætagjaldi í sjókvíaeldi, breytingum á fjármögnun lögbundinnar þjónustu við fatlað fólk, sem er viðbót inn í þessa umræðu,  reglugerðarheimild fyrir matvælaráðherra, sem er líka viðbót inn í þessa umræðu, sem og aðrar tæknilegar breytingar eins og rakið er í nefndaráliti.

Um sóknargjöld er það að segja að í frumvarpinu er lagt til að sóknargjöld lækki úr krónutölunni  1.192 í krónutölu 1.107, sem er lækkun um 7,1%. Meiri hlutinn leggur til breytingu þess efnis að sóknargjald haldist óbreytt milli ára og verði á árinu 2024  1.192 kr. Um innheimtu og skil sóknargjalda er mælt fyrir í lögum um sóknargjöld o.fl., nr. 91/1987. Þar segir í 2. gr. að ríkissjóður skuli skila 15. hvers mánaðar, af óskiptum tekjuskatti, fjárhæð er rennur til þeirra safnaða sem rétt eiga á greiðslum og kveðið er á um í lögunum. Síðan eru ákvæði í lögunum um fjárhæð sóknargjalds og árlega uppfærslu hennar.

Frú forseti. Þannig er með þetta mál og hefur verið undanfarin allmörg ár að vikið hefur verið  frá þessari reglu í lögunum og sóknargjöld hafa verið ákvörðuð með bráðabirgðaákvæði sem kveður á um fasta krónutölu sóknargjalda. Ég ætla að nefna það hér að fyrir nefndina komu fulltrúar trúfélaga og eru uppi  skiptar skoðanir um þetta gjald, allt frá því að það eigi að leggja það af og yfir í það að fylgja eigi eftir reglunni sem er í lögum um sóknargjöld. Samandregið er það mat meiri hlutans að nú sé mál að linni og því er beint til  þeirra ráðherra málaflokkanna, hæstv. dómsmálaráðherra og hæstv. fjármálaráðherra, að huga nú þegar að varanlegri útfærslu á tilhögun sóknargjalda í stað þess að ákvarða þau í formi bráðabirgðaákvæða ár hvert. Nú er mál að linni.

Um fiskeldisgjaldið  vil ég fara  nokkrum orðum. Í 2. mgr. 2. gr. laga um töku gjalds vegna fiskeldis í sjó frá 2019 er kveðið á um fjárhæð fiskeldisgjalds og miðast fjárhæð gjalds við  nýjasta 12 mánaða meðaltal alþjóðlegs markaðsverðs á laxi næst fyrir ákvörðunardag og skal nema 3,5% þegar verð er 4,8 evrur á kíló eða hærra.

Í 30. gr. frumvarpsins sem hér um ræðir er lögð til sú breyting að efsta þrep gjaldsins, þ.e. þegar verð er 4,8 evrur eða hærra á kíló, hækki úr 3,5% í 5%. Frá upphafi gjaldtöku frá 2019 hefur aðferðafræðin byggst á því að innheimt er stigvaxandi og magnbundið verðmætagjald og greitt fyrir hvert framleitt kíló af slægðum laxi í hlutfalli við verð á heimsmarkaði hverju sinni. En frá því 2019 hafa forsendur í fiskeldi breyst. Þar ber helst að nefna að fram hefur komið að framleiðslukostnaður hefur hækkað og er nú um 6 evrur á hvert kíló en var nærri 4 evrur á kíló þegar lögin voru sett.

Í annan stað hefur uppbygging sjóeldis verið hægari en gert var ráð fyrir. Í greinargerð með frumvarpinu 2019 var gert ráð fyrir að framleiðsla yrði yfir 52.000 tonn, bæði fyrir árin 2022 og 2023. Þetta hefur ekki gengið eftir þar sem framleitt magn 2023 er 33.500 tonn. Sú stærðarhagkvæmni sem var gert ráð fyrir í frumvarpinu 2019 er því ekki komin fram. Þá segir í greinargerðinni, með leyfi, frú forseti:

„Jafnframt er ljóst að komi til þess að uppbygging fiskeldis verði ekki slík, sem að er stefnt ákveðnum skrefum af fiskeldisfyrirtækjunum, þá getur það kallað á endurskoðun gjaldtöku samkvæmt frumvarpi þessu.“

Það er því ljóst að þessi áform hafa ekki gengið eftir.

Ég vil líka nefna það af þessu tilefni að Fiskistofa hefur reiknað út gjald á framleitt kíló fyrir árið 2024 miðað við óbreyttar forsendur laganna. Árið 2023 var gjald per framleitt kíló 18,33 kr. og árið 2024 verður gjald per framleitt kíló, að  óbreyttum lögum, 30,77 kr., sem er um 68% hækkun.

3/72/7.Það sem skýrir þessa hækkun eru fyrst og fremst tvö atriði; annars vegar það að í fyrra var gerð breyting á lögunum þannig að nú er viðmiðunarverð til útreiknings meðaltal ársins en ekki meðaltal mánaðanna ágúst til október, sem eru að öllu jöfnu þeir mánuðir þar sem verð er lægst. Þessi breyting ein og sér hefur hækkað viðmiðunarverð til útreiknings fyrir 2024 um 26%. Til viðbótar er rétt að hafa í huga, frú forseti, að á sama tíma er innleiðing á afslætti fiskeldisgjalds að lækka úr  í

Þá liggja fyrir í samráðsgátt stjórnvalda drög að frumvarpi um lagareldi þar sem lagðar eru til grundvallar breytingar á aðferðafræði  fiskeldisgjaldsins, sem ég kom hérna inn á áðan, og hefur hæstv. matvælaráðherra metnaðarfull áform um að breytingin verði lögfest fyrir árið 2025. Fjölga á gjaldflokkum og breyta  viðmiðunartíma. Þá hefur komið fram frá matvælaráðuneytinu að líta eigi til fjárfestingarþarfar í greininni og gæta að samkeppnishæfni greinarinnar á alþjóðamörkuðum.

Að öllu þessu virtu telur meiri hlutinn rétt að fara þurfi hægar í sakirnar en lagt er til í frumvarpinu og er því lagt til að hækka gjaldið um 0,8 prósentustig en ekki 1,5 prósentustig.

Í nefndaráliti meiri hluta fjárlaganefndar við frumvarp til fjárlaga fyrir árið 2024 hefur verið gerð sú breyting að gert er ráð fyrir 6 milljarða kr. lækkun tekjuskatts einstaklinga vegna tilfærslna tekna til sveitarfélaga vegna reksturs málefna fatlaðs fólks. Útsvar hækki því um 6 milljarða á móti tekjuskattslækkuninni. Í kjölfar þessara breytinga barst hæstv. efnahags- og viðskiptanefnd minnisblað frá fjármála- og efnahagsráðuneytinu þar sem segir að stjórnvöld hafi fallist á það með sveitarfélögum að gera breytingu á samkomulagi ríkis og sveitarfélaga um fjármögnun lögbundinnar þjónustu við fatlað fólk og flytja 6 milljarða frá ríki til sveitarfélaga í því skyni að bæta rekstrarafkomu sveitarfélaga og gera þeim kleift að standa við markmið sín um afkomu og skuldaþróun og rekstur málaflokksins. Því er lagt til að hámarksútsvar sveitarfélaga, sem nú er 14,74%, verði hækkað um 0,23% samhliða lækkun tekjuskatts um samsvarandi hlutföll í öllum skattþrepum einstaklinga.

Þá er líka gert ráð fyrir því að hlutdeild Jöfnunarsjóðs sveitarfélaga í útsvari aukist til jafns við hækkun hámarksútsvars. Þetta er sem sagt sú breyting sem meiri hlutinn gerir er lýtur að breytingu á fjármögnun lögbundinnar þjónustu við fatlað fólk.

Þá kem ég inn á breytingu sem nefndin leggur til og snýr að reglugerðarheimild. Í frumvarpi til fjárlaga fyrir árið 2024 er gert ráð fyrir aukningu upp á 198 millj. kr. til stuðnings innlendri framleiðslu á korni til fóðurs og manneldis. Þar er áætlað að verja um 2 milljörðum kr. til verkefnisins á næstu fimm árum. Hér er um að ræða töluverð fjárútlát sem gera ráð fyrir mati stjórnvalda og því þykir æskilegt að nánari útfærsla með þeim áherslum sem fjárveitingavaldið, að sjálfsögðu, hefur mælt fyrir komi fram í reglugerð. Í samráði við fjármála- og efnahagsráðuneytið og matvælaráðuneytið leggur meiri hlutinn því til breytingu á búvörulögum, nr. 93/1993, og búnaðarlögum, nr. 70/1998. Breytingin felur í sér nýja almenna reglugerðarheimild fyrir matvælaráðherra svo unnt sé að útfæra hvernig framkvæmdin skuli vera þegar tilfallandi styrkir og framlög eru veitt til einstakra verkefna í samræmi við markmið laganna og þær fjárveitingar sem veittar hafa verið til verkefnisins.

Frú forseti. Að lokum leggur meiri hlutinn til ýmsar tæknilegar breytingar sem eru nánar útlistaðar í nefndaráliti. Að öllu þessu framansögðu virtu leggur meiri hluti efnahags- og viðskiptanefndar til að frumvarpið verði samþykkt með þeim breytingum sem hér hefur verið gerð grein fyrir. Undir álit meiri hluta efnahags- og viðskiptanefndar rita, auk þess sem hér stendur, hv. þingmenn Ágúst Bjarni Garðarsson, Jóhann Friðrik Friðriksson, Vilhjálmur Árnason og Steinunn Þóra Árnadóttir.


Ræðumaður: Jón Gunnarsson

Virðulegur forseti. Ég ætla að halda mig við orkumálin svona til að koma fólki á óvart hérna. Það hefur mikið verið rætt um rammaáætlun í tengslum við þetta og stöðuna á henni og þá rammaáætlun sem þingið afgreiddi hér fyrir einu og hálfu ári síðan og virkjunarfyrirtækjum svolítið kennt um að hafa ekki farið í þessar framkvæmdir. Ef þessi rammaáætlun er skoðuð þá sjá það allir sem fylgjast með þessum málaflokki að þetta er algjörlega lægsti samnefnari í virkjunarkostum. Hér eru fjórir vatnsaflskostir, einn af þeim er framkvæmanlegur. Síðan eru hér jarðvarmasvæði á Hengilssvæðinu, framkvæmdastopp Samfylkingarinnar undir forystu Samfylkingarinnar í Reykjavík í tíu ár. Forstjóri þessarar stofnunar sagði ítrekað við landsmenn þar til fyrir stuttu að það þyrfti ekkert meiri raforku á Íslandi en þeir eru loksins að fara af stað núna eftir að skipt var um forstjóra og mun það taka langan tíma. Síðan erum við með jarðvarmasvæði á Reykjanesi og vindorkukosti. Þannig að þetta er nú burðurinn sem kerfið hefur til að vinna úr.

Ég veit alveg hvaða stefnu Sjálfstæðisflokkurinn hefur og hvaða skref hann vill stíga í þessum málum. Við viljum að hér verði gripið til neyðarráðstafana, að það verði sett hér fram frumvörp sem tryggja eflingu flutningskerfisins strax á næsta ári milli Norður- og Suðurlands. Við þurfum að fara í ákveðin skref í vindorku, það er skammtímalausn sem kemur fljótt inn, og svo vatnsafl og horfa á vatnsaflskostina út frá þjóðaröryggi þegar kemur að þessum málum vegna staðsetningar allt of marga virkjana hér á suðvesturhorninu. Við eigum að stíga ákveðin skref, virðulegi forseti, í eflingu atvinnu og verðmætasköpun á grundvelli grænnar orku. Við eigum að stækka kökuna. Þá geta þingmenn hætt að tala hér um hin ógeðslegu stjórnvöld sem ekki vilja hækka skatta og gera meira og þá getum við haldið áfram þannig að það verði nóg til fyrir alla. Það verði byggð upp hér alvöruverðmætasköpun á grundvelli þessarar orku. Þá munum við hafa nóg fyrir alla til að moða úr.


Ræðumaður: Diljá Mist Einarsdóttir

MorgunblaðinuVirðulegi forseti. Nú þegar Úkraínumenn hafa barist í bráðum tvö ár fyrir sameiginlegum gildum okkar og frelsi, deila bandamenn okkar um áframhaldandi stuðning við þá. Einhverjum finnst orðið nóg um afskipti lýðræðisríkja af átökum sem geisa um allan heim. Okkur þingmönnum berast daglega áköll hvaðanæva að um stuðning sem varðar líf eða dauða. Hörmungarnar fyrir botni Miðjarðarhafs láta engan ósnortinn og undanfarið hafa augu okkar skiljanlega verið á þeim. Siðgæðislögreglan í Íran, sem barði nýlega unga konu, Mahsa Amini, til dauða fyrir ranga notkun á höfuðslæðu, er farin að láta aftur til sín taka. Og fjölskyldu konunnar var meinað að ferðast til Frakklands til að þiggja mannréttindaverðlaun ESB. Staða kvenna í Afganistan fer sífellt versnandi, þótt ótrúlegt megi virðast. Það eru lítil takmörk fyrir hugmyndaauðgi í þeim efnum. Og afganska þjóðin sveltur heilu hungri ofan á ofríkið. Úgandamenn senda okkur áköll vegna ofsókna gagnvart hinsegin samfélaginu sem áfram er þrengt að. Og um liðna helgi var lítil klausa í um neyð 25 milljóna manna í Súdan, neyð vegna viðvarandi stríðs í landinu, stríðs sem hjálparstarfsmenn kalla „gleymda stríðið“.

Hvað eigum við, friðsæl velmegunarþjóð, að gera? Er mögulegt að hjálpa öllum? Er siðferðilega verjandi að segja úllen dúllen doff við neyð annarra og velja þá sem við hjálpum? Það er farið að molna undan stuðningi við Úkraínu og það er mikið í húfi. Við megum ekki láta undan síga og þurfum að standa áfram þétt að baki Úkraínu.

Ég hvet íslensk stjórnvöld til að vera ekki eftirbátur Norðurlandanna í þeim efnum, við munum gjalda fyrir það dýru verði. Og til að svara spurningunni þá eigum við að gera allt sem við getum, meira en ekki minna, til að hjálpa okkar minnstu bræðrum, hvar sem þeir eru staddir. Það er siðferðileg skylda okkar.


Ræðumaður: Birgir Þórarinsson

Frú forseti. Ég mæli hér fyrir hönd allsherjar- og menntamálanefndar fyrir nefndaráliti um frumvarp til laga um breytingu á ýmsum lögum til að framlengja gildistíma bráðabirgðaákvæða um rafræna meðferð mála. Nefndin hefur fjallað um málið og fengið á sinn fund gesti frá dómsmálaráðuneytinu.

Með frumvarpinu er lagt til að bráðabirgðaheimildir stjórnvalda og dómstóla til að beita rafrænum lausnum við meðferð mála og notkun fjarfundarbúnaðar verði framlengdar. Nefndin framlengdi síðast gildistíma heimildanna með lögum nr. 136/2021. Í áliti allsherjar- og menntamálanefndar á þeim tíma lagði nefndin áherslu á mikilvægi nauðsynlegra lagabreytinga til að innleiða varanlegar heimildir fyrir dómstóla og stjórnvöld til að nýta rafrænar lausnir til að bæta þjónustu. Lagði nefndin til að heimildirnar yrðu framlengdar til ársloka 2023 en sá tími yrði nýttur til að ljúka vinnu við endurskoðun laga um varanlegar heimildir.

Í greinargerð frumvarpsins kemur fram að vinnan sé langt á veg komin hvað varðar varanlegar heimildir til að beita rafrænum lausnum við meðferð mála og notkun fjarfundarbúnaðar. Í því ljósi leggur nefndin til að framlengja bráðabirgðaheimildirnar.

Að framangreindu virtu, frú forseti, leggur nefndin til að frumvarpið verði samþykkt óbreytt.

Undir nefndarálit þetta rita auk þess sem hér stendur hv. þingmenn Bryndís Haraldsdóttir, Eyjólfur Ármannsson, Dagbjört Hákonardóttir, Jódís Skúladóttir, Líneik Anna Sævarsdóttir og Greta Ósk Óskarsdóttur.


Ræðumaður: Bjarni Benediktsson

Virðulegi forseti. Ég vildi bara nota tækifærið og segja það sem mína skoðun að mér heyrist að menn vilji ræða oftar um orkumálin. Forseti hlýtur að geta fundið tíma til að ræða þau vegna þess að ríkisstjórnin vill gjarnan ræða um þau í mjög breiðu samhengi. Nýi uppáhaldsþingmaður stjórnarandstöðunnar, hv. þm. Jón Gunnarsson —  sem rétt stóðst vantrauststillögu hérna 30. mars síðastliðinn frá stjórnarandstöðunni, þá gat hún ekki losnað við hann nógu snemma en er nú borinn á gullstól vegna þess að hann segir eitthvað sem stjórnarandstöðunni líkar í dag — hann mun örugglega taka þátt í þeirri umræðu og mörgum mun líka vel það sem hann segir þar. En það mun örugglega líka umhverfisráðherra gera og við fleiri og þá getum við rætt þetta eftir að við höfum klárað þessa atkvæðagreiðslu sem við erum nú mætt hingað til að fara í og ég treysti forseta til að finna góðan tíma í þetta.


Ræðumaður: Birgir Ármannsson

Forseti vill nú upplýsa að það hafa verið gerðar ýmsar tilraunir til þess að koma rafmótornum  í pontunni í lag. Næsta atlaga verður gerð að því á morgun.


Ræðumaður: Birgir Ármannsson

Sem er góðForseti ítrekar að hér er til umræðu fundarstjórn forseta og má nú teygja það langt ef þetta fellur þar undir.


Ræðumaður: Guðlaugur Þór Þórðarson

Virðulegi forseti. Það er mikilvægt að ræða fundarstjórn forseta og af því að það hefur komið fram í umræðu um fundarstjórn forseta þá vil ég bara gleðjast yfir þeim ummælum sem hér hafa fallið. Ég hvet Viðreisn til dáða þegar kemur að því að nýta það sem er í nýtingarflokki með öðru stærsta orkufyrirtæki landsins. En svo vil ég líka vekja athygli þings og þjóðar á þessari sögulegu yfirlýsingu sem kom frá þingflokki Miðflokksins því að 50% af þingflokki Miðflokksins var eitt sinn forsætisráðherra og þá settu menn gríðarlega metnaðarfull markmið í loftslagsmálum en gerðu ekkert í því að framleiða græna orku, ekki neitt. Þessi mikla stefnubreyting sem ég fagna og þakka stuðninginn, og ég mun alveg draga á hann, er svo ánægjuleg að ég er bara í sjöunda himni og gott að þetta sé allur þingflokkurinn, ég treysti því að allur þingflokkurinn sé með í þessu, því að það vantaði svolítið að það væri eitthvað gert. Reyndar var bara ekkert gert í grænum orkumálum þegar 50% af þingflokki Miðflokksins hafði öll tök á að gera það.


Ræðumaður: Birgir Ármannsson

Forseti minnir aftur á að það eru ýmsir sem hafa beðið um að fá að ræða fundarstjórn forseta og forseti ítrekar að fundarstjórn forseta er til umræðu en ekki efnisþættir einstakra mála.


Ræðumaður: Birgir Ármannsson

Ég var að gefa yfirlýsingu um stuðning.Forseti vill benda á að liðurinn um fundarstjórn forseta er ekki til þess ætlaður að halda áfram umræðum um mál sem voru rædd í óundirbúnum fyrirspurnum. Forseti minnir hv. þingmenn á að nýta tækifærið til að gera athugasemdir við fundarstjórn forseta til þess, en ekki til þess að eiga framhald á umræðum sem eru eðli málsins samkvæmt takmarkaðar.


Ræðumaður: Bjarni Benediktsson

Virðulegi forseti. Fyrst aðeins varðandi öryggisráðið. Ef við tölum um þetta á almennum nótum verður að meta hvert tilvik fyrir sig og svona var efnt til sáttmálans um þessa stofnun þannig að maður verður á sama tíma að bera virðingu fyrir því að þetta eru leikreglurnar. Það er of langt mál að fara hér út í ástæður fyrir því hvernig atkvæði voru greidd en við hvöttum til að niðurstaðan yrði önnur. Þar sem er m.a. hérna undir er hvernig menn horfa á líkurnar á því að gíslum verði sleppt.

Ég ætla aðeins að koma inn á þetta með aðgerðir annarra ríkja sem eru þá til þvingunar. Við vitum til þess að Bólivía og Belís hafa slitið stjórnmálasambandi við Ísrael og átta ríki kallað sendiherra eða diplómata heim, en ekkert þessara ríkja hefur hins vegar, svo að það dæmi sé nefnt, slitið stjórnmálasambandi við Rússland.  En ég ætla bara að segja það sem mína skoðun almennt að ég sé ekki í fyrsta lagi að það þjóni neinum tilgangi fyrir okkur að fara í einhliða viðskiptaþvinganir   og almennt höfum við ekki viljað fara þá leið að slíta stjórnmálasambandi.  Við gerðum það einu sinni í tilviki Breta, við höfum ekki gert það gagnvart Rússum og það getur skaðað diplómatíska möguleika okkar að gera slíkt.


Ræðumaður: Bjarni Benediktsson

Virðulegi forseti. Já, þetta er hárrétt hjá hv. þingmanni að þetta er gríðarlega snúin staða. Mér finnst mestu skipta að halda því til haga að við höfum verið mjög skýr alveg frá upphafi. Við höfum ítrekað kallað eftir tafarlausu vopnahléi af mannúðarástæðum. Við höfum sagt að það þyrfti að tryggja óheft aðgengi neyðaraðstoðar og við höfum farið fram á undantekningarlausa virðingu við alþjóðalög og við fordæmum öll brot á alþjóðalögum, rétt eins og við fordæmdum hrottalega hryðjuverkaárás Hamas þann 7. október.

Við höfum látið í okkur heyra á fundum Sameinuðu þjóðanna og annarra alþjóðastofnana í opinberum yfirlýsingum, samtölum við fulltrúa ísraelska stjórnvalda og í ályktun Alþingis 9. nóvember kom skýrt ákall frá þinginu. Sendiherra Ísraels var upplýstur um inntak ályktunar Alþingis samdægurs og ég hef enn fremur átt símtal við ísraelskan kollega minn, utanríkisráðherrann, og sagt honum af áhyggjum okkar af ástandinu og þessari ályktun þingsins. Ég hef sömuleiðis óskað eftir samtali við utanríkisráðherra Palestínuheimastjórnarinnar,  hún er auðvitað upplýst um ályktun Alþingis, en það hefur gengið treglega hjá okkur að ná saman.

Eins og hér kom fram þá sendi Ísland ásamt hinum Norðurlöndunum bréf til stuðnings ákalli aðalframkvæmdastjórans  til öryggisráðsins fyrir helgi og þar er krafist tafarlausra aðgerða og vopnahlés af mannúðarástæðum. Í framhaldi af þessu, í samræmi við ályktun Alþingis, var Ísland áfram meðal annarra ríkja. Það var 101 ríki, þar á meðal Noregur, Finnland, Nýja-Sjáland og ýmis ESB-ríki sem fluttu saman ályktun sem lögð var fyrir öryggisráðið í síðustu viku en náði ekki fram að ganga. Áfram mun þessi umræða halda  hjá Sameinuðu þjóðunum.

Það er bara erfitt að svara því hvernig eigi að bregðast við þegar neitunarvaldi er beitt í öryggisráðinu. Það er kannski ekki annað hægt að segja en bara það að samtalið verður að halda áfram og ríki verða að koma saman til að stöðva þessar hörmungar og vinna að þeirri langtímalausn sem við höfum lengi talað fyrir, tveggja ríkja lausn.


Ræðumaður: Guðlaugur Þór Þórðarson

Virðulegi forseti. Hv. þingmaður talar um að hér sé engin aðgerðaáætlun komin fram. Þá er kannski rétt að hv. þingmaður myndi vísa til þess sem loftslagsráð hefur margoft bent á, að núverandi aðgerðaáætlun sé ekki nógu skýr, ekki mælanleg og ekki nógu nákvæm. Hvernig vinna þau lönd sem við berum okkur saman við aðgerðaáætlun? Þau gera það með atvinnulífinu og öðrum aðilum til að ná nákvæmlega þessum markmiðum sem loftslagsráð hefur vísað til. Það erum við búin að gera og það hefur tekið tíma. Það hefur tekið tíma. Leiðinlegt að hv. þingmaður yfirgefi þingsalinn þegar maður er að svara honum, en hv. þingmaður verður að eiga það við sig,  gaman að sjá þig aftur. En aðgerðaáætlunin mun koma fram og mun verða mun ítarlegri en sú sem nú er. Hins vegar liggur það alveg fyrir að enginn veit nákvæmlega hvar skurðpunkturinn þegar þegar kemur að rafbílunum. Svo sannarlega erum við að styrkja ýmislegt annað en það hefur gengið vel í rafbílavæðingunni m.a. vegna þess að það er gott að keyra rafbíl og  það er ódýrara að keyra rafbíl og ég hef fulla trú á því að við munum halda því áfram. Í það minnsta mun ég gera það.


Ræðumaður: Guðlaugur Þór Þórðarson

Virðulegi forseti. Það er ekki hægt annað en að gera nokkrar athugasemdir við þessa ágætu fyrirspurn. Engar aðgerðir. Þessi hv. þingmaður sem talar alla jafna um loftslagsaðgerðir og mikilvægi þeirra reyndi að koma í veg fyrir það að stærsta loftslagsaðgerðin yrði að lögum. Það er bara þannig. Það er kominn tími til að þeir sem tala fyrir loftslagsmálum átti sig á út á hvað það gengur. Það gengur út á það að taka út jarðefnaeldsneyti og setja græna orku í staðinn. Það eru allir í Dúbaí sem átta sig á því. Hér kemur hv. þingmaður, ásamt hv. þingmönnum Pírata og Samfylkingar sem alla jafna að tala um mikilvægi þess að fara í loftslagsaðgerðir, og þegar koma stórar loftslagsaðgerðir segir hann bara: Nei. Nei. Við segjum nei.

Virðulegu forseti. Það er búið að gera margt hér í loftslagsmálum en það er ekki hægt að þakka hv. þingmanni og Pírötum fyrir það vegna þess að þeir reyndu að koma í veg fyrir það. Síðan er talað hér um það, virðulegi forseti, að ef einhver sparnaður næst í ríkissjóði þá sé verið að stinga undan. Það er verið að stinga undan. Ég vil bara vekja athygli á því að það sem hér er á ferðinni, og það er ótrúlegt að kjörinn fulltrúi átti sig ekki á því, er að við erum að reka ríkissjóð með halla. Hvað þýðir það? Við erum að senda reikning á börnin okkar. Það er ekki bannað að spara í ríkisrekstri, það er ekki bannað. Það lá alltaf fyrir að það sem við erum að gera, hvort sem það er rafbílavæðing eða rafhjól eða hvað það er, er allt saman tímabundið. Það er alveg hreint og klárt. Það verður líka að vera sjálfbærni í efnahagsmálum. Og af því að hv. þingmaður kalli eftir réttlátum umskiptum þá hlýtur hann að fagna nýju fyrirkomulagi. En hann gleymdi að minnast á það.


Ræðumaður: Guðlaugur Þór Þórðarson

Virðulegi forseti. Bara til að setja hlutina í samhengi þá eru núna í nýtingarflokki um 1.200 MW. Það er mjög mikilvægt að orkufyrirtækin nýti sér það. Nýtingarflokkur heitir nýtingarflokkur af því að það á að nýta það sem er í flokknum. Ef hv. þingmanni finnst svarið ekki nógu skýrt þá er komið að skuldadögum hjá okkur núna út af 15 ára sofandahætti, 15–20 ára sofandahætti. Munu sérlög flýta fyrir því? Ég veit það ekki. Við skulum sjá hvaða viðbrögð verða við kynningu á því þegar við erum að einfalda leyfisveitingaferlið fyrir vindorkuna.  Það kemur í vikunni og verður áhugavert að sjá hvernig hv. þingmaður tekur því. Í kjölfarið,  og það er í rauninni unnið meðfram, verður sömuleiðis einföldun varðandi rammann. Hver er besta leiðin til þess að flýta þessu? Við skulum bara ræða það, það er bara sjálfsagt. En það er ólíklegt að ekki verði deilt um það og þá er ég líka að vísa til annarra landa því það getur enginn bent á eitthvert land þar sem þessir hlutir eru nákvæmlega eins og menn vilja hafa þá. Það eru deilur um þessi mál víðar en á Íslandi.


Ræðumaður: Guðlaugur Þór Þórðarson

Virðulegi forseti. Frá því að ég kom  í þetta embætti þá hefur mín áhersla verið alveg skýr. Ég hef gert allt sem ég hef getað bæði til að flýta aðgerðum, koma málum í gegn og sömuleiðis til að  vekja athygli á stöðu mála vegna þess að okkur vantar græna orku. Við höfum gert mjög lítið í grænni raforku í 15 ár og þegar kemur að hitaveitunni í 20 ár. Menn   tala  hér um raforkuna. Það kom skýrsla hérna fyrir  einu ári síðan þar sem lögð var áhersla á að tveir þriðju hlutar hitaveitna í landinu væru komnir í vanda og að við hefðum ekki leitað að jarðhita fyrr en  við settum það af stað nú fyrir nokkrum mánuðum.

Aðalatriðið er að okkur vantar græna orku og við þurfum að ná því. Það er algerlega skýrt. Og af því að nú eru hv. þingmenn að vakna þegar þetta frumvarp kemur fram — það er langt síðan það kom,  það kom síðasta vor, fyrsta frumvarpið um að skilgreina það, af því að það þarf að gera það hvort  sem er,  að slá skjaldborg um notendur, sem hafði ekki verið gert eftir 2003 því að með lögum um Landsvirkjun 2003 féll úr hendi sú skylda að það fyrirtæki myndi sjá almennum notendum, þ.e. almenningi og litlum og meðalstórum fyrirtækjum,  fyrir orku. Þannig að það eitt og sér er mikilvægt. Hins vegar þurfti þetta mál að koma miklu hraðar hérna inn   en menn vildu, sú vinna hefur ekki verið kláruð. Það eina góða við þá stöðu sem nú er er að menn hafa loksins vaknað. Ég mun vera með nákvæmlega sömu áherslur og ég hef verið með  frá því að ég fór í þetta ráðuneyti, sem er að flýta því að við getum fengið græna orku af því að okkur vantar græna orku.




Ræðumaður: Birgir Ármannsson

Forseti minnir hv. þingmenn og hæstv. ráðherra á að ræðutími í óundirbúnum fyrirspurnum er takmarkaður við tvær mínútur í seinni ræðu og eina mínútu í síðari ræðu.


Ræðumaður: Guðlaugur Þór Þórðarson

Er ekkert að marka …Virðulegi forseti. Ég er búinn að leggja á það áherslu núna í tvö ár að það þarf að gera mikið í raforkumálunum. Það er mikið búið að gera og það er mikið í pípunum. Hv. þingmaður verður bara að líta á staðreyndir mála. Hann segir að það sé ekki búið að einfalda neitt. Er aflaukningarfrumvarp ekki einföldunarfrumvarp? Við þurftum ekki fjórða áfangann vegna þess að það fór allt saman út, út af einföldun. Við erum að kynna núna í þessari viku hugmyndir um nýtt fyrirkomulag varðandi vindorkuna og við erum búin að vera að vinna að einföldunarmálum á öllum sviðum og munum halda því áfram. Hv. þingmaður verður að tala við aðra þingmenn. Eins og ég nefndi þá er ég ekki umboðsmaður annarra þingmanna. Ég er bara að tala út frá staðreyndum, það er bara þannig. Ég vona að hv. þingmaður sé bara einlægur í því og tali um það af hverju Viðreisn stoppaði hér í Reykjavík alla orkuframleiðslu. Hér í mörg ár voru skilaboðin frá Orkuveitu Reykjavíkur að það væri næg orka til á Íslandi, sem var algjörlega út í hött, kom mjög skýrt fram í grænbókinni sem ég lét gera, sömuleiðis í orkuspá Landsnets. Ef hv. þingmaður skoðar minn málflutning og mínar aðgerðir þá kemur það alveg skýrt fram hvar áherslan hefur verið  og hún hefur ekki verið í samræmi við það sem var hjá Viðreisn í Reykjavíkurborg.


Ræðumaður: Guðlaugur Þór Þórðarson

Virðulegi forseti. Það eru bara ákveðin tækifæri fyrir hv. þingmenn til að skiptast á skoðunum og ég veit ekki af hverju hv. þingmaður telur að ég sé umboðsmaður hv. þm. Jóns Gunnarssonar, þar er einhver misskilningur á ferðinni. En gjarnan vil ég ræða við hv. þingmann um orkumálin og hv. þingmaður hlýtur að gleðjast yfir því hvað er búið að gerast mikið á síðustu tveimur árum í tíð þessarar ríkisstjórnar í orkumálum. Ramminn hafði ekki verið samþykktur í níu ár en á að vera samþykktur á fjögurra ára fresti. Næsti áfangi er kominn núna í samráðsgátt og það hefur aldrei verið svona snemma. Væntanlega er mesta einföldunarfrumvarp í sögu þess sem hefur verið samþykkt hér frumvarpið um aflaukninguna sem þýðir að þú þarft ekki lengur að fara í gegnum rammann og allt það ferli þegar þú ert að stækka virkjanir. Það þýðir að 300 MW eru núna í pípunum þar. Við þekkjum auðvitað varmadælufrumvarpið sem var mikil einföldun varðandi orkusparnað og gerir það að verkum að við erum búin að skapa hér orku fyrir tugi þúsunda rafbíla. Við erum farin í jarðhitaleitarátak í fyrsta skipi í nokkra áratugi og það var að finnast heitt vatn á Drangsnesi í kjölfarið á því. Suðurnesjalínan, það er búið að leysa það, og Orkusjóður hefur verið efldur, svo eitthvað sé nefnt. Ég  fagna því að hv. þingmaður — af því að það þarf að gera miklu meira og það er miklu meira í pípunum eins og hv. þingmaður þekkir. En hv. þingmaður er í Viðreisn og hv. þm. Jón Gunnarsson nefndi kannski eitt risamál sem er að það vantar heitt vatn í Reykjavík. Hver hefði trúað því? Og hver stýrir þar? Síðast þegar ég vissi var það Viðreisn. En staðan sem er komin upp núna í orkumálum, og ég fagna því að hv. þingmenn séu vakandi yfir því,  er út af því að það hefur ekki verið gert mikið lengi, í 15–20 ár, m.a. í Reykjavík.


Ræðumaður: Þórdís Kolbrún R. Gylfadóttir

Herra forseti. Ég segi bara aftur, og hv. þingmaður getur kallað það ekkert svar, að svarið við þessu er einfaldlega það að við erum ekki með markaðar tekjur þegar kemur að ríkisrekstrinum nema með einstaka einstaka undantekningum. Þær hafa verið afnumdar. Það er þess vegna sameiginlegt verkefni fyrir bæði stjórnvöld og fjárveitingavaldið sem er hér að forgangsraða þeim fjármunum sem skila sér inn í ríkissjóð til verkefna sem við teljum mikilvægust. Hér hefur nefndin nú þegar lagt til 120 millj. kr. tímabundna hækkun til SÁÁ. Við þekkjum það hvernig þessi mál fara hér í gegnum þingið á hverju ári í fjárlagaumræðu. Við vitum vel að fíknisjúkdómar eru meiri háttar vandamál í íslensku samfélagi og ég get sagt fyrir mitt leyti að að sjálfsögðu er það forgangsverkefni fyrir okkur að geta veitt þá þjónustu og aðstoð sem þörf er á. En ég held að það væri líka gagnlegt að fara yfir það með raunsæjum hætti hvort öll sú nálgun sem viðhöfð  er í dag sé sú nálgun sem eigi að vera. En það eru ekki markaðar tekjur heldur er forgangsröðunin héðan  í hvað fjárlög fara.


Ræðumaður: Þórdís Kolbrún R. Gylfadóttir

Herra forseti. Ég þakka hv. þingmanni þessa fyrirspurn og get nú byrjað á því að nefna að þau samtök og þau verkefni sem hv. þingmaður nefndi eru gríðarlega mikilvæg í okkar samfélagi enda styðjum við við þau bæði hér í þessum þingsal, við sem einstaklingar og það gera fyrirtæki sömuleiðis. Það verkefni sem hv. þingmaður nefnir er verkefni samfélagsins alls. Við hins vegar stýrum fjárútlátum, það koma allar tekjur inn til ríkissjóðs og við útdeilum þeim síðan með ákveðnum hætti. Við erum ekki með nema í einstaka undantekningartilfellum markaðar tekjur. Við höfum verið að vinna að nánari yfirsýn yfir það hversu mikill vandi þetta er í okkar samfélagi og hann fer vaxandi og það mun þurfa mikið til að bæði ráðast að honum og vinna með það. En við þurfum líka að hafa kjark til að huga að því með hvaða hætti það er best gert. Er sú nálgun og þær leiðir sem við höfum í dag þær bestu? Það að krónutöluhækkanir fylgi verðbólgumarkmiðum, rétt yfir það, segir ekkert til um getu okkar til að takast á við þessi verkefni.

Stutta svarið er að við erum ekki með markaðar tekjur og við ráðstöfum ekki með beinum hætti ákveðnum gjöldum í ákveðin verkefni. En það er sameiginlegt verkefni fyrir okkur hér og fjárveitingavaldið að forgangsraða þeim fjármunum sem koma inn til ríkisins í verkefni eftir þörfum og við höfum forgangsraðað þeim í þessi verkefni með mjög breiðum hætti, þ.e. til ýmissa samtaka. Við viljum grípa það frumkvæði sem einstaklingar og samtök sýna í því að geta gefið af sér að nýju og við þurfum sannarlega á því að halda og ég lýsi mig reiðubúna til að styðja við það.


Ræðumaður: Bjarni Benediktsson

Virðulegi forseti. Fyrst aðeins um þvingunaraðgerðir sem spurt hefur verið um hér. Það er hægt að segja um þvingunaraðgerðir almennt að þær hafa langmest áhrif þegar samtakamáttur ríkja er nýttur og nú eru ekki umræður um það á alþjóðavettvangi að beita slíkum úrræðum. En við höfum ávallt fylgt bandalagsríkjum þegar slíkum úrræðum er beitt og við myndum gera það í þessu. En ég held að einhliða aðgerðir Íslendinga myndu nákvæmlega engum árangri skila heldur jafnvel þvert á móti myndu eyðileggja diplómatíska möguleika okkar til þess að koma okkar skilaboðum á framfæri. Það er meira en sjálfsagt að taka þátt í umræðu um þessi mál í þinginu. Og varðandi það sem er fram undan hjá Sameinuðu þjóðunum þá eru þetta lifandi samtöl og eins og reynslan sýnir geta hlutir breyst hratt þannig að það fer eftir því hvað gerist í dag og jafnvel á morgun nákvæmlega hvernig við sjáum fram á að ráðstafa okkar atkvæði eða skilaboðum.


Ræðumaður: Bjarni Benediktsson

Virðulegi forseti. Það er rétt sem hv. þingmaður segir að ástandið kemur ekki bara okkur öllum við heldur snertir okkur öll. Ég vil byrja á því að segja að ég hafna því alfarið að skilaboð íslenskra stjórnvalda hafi verið óskýr. Við skipuðum okkur með nær öllum vina- og bandaþjóðum í atkvæðagreiðslunni hjá Sameinuðu þjóðunum í upphafi og höfðum tekið það skýrt fram að við styddum ályktunina sem lá fyrir en við vildum gera á henni breytingu. Síðan hefur Alþingi ályktað og ég hef sömuleiðis setið fjölmarga fundi. Ég hef setið fundi bæði í Ósló með utanríkisráðherrum og ég hef setið fundi með varnarmálaráðherrum í Stokkhólmi. Ég hef farið á fund NATO-ríkjanna og við erum alls staðar að ræða þessa sömu hluti, um samstöðuna sem er milli ríkja um að það þurfi að draga úr spennu á svæðinu. Mikill meiri hluti ríkja hefur lagt til að stríðsátökunum yrði hætt eins og gert var hér í ályktun frá Alþingi, að mannúðarhlé yrði gert og sem betur fer tókst það í nokkra daga en þó, því miður, gat ekki orðið framhald á því vegna ágreinings milli Ísraels og Hamas og átökin standa enn sem er í raun og veru hrein hörmung.

Þegar spurt er um næstu skref þá segi ég einfaldlega: Við munum áfram tala fyrir því að dregið verði úr spennu á svæðinu. Við munum áfram tala fyrir því að mannúðaraðstoð verði komið til þeirra sem eru í neyð. Við höfum stóraukið framlög okkar til palestínsku flóttamannaaðstoðarinnar og við munum sækja fundi og láta okkar rödd heyrast. Það er umræða bæði hjá Sameinuðu þjóðunum og síðan er verið að leggja upp með fundi í þessari viku. Nú er forsætisráðherra staddur á Norðurlöndunum og það kann að vera að ég muni sömuleiðis sækja fund síðar í vikunni um þessi efni. Þetta eru okkar næstu skref, þ.e. að skila því frá okkur Íslendingum, íslenska þinginu, að við viljum að átökunum linni.


Ræðumaður: Birgir Ármannsson

Til svara eru: Fjármála- og efnahagsráðherra, innviðaráðherra, matvælaráðherra, umhverfis-, orku- og loftslagsráðherra, utanríkisráðherra, menningar- og viðskiptaráðherra og háskóla-, iðnaðar- og nýsköpunarráðherra.


Ræðumaður: Birgir Ármannsson

Forseti lítur svo á að þingfundur geti staðið lengur í dag en þingsköp kveða á um ef þurfa þykir til að ljúka megi umræðum um dagskrármálin.


Ræðumaður: Birgir Ármannsson

Borist hefur bréf frá félags- og vinnumarkaðsráðherra þar sem óskað er eftir fresti til að veita skriflegt svar við fyrirspurn á þskj. 442, um greiðslur almannatrygginga, frá Jóhanni Páli Jóhannssyni.


Ræðumaður: Vilhjálmur Árnason

Virðulegi forseti. Hér greiðum við atkvæði um aðallega tvennt sem er mjög mikilvægt. Það er fyrst og fremst að draga úr því aðhaldi sem var sett á löggæsluna en fyrir ári síðan samþykktum við hér verulega mikla aukningu til lögreglunnar til að mæta auknum áskorunum og innleiða það og þar sem launakostnaður er yfir 80% hjá löggæslunni myndi það annars vera fækkun á mannskap aftur og því erum við að leiðrétta þetta hér, held ég, þriðju fjárlögin í röð, vonandi þau síðustu sem við þurfum til að leiðrétta þetta. Svo eru þarna 200 milljónir til að flýta afgreiðslu umsókna vegna mála um alþjóðlega vernd og annað slíkt. Það er mjög mikilvægt að auka í þá afgreiðslu.


Ræðumaður: Teitur Björn Einarsson

Herra forseti. Með þessari tillögu og öðrum sem Samfylkingin er að leggja fram í þessu breytingarskjali sjáum við glitta í borgarísjaka Samfylkingarinnar í skattamálum, sem gengur undir ýmsum heitum eins og sérstakar tekjuráðstafanir, endurheimt tekjustofna eða hvaðeina, borgarísjaki því að það er ekki allt sem sýnist. Það er eingöngu verið að boða kannski einn tíunda af því sem verða vill þegar Samfylkingin fær að ráða í skattamálum. Hér er verið að leggja til hækkun á atvinnuvegi sem er landsbyggðarskattur. Hér er verið að leggja til hækkun á sparifé almennings og hér er verið að leggja til hækkun á skatti sem mun auka vaxtakostnað almennings. Ég segi nei.


Ræðumaður: Bjarni Benediktsson

Virðulegi forseti. Ég vil bara halda til haga úttekt Seðlabankans á aðhaldsstigi ríkisfjármálanna. Það var metið 3% í fyrra, það hafi aukist um 3% í fyrra, um 1,3% því til viðbótar í ár og svo segir, svo ég leyfi mér að vitna beint í texta Seðlabankans:

„Á næsta ári er búist við því að heldur dragi úr afgangi á frumjöfnuði ríkissjóðs þrátt fyrir boðaðar aðhaldsaðgerðir í fjárlagafrumvarpi. Hins vegar dregur hraðar úr spennu í þjóðarbúinu og því eykst aðhald ríkissjóðs um 0,5% af landsframleiðslu.“

Þetta skiptir máli. Það er síðan rétt og ákveðið áhyggjuefni að við erum enn í halla og við eigum að stefna að því að loka fjárlagagatinu. En megum ekki tapa sjónum af því að hér er mikill hagvöxtur og með þessum mikla hagvexti eru skuldahlutföll ríkissjóðs að lækka. Skuldirnar eru að verða okkur léttari þrátt fyrir að við séum í þeim halla sem reiknast á fjárlögunum og að hluta til er sú reiknaða stærð í fjárlögunum byggð á reiknuðum stærðum eins og vöxtum vegna ófjármagnaðra lífeyrisskuldbindinga.


Ræðumaður: Bjarni Benediktsson

[Hlátur í þingsal.]Virðulegi forseti. Það er gott að geta komið hingað og tekið til máls óáreittur. Ég ætla að byrja á því aðeins að tala um aðhaldið sem er ótvírætt, hefur verið í fyrra, í ár og verður áfram á næsta ári. Það er staðfest í opinberum tölum frá Seðlabankanum að við höfum verið að reka hér aðhaldssöm ríkisfjármál. Má ég minna á það að eftir að fjárlagafrumvarpið kom fram hækkaði lánshæfismat ríkisins. Við höfum sömuleiðis fengið vaxtaákvörðun sem vísar til þess, eftir framlagningu fjárlagafrumvarps, að ríkisfjármálin séu ekki að þvælast fyrir Seðlabankanum. Þetta skiptir máli og svo skiptir líka máli þegar við erum að ræða hérna um vaxtakostnað ríkissjóðs að tala um greiddu vextina, ekki líka reiknuðu stærðirnar eins og verðbæturnar og lífeyrisskuldbindingarnar sem koma ekki til greiðslu á næsta ári. Þegar við tökum greidda vexti og drögum frá vaxtatekjur ríkissjóðs þá erum við komin með vaxtajöfnuðinn. Hann er neikvæður um 22 milljarða,  ekki 200 á næstu tveimur árum heldur 22 milljarða á næsta ári og kannski eitthvað álíka, vonandi minna, árið þar á eftir.


Ræðumaður: Njáll Trausti Friðbertsson

Herra forseti. Við greiðum atkvæði um fjárlagafrumvarp eftir 2. umræðu. Mikil vinna hefur átt sér stað í nefndinni og vil ég þakka nefndarmönnum, hv. þingmönnum sem sitja í hv. fjárlaganefnd, fyrir ágæta umræðu í nefndinni og hér í þinginu síðustu daga og auðvitað öllum hv. þingmönnum. Ég fagna því jafnframt að nefndin gerir breytingartillögur sem stuðla að auknu aðhaldi í ríkisfjármálum sem er sá tónn sem ég vona að komi frá nefndinni á næstu misserum. Hér er um aðhaldssöm fjárlög að ræða. Stóra verkefnið næsta árið er að ná niður verðbólgunni og að ríkisfjármálin styðji við peningastefnu Seðlabankans. Markmiðið er að ná þeim verðstöðugleika sem ríkti hér árin 2013–2020, fyrir þau innlendu og erlendu áföll sem við höfum verið að eiga við eins og fall WOW air, heimsfaraldur og stríð í Evrópu og nú síðast það sem við höfum verið að upplifa í tengslum við Grindavík. Okkar stóra sameiginlega verkefni er að ná niður verðbólgunni og tryggja verðstöðugleika og halda áfram að byggja upp kaupmáttinn fyrir almenning í landinu.


Ræðumaður: Þórdís Kolbrún R. Gylfadóttir

Herra forseti. Verkefni okkar hér er margslungið en eitt það mikilvægasta er að koma ríkissjóði á þann stað að skuldir lækki að nýju og til þess þarf tvennt: bætta afkomu ríkissjóðs og hagkerfi sem vex. Tillögur um auknar millifærslur gera hvorugt. Jákvæð þróun undirliggjandi verðbólgu síðustu mánuði sýnir að við erum á réttri leið og þá er mikilvægt að halda áfram á þeirri leið því það er sannarlega enn langt til lands. Ég vil nota tækifærið og minna okkur á að við fengum hækkun lánshæfismats fyrir stuttu síðan, sem er staðfesting á því að við erum á réttri leið. En þar var líka varað við því að það lækki að nýju ef við höldum ekki áfram á markaðri braut eða ef stór áföll verða. Við annað af þessu ráðum við en ekki hitt og þess vegna er það og verður okkar skylda að sýna ábyrgð í ríkisfjármálum.


Ræðumaður: Bryndís Haraldsdóttir

Virðulegur forseti. Ég er sammála hv. þm. Eyjólfi Ármannssyni um nauðsyn þess að setja á menntavísindaráð. Ég vil reyndar gera það að tillögu minni að það sé samnorrænt menntavísindaráð sem norrænu menntamálaráðherrarnir komi sér saman um og geti leitað til og að í slíku ráði sé mikilvægt að leitað sé út fyrir landsteinana í þeim efnum. Ég held að slíkt ráð eigi ekki heima undir þessu frumvarpi enda held ég að slíkt menntavísindaráð eigi að vera til ráðgjafar fyrir ráðherrana sjálfa, ekki undirstofnun ráðherra. — Ég segi nei.


Ræðumaður: Birgir Ármannsson

Að höfðu samráði við formenn þingflokka og forsætisnefnd hef ég afráðið að gera breytingar á starfsáætlun. Samkvæmt starfsáætlun Alþingis er dagurinn á morgun nefndadagur. Nú hefur hins vegar verið ákveðið að hafa þingfund eftir hádegi á morgun. Nefndir geta áfram fundað milli klukkan 10 og 12:30 en síðan er gert ráð fyrir að þingfundur hefjist um kl. 12:30.


Ræðumaður: Njáll Trausti Friðbertsson

Frú forseti. Ég held að hún sé bara töluverð. En við erum að verja ákveðið umhverfi. Ég fór í langri ræðu í gegnum þetta nákvæmlega, þróun umhverfisins, í raun 30 ár aftur í tímann, þessar miklu breytingar sem urðu 2004 varðandi mjólkurframleiðsluna og hvernig hún var kvótasett og þessi hagræðingarkrafa sem var sett á 2004, 2005, sem hefur verið kölluð svona 1% vatnshalli, það er 1% hagræðing á ári sem hefur í raun verið í 20 ár. Það er kannski um 20% hagræðing á ekki lengri tíma sem er náttúrlega gríðarlega mikið. Svo er það þessi bráðavandi sem er núna, þar kemur inn stríðið og bara þetta umhverfi sem er, háir stýrivextir, mikil fjárbinding á móti lítilli veltu eins og í kúabúskapnum sem aftur verður að hluta til vegna aðbúnaðarkrafna o.fl., miklar kröfur um aukna framlegð, stækkun búanna, róbóta, að nýta tæknina, og svo aðbúnaðurinn eins og ég segi. Það verður gríðarleg fjárbinding með betri fjósum, róbótum og allri tækni sem fylgir. En áfallaþolið er bara ekki meira en þetta í kerfinu í dag. Það er kannski það sem er á ábyrgð ríkisstjórnar og okkar hér á þingi að ræða. Við þurfum að átta okkur á því. Eins og ég sagði í andsvari við góðri spurningu hér á undan þá er núna skýrsla ráðuneytisstjóra komin fram, nú höfum við tækifæri fyrir umfjöllun um fjáraukann í fjárlaganefnd, áður en við tökum fjáraukann út, og við erum að fara að ræða þessi mál og það er gríðarlega mikilvægt að við fáum góðar upplýsingar frá sérfræðingum á þessu sviði. Við getum náttúrlega kallað til okkar sérfræðinga sem geta sagt okkur betur og ofan í grunninn hvert vandamálið er og hvernig mál standa.


Ræðumaður: Njáll Trausti Friðbertsson

Frú forseti. Ég ætla rétt að vona að þetta hafi verið mismæli af minni hálfu því að ræðan snerist nákvæmlega akkúrat ekki um að bændur hefðu það gott í dag. Ég var einmitt í andsvörum rétt áðan með þetta atriði, ég var að taka dæmi um kúabændur sem ég hef þekkt lengi, áratugum saman og stöðuna sem er uppi núna á góðum og vel reknum, öflugum einingum — ég hef ekki heyrt af svona stöðu áður eða í samtölum. Bændur eru launalausir á stórum öflugum búum, þeir eru farnir að keyra vörubíla, leita að vinnu út fyrir búið, keyra rútur og annað. Það hefur eiginlega verið óþekkt í kúabúskapnum, ég vona að hv. þingmaður sé mér sammála um að þannig höfum við þekkt þetta. Ég kom líka inn á söguna í minni ræðu en það er svolítið lengra mál og erfitt að koma því að í stuttu andsvari sem ég er búinn að tala um, bæði í fyrri umræðu, um bændur og þeirra stöðu, og síðan þessi ræða mín um þessi mál. Tollverndin og samningurinn 2015, 2016, það hefur ekki ræst vel úr honum og það er bara sérumræða og væri hægt að fara yfir í löngu máli. Ég held að hv. þm. Bergþór Ólason þekki þá umræðu að einhverju leyti. Ég kom inn á það í minni ræðu að við þurfum aðeins að fara í tollnúmerin og aðeins að skoða og hafa meiri eftirfylgni með samningnum í tengslum við innflutninginn og síðan tollverndina. Við þurfum virkilega að ráðast í eitthvert átak sem snýr að því. En svo er það bráðavandinn, sem ég var líka að reyna að koma frá mér, sem tengist að einhverju leyti Covid en sérstaklega innrás Rússa í Úkraínu og hvernig það bara brestur á, áburðarverð hækkar um 110–120%, kjarnfóður yfir 30%, 30–40%. Þetta er gríðarlegt högg, ofan á háa stýrivexti og hátt vaxtastig, þannig að hátt vaxtastig er kannski bara helmingurinn af málinu þótt ég sé ekki alveg með veginn kostnað af því hvernig það hefur þróast.


Ræðumaður: Njáll Trausti Friðbertsson

Frú forseti. Ég var að vitna í formann ungra bænda. Ég vil reyndar  taka fram hversu frábær fundur ungra bænda var í Salnum fyrir um mánuði síðan og við getum lært mikið af því sem þar fór fram. Það er til myndband frá þeim fundi á internetinu.

Bráðaaðgerðir. Ég hef kannski  ekki orðað það nógu sterkt áðan. Ég var kannski að reyna að tala  að einhverju leyti um mikilvægi þess að við  erum í bráðaaðgerðum núna. Það er bara þannig. Og þessi skarpa staða, ég hef þekkt til kúabænda í 40 ár en ég hef aldrei séð svona stöðu eins og er akkúrat núna; á stórum myndarlegum búum sem eru rekin vel og af miklum dugnaði í áratugi. Það er  erfið staða að myndast. Það er m.a. út af aðbúnaðarkröfum og ýmsum fjárfestingum og öðru sem er mikill hvati vegna þess að það er, held ég, árið 2034 sem þarf að vera búið  að uppfylla  reglugerðir, sem koma m.a.  frá Evrópusambandinu, um aðbúnað dýra, þannig að það eru allir svolítið í kappi við tímann að standast ákveðnar kröfur ef þeir ætla að halda áfram í þessum rekstri. Það  er ákveðinn hluti af öllu þessu máli. Meðalaldur bænda á Íslandi er 57 ár. Ég er þá enn þá undir meðalaldri íslenskra bænda sem dæmi, verð 54 ára á síðasta degi ársins. Ég var í Þýskalandi  vegna NATO í september, í Berlín og annars staðar. Þar er meðalaldurinn 61 ár. Hann er gríðarlega hár um alla Evrópu. Það eru gríðarlegar áhyggjur af þessum háa meðalaldri. En ég verð hins vegar að segja þá að lokum að í því stóra landi, Evrópusambandslandi,  Þýskalandi, var fátt meira sem þingmenn í Þýskalandi ræddu við  okkur um í tengslum við NATO og NATO-þingið heldur en fæðuöryggi. Þeir eru rosalega uppteknir af fæðuöryggi; sérfræðingar, þingmenn og allir. Þannig að þetta er eitthvað sem við þurfum virkilega að halda áfram að ræða. Ég vil  bara þakka fyrir góð andsvör til að ræða þetta mikilvæga mál.


Ræðumaður: Njáll Trausti Friðbertsson

Frú forseti. Ég þakka hv. þingmanni fyrir andsvarið. Það er rétt að það eru margir að eiga við erfiðan vaxtakostnað og það hefur komið fram í ræðum mínum hér í fjárlagaumræðunni að  sérstaða bænda í þessu öllu  er náttúrlega rekstrarformið, að heimilið og reksturinn er eiginlega bara búið, er bara á kennitölum bændanna að langmestu leyti. Ég hef líka komið inn á  ferlið, eins og ég var að ljúka við að segja í  ræðu minni,  hvað þetta er margslunginn vandi. Raunverulega byrjar þetta að einhverju leyti í Covid  að aðfangakeðjan byrjar að bresta og sérstaklega síðan við  innrás Rússa í Úkraínu í febrúar 2022, þá hækkaði t.d. áburðurinn um 110–120%, kjarnfóðrið yfir 30%. Það verður að geta þess að í vegnu meðaltali í búunum, í rekstrinum, þá hefur hækkun kjarnfóðurs um 30%  meira vægi heldur en 110% í áburðinum. Þarna  komum við bara alveg með nýjan þátt sem er aukalega ofan á allt annað.

Það er í þessum tillögum,  eins og ég ætlaði að koma inn á í fjáraukaumræðunni —  er náttúrlega hluti af þessum tillögum sem hafa verið boðaðar núna varðandi þessar 1.600 milljónir til 982 býla, frekar en bænda, minnir mig að sé orðað. Þetta er hluti af því sem  verið er að ræða þar, þ.e. vaxtakostnaðurinn. Það er verið að fást við og verið að einbeita sér þarna að yngri bændum, þeim sem hafa verið að fjárfesta mikið síðustu kannski 10, 12, 13, 14 árin. Það er svona það sem mest er verið að fást við þar. Ég er ekki með gögnin eða hversu stór hluti nákvæmlega þetta er af málinu, ég verð  svolítið að treysta á þennan ráðuneytisstjórahóp enn sem komið er. Við eigum eftir að fá fá dýpri kynningar  í fjárlaganefnd á stöðu þessara mála. Ég fagna að sjálfsögðu tillögum Samfylkingarinnar um að gera eitthvað fyrir bændur en ég get ekki metið 2 milljarðana  eða  það sem ráðuneytisstjórarnir  eru að koma með, nákvæmlega þær tölur.


Ræðumaður: Njáll Trausti Friðbertsson

Frú forseti. Í fyrri ræðu minni í 2. umræðu um fjárlög fyrir árið 2024 þá endaði ég á kafla um landbúnað og erfiða stöðu bænda og tilkynnti þar að ég myndi fara í sérstaka ræðu um það í annarri ræðu og það er komið að því núna. Árið 2004 við gerð samninga um starfsskilyrði í mjólkurframleiðslu var ákveðið að slíta í sundur beinan stuðning ríkisins við framleitt magn mjólkur. Eldri samningar um mjólkurframleiðslu höfðu beina tengingu við útgefið greiðslumark, framleiðsluheimild, við framlög úr ríkissjóði. Við kollvörpun á stuðningi við landbúnaðarframleiðslu á árunum um og fyrir 1990 var niðurgreiðslum á búvöruverði breytt í beinan stuðning við bændur, oft nefndar beingreiðslur. Fram að þeim tíma, allt frá upphafi á niðurgreiðslum á matvöruverði til neytenda, hafði kerfið verið notað sem kjarajöfnunartæki. Í kjölfar þjóðarsáttarinnar var uppskurður á búvöruverðskerfinu ákveðinn. Á tímunum fram að þjóðarsátt gátu útgjöld til landbúnaðar og niðurgreiðslna á búvörum numið allt að 5–6% af landsframleiðslu. Við kerfisbreytinguna eftir þjóðarsátt var stuðningur ríkisins við mjólkurframleiðslu um 47–48% af framleiðslukostnaði mjólkur. Til þess að meta þann framleiðslukostnað var notast við verðlagsgrundvöll fyrir meðalstórt kúabú. Nýr verðlagsgrundvöllur var gerður með þátttöku launþegahreyfingar, bænda og afurðastöðva og er hann í grundvallaratriðum sá sami og verðlagsnefnd búvöru notar við ákvörðun á verði til bænda í dag.

Árið 2004 voru blikur á lofti og miklar breytingar í alþjóðlegu umhverfi búvöruframleiðslunnar og á samkeppnisstöðu íslensks landbúnaðar í svokallaðri Doha-viðræðulotu á vegum Alþjóðaviðskiptastofnunarinnar. Sú viðræðulota rann að mestu út í sandinn við alþjóðlegt efnahagshrun 2008 en eftir sat að starfsumhverfi mjólkurframleiðslunnar var breytt 2004. Fyrir þann tíma var t.d. ákvörðun um hækkun á framleiðsluheimildum, greiðslumarki, sjálfvirk ákvörðun um aukin framlög úr ríkissjóði. Mat manna var því að ef Doha-lotan myndi raungerast á þeim forsendum sem þá voru á borðinu myndi íslensk mjólkurframleiðsla gefa hratt eftir. Á þeim tíma var útgefið greiðslumark 104 milljónir lítra. Þá var þörf á að hækka útgefið framleiðslumagn um 2 milljónir lítra til að fullnægja innanlandsneyslu en ríkið var ekki tilbúið til að hækka framlög til mjólkurframleiðslunnar. Bændur gátu á móti haft tryggingu fyrir því að stuðningur lækkaði ekki ef áhrif af breytingum innan Alþjóðaviðskiptastofnunarinnar gengju eftir af fullum þunga.

Allt frá þessum tíma hefur fjárhæð til stuðnings mjólkurframleiðslu verið grundvölluð á fjárhæð frá árinu 2004 og miðað við 104 milljónir lítra og að 47% kostnaðar séu borin af opinberum stuðningi. Núna 20 árum seinna er innanlandsþörf á næsta ári metin um 151,5 milljónir lítra. Á þessum tíma hefur þessi fjárhæð ekki tekið öðrum breytingum en þeim að hún hefur verið framreiknuð, þó með þeim hætti að lengst af hefur 1% raunlækkun verið innifalin. Stuðningur er því 20% lægri að raunvirði og má með nokkurri einföldun segja að miðað við 47% kostnaðarþátttöku hins opinbera sé hann nú aðeins fyrir um 85 milljónir lítra, miðað við forsendur sem lagt var upp með á tímum þjóðarsáttarinnar.

Engin stétt á Íslandi hefur borið þyngri byrðar af þátttöku í þjóðarsáttinni en íslenskir bændur. Það var vitað á þeim tíma, enda var hún gerð með stuðningi bænda. Öllum var ljóst að svo há ríkisútgjöld til landbúnaðar, sem voru fyrir um 30 árum, væru algerlega ósjálfbær og gætu ekki gengið upp.

En á þessum árum frá 2004 hefur mikið breyst og margt verið reynt. Á þessum tíma hefur verið bætt við fjármunum til að efla íslenska nautakjötsframleiðslu, svo dæmi sé tekið. Það hefur líka verið hagrætt í úrvinnsluiðnaði mjólkur, gífurlega mikið. Þaðan hafa í raun kjarabætur til bænda verið sóttar. Auk þess hefur raunverð á matvælum  lækkað. Hagur neytenda og bænda á þessum tíma nemur um 2 milljörðum árlega af þessum aðgerðum. Á þessum 20 árum hefur verið framfara- og uppbyggingarskeið í landbúnaði. Fjósum í framleiðslu hefur fækkað úr 1.600 í innan við 500 fjós frá tímum þjóðarsáttar. Mig minnir að í dag séu þau um 470–480.

Virðulegur forseti. Það hefur ekki orðið þróun heldur bylting. Einhver myndi segja hrun. En hversu mikið fjármagn hefur Alþingi og ríkissjóður dregið úr íslenskum sveitum á undanförnum 30 árum á sama tíma og við höfum aukið og eflt flest okkar velferðarkerfi og aukið hagsæld í landinu? Segja má að eftir þjóðarsáttarsamninga og fram að þeim tíma þegar offramleiðsla landbúnaðarvara var mikil hafi stöðnun ríkt í uppbyggingu og endurnýjun framleiðslutækja bænda. Á síðastliðnum 20 árum hefur orðið gífurleg fjárfesting í nýjum fjósum og nýrri tækni. Hátæknifjós og stórbættur aðbúnaðar er staðreynd. Á sama tíma hefur greinin sjálf fjármagnað úreldingu annarra framleiðslutækja með því að kaupa framleiðsluheimildir. Kaup á mjólkurkvóta hafa orðið að fjármagnsfrekum lið í rekstri kúabúa. Það má deila um þá aðferð en hin aðferðin var að úrelda framleiðslutækin, annaðhvort með opinberum styrkjum eða gjaldþrotum bænda. Fjárfesting í betri fjósum og framleiðsluheimildum ofan í það að ríkissjóður hefur stórlækkað framlög sín hefur því verið mætt með hagræðingu og hagkvæmari rekstri búa, með stækkun þeirra og aukinni tækni. Allt saman mjög þekktar aðgerðir og í takt við samfélagslega þróun flestra atvinnugreina.

Við efnahagshrunið 2008 stóðu bændur í áþekkum sporum og nú. Þá var stökkbreyting á verði aðfanga staðreynd eins og nú í kjölfar innrásar Rússlands í Úkraínu. Sú aðfangakreppa sem nú er gerist hins vegar þegar landbúnaðurinn er nánast án allra vopna til að bregðast við. Kreppan eftir efnahagshrunið var vissulega snörp og erfið en í kjölfarið, árið 2013 og fram á þennan dag, hefur aukin eftirspurn eftir framleiðsluvörunni hjálpað til við að glíma við vandann.

En hafa stjórnvöld raunverulega gert umhverfi landbúnaðar sterkara á þessum tíma? Jú, að mörgu leyti hafa aukin þjóðhagsleg umsvif líka komið sveitum og bændum til góða, sérstaklega aukin ferðamennska og vissulega líka fjárfestingar í bættum samgöngum, betri fjarskiptum og svo mætti lengi telja. En eru það ekki sjálfsagðir hlutir?

Stjórnvöld sem setja kröfur og lög um aðbúnað búfjár verða að horfast í augu við afleiðingar gjörða sinna. Sömu stjórnvöld hafa á þessum tíma frá þjóðarsáttarsamningum og efnahagshruni líka innleitt samninga um aukinn markaðsaðgang búvöru og aukna samkeppni frá löndum sem gera ekki sömu kröfur og við gerum, frá löndum þar sem laun eru lægri, hagkvæmni mun meiri og framleiðsluaðstæður betri, t.d. vegna hagstæðara veðurfars og meiri stöðugleika í efnahagsmálum. Þetta hefur lagt viðbótarbyrðar á íslenskan landbúnað. Þau hafa einnig hafnað öll þessi ár að tryggja þær samkeppnisaðstæður sem lagt var upp með að yrðu upp í kjölfar GATT-samninga um ákveðna tollvernd og samningagerð á grundvelli EES-samstarfs og neitað að rétta hlut bænda í þeirri samkeppni með því að uppfæra verðmæti þeirrar verndar sem tollskráin ætti að tryggja innlendum framleiðendum.

Það er í þessu ljósi sem ungir bændur héldu nýlegan baráttufund undir yfirskriftinni Laun fyrir lífi. Við búum í samfélagi sem er sterkt velferðarsamfélag með háum kaupmætti og öflugri velferð, en það er ekki hægt að ganga endalaust á velvilja bænda. Alþingi Íslendinga getur ekki yfirgefið íslenskan landbúnað sem framar öðrum hefur á undanförnum áratugum lagt sitt af mörkum að betri lífskjörum okkar allra. Alþingi hefur samþykkt grunn að landbúnaðarstefnu og Alþingi mun þurfa að mæta erfiðleikum samtímans en til lengri tíma verður að setja innihald og aðgerðir í landbúnaðarstefnuna og tryggja íslenskum landbúnaði rekstrargrundvöll og endurreisa skilning og trú á þýðingu og mikilvægi þess að við framleiðum heilnæm og örugg matvæli. Við nálgumst ekki síst orkuskiptin út frá þeirri staðreynd, sem er rétt, að efla efnahagslegt sjálfstæði okkar með innlendri orkuframleiðslu. Töpum þá ekki á sama tíma stöðunni sem við höfum þó enn þá í íslenskri matvælaframleiðslu. Hún grundvallar líka okkar efnahagslega sjálfstæði.

Frú forseti. Í fyrri ræðu greindi ég frá nefndaráliti meiri hluta fjárlaganefndar þar sem rætt var um stöðu landbúnaðarins og í meirihlutaálitinu er fjallað um að tillögugerð muni verða í 3. umræðu fjárlaga og við meðferð fjáraukalaga. Það hefur komið fram við 3. umræðu að það er gert ráð fyrir að það komi, að mig minnir, 200 milljónir til bændastéttarinnar í þeim tillögum sem við erum að vinna eftir núna. Annað kemur í fjárauka og ég kem betur að því í lok þessarar ræðu.

Í gær birti Stjórnarráðið á vef sínum tillögur til að bregðast við afkomuvanda bænda. Það er rétt að nefna það hér að fjárlaganefnd mun þurfa að fara yfir þær tillögur í umfjöllun sinni um fjáraukalög, greina hvernig þær tillögur eru uppbyggðar og meta áhrif þeirra, ekki síst í samhengi við þá stöðu sem blasir við. Með tilkynningunni á vef Stjórnarráðsins eru greiningar sem nefndin þarf að fjalla um og fá kynningu á. Ég ætla ekki að dæma þessa tillögu hér og nú, en vil aðeins ítreka það álit okkar í meiri hlutanum að bregðast verði við vandanum og ég fagna því skrefi sem nú er verið að taka. Af þeim viðbrögðum að dæma sem ég hef séð þá er verið að horfa til bráðavanda sem margir bændur standa frammi fyrir og rakinn hefur verið í ræðu minni hér á undan en miklu fleiri þætti þarf að taka til skoðunar og umfjöllunar. Formaður Samtaka ungra bænda sagði varðandi þessar tillögur eitthvað í þá veru að þær væru eins og plástur á opið beinbrot en vissulega skref í rétta átt.

Við sem hér erum í þessum sal lögum ekki stöðu bænda með plástrum og bráðaaðgerðum. Á undanförnum árum hefur Alþingi verið í bráðaaðgerðum en tími dýpri vinnu og varanlegra lausna er kominn. En fleira þarf að gera sem ekki endilega þarf að kosta fjárútlát ríkissjóðs.

Ég vil að lokum nefna nokkra þætti sem ég tel grundvallarmál að horfa til. Getum við lagt meira fram til að efla hagkvæmni búrekstrar? Markvissari ræktun? Hún er eftirtektarverð sú nálgun núna að efla notkun hrúta með verndandi arfgerð gegn riðu og að sama skapi gæti kyngreining á nautasæði orðið til þess að bæta afkomu og auka hagkvæmni í mjólkur- og kjötframleiðslu. Það má nýta verkfæri nákvæmnisbúskapar með hjálp hlutanets, með leyfi forseta, kallað á enskri tungu „internet of things“, við höfum íslenskað það sem hlutanet, þar sem stafrænar upplýsingar með hjálp gervigreindar hámarka nýtingu á ræktarlandi. Við erum vel í stakk búin að innleiða slíka tækni hér á landi með öflugar fjarskiptatengingar í sveitum, þar eru líka möguleikar sem geta nýst garðyrkju og annarri jarðrækt. Ég nefni yfirferð og endurskoðun á starfsumhverfi afurðastöðva og úrvinnslustöðva í landbúnaði, aukna sérhæfingu, verkaskiptingu og tæknivæðingu. Hvers vegna hefur ekki í áratugi verið hægt að byggja nýtt sláturhús eða nýja mjólkurstöð frá grunni? Hvað segir það okkur um þrótt atvinnugreinar að hafa ekki getað sótt sér nýjustu tækni í þeim efnum í miklu stærri stíl, tækni sem við sjáum í okkar fullkomnustu vinnslustöðvum fyrir fiskafurðir? Það þarf að skapa möguleika, án þess að slíkt eigi að bitna á neytendum, til að fyrirtæki í landbúnaði hafi tækifæri til slíkrar sóknar. Það liggur fyrir úttekt Ríkisendurskoðunar á framkvæmd á eftirliti með innflutningi á búvörum. Afar mikilvægt er að við berjum nú í þá bresti sem sú skýrsla afhjúpar. Þar eru tækifæri til að skapa mun heilbrigðara samkeppnisumhverfi fyrir bændur. Fréttir eru um að útflutningstölum frá öðrum ríkjum á búvöru, sérstaklega frá ESB-löndum Evrópusambandslöndunum, beri ekki saman við innflutningstölur hér á landi, oft er sérstaklega talað um mjólkurduft í því sambandi. Við getum ekki látið sem við sjáum ekki svona brotalamir endalaust án þess að aðhafast eitthvað.

Eigum við að ræða endurskoðun tollverndar og hvernig hún hefur brunnið upp á síðastliðnum áratugum? Það er vinsælt hjá stjórnmálamönnum að tala um að það þurfi að breyta kerfinu. Breytum þá kerfinu. En það er alveg sama hvernig við tölum um það ef við stöndum ekki við þau kerfi sem þegar eru og eiga að virka. Ég held að bændur séu almennt opnir fyrir því að breyta og endurhugsa en það er alveg sama hvernig við breytum og hvernig við hugsum kerfi ef þau skila ekki viðunandi afkomu.

Við verðum að viðurkenna að á síðustu áratugum höfum við sparað ríkissjóði og skattgreiðendum tugi milljarða í lækkun framlaga til landbúnaðar og erum löngu komin að þolmörkum í þeim efnum. Á sama tíma ræðum við hér í þinginu og samþykkjum meira íþyngjandi lög og reglur um aðbúnað. Við samþykkjum hamlandi ákvæði um frelsi bænda til að hámarka verðmæti jarða sinna, allt undir merkjum þess að við viljum vernda ræktarland og halda eignarhaldi á landi sem mest hér heima. En hvers virði er það ef enginn getur lifað af því að yrkja landið og nýta ræktunarland, ef bændur verða að neita sér og fjölskyldum sínum um það sem okkur finnst sjálfsagt eins og styttingu vinnuviku, veikindafrí, sumarfrí og ef þeir geta ekki staðið undir kröfum sem við gerum til aðbúnaðar búfjár nema lenda í skuldafjötrum? Við nálgumst orkuskiptin út frá þeirri hugsun að það stuðli að efnahagslegu sjálfstæði okkar að framleiða sem mest af okkar orku. Það er alveg sama efnahagslega sjálfstæði undir þegar við veikjum undirstöður innlendrar matvælaframleiðslu. Matur og orka eru hornsteinar í sjálfstæði þjóðar og gleymum því aldrei.

Nú eru komnar fram tillögur starfshóps ráðuneytisstjóra, bara í þessari viku, og þær eru tengdar við fjáraukalagafrumvarpið sem við erum að fara að vinna með í hv. fjárlaganefnd. Ég ætla að ræða þær tillögur betur í ræðu sem snýr að fjáraukanum sjálfum. En ásamt þremur ráðuneytisstjórum hafa komið að þessu starfi til ráðgjafar Byggðastofnun, Ráðgjafarmiðstöð landbúnaðarins og viðskiptabankarnir. Margt áhugavert sem er rætt þar og nauðsynleg vinna hefur farið fram. Ég vona að hún muni nýtast okkur líka inn í framhaldið þegar við ræðum þessi mál.

En það sem við erum að fást við fyrst og fremst núna er þessi staða sem er gríðarlega erfið, vonandi til skamms tíma, og hefur komið upp á undanförnum mánuðum, sérstaklega síðustu 12–18 mánuðum eftir að stýrivextir fóru upp úr kannski þessum hefðbundnu 4–5% stýrivöxtum upp í það mesta núna, 9,25%. Þetta hefur gerst síðustu 15, 16 mánuði að mestu. Það eru margir að lenda í því, heimili og fyrirtæki, en sérstaða bænda er að allar aðfangakeðjurnar urðu miklu dýrari; kjarnfóður, áburður, rekstur á tækjum, orkukostnaður, þannig að vandinn er miklu margslungnari og erfiðari og það ber að vekja sérstaklega athygli á því þegar við erum að ræða þessi mál, þetta snýst ekki eingöngu um vaxtakostnaðinn. Það sem er líka sérstakt, þá kannski sérstaklega hjá kúabændum, tengist aðbúnaðarmálum, eins og ég hef komið að í þessari ræðu, kröfum um aðbúnað. Það hefur verið gríðarleg fjárfesting þannig að fjárbinding á móti veltu í landbúnaði er gríðarlega há þessi misseri.

En þetta er gott að sinni og við ræðum þetta frekar í tengslum við fjáraukann. Ég hef lokið máli mínu, frú forseti.


Ræðumaður: Guðrún Hafsteinsdóttir

Virðulegi forseti. Ég mæli fyrir frumvarpi til laga um breytingu á lögum um skipti á dánarbúum o.fl., lögum um meðferð einkamála, erfðalögum og lögum um meðferð sakamála.

Frumvarpið varðar framlengingu á bráðabirgðaheimildum þessara laga um rafræna meðferð mála. Þær bráðabirgðaheimildir sem um ræðir voru fyrst settar í lög vegna heimsfaraldurs kórónuveiru en í ljósi góðrar reynslu hefur undanfarin misseri verið unnið að því að koma þeim í varanlegt form. Hvað varðar meðferð mála fyrir lögreglu og dómstólum var frumvarp þess efnis kynnt í samráðsgátt stjórnvalda 1. nóvember á þessu ári og umsagnarfrestur ákveðinn til 20. sama mánaðar. Nú er unnið úr þeim ábendingum sem þar bárust og að lokafrágangi frumvarpsins en áætlað er að það verði lagt fyrir Alþingi innan fárra vikna. Á hinn bóginn er fyrirséð að ekki er raunhæft að ljúka þinglegri meðferð þess áður en þær bráðabirgðaheimildir sem um ræðir renna sitt skeið á enda um komandi áramót.

Þær bráðabirgðaheimildir í lögum um meðferð einkamála og lögum um meðferð sakamála sem frumvarp þetta varðar hafa í framkvæmd nýst vel við meðferð mála samkvæmt lögunum. Notagildi þeirra var sér í lagi mikið þegar heimsfaraldur kórónuveiru hafði hvað mest áhrif í þjóðfélaginu en einnig hefur verið góð reynsla af notkun fjarfundabúnaðar og annarra tæknilausna sem þykja eftirsóknarverðar og m.a. til þess fallnar að auka skilvirkni við meðferð mála, draga úr sóun, svo sem með minni notkun pappírs, ferðalögum o.fl. Einkum af þeim ástæðum var ákveðið að ráðast í að undirbyggja málsmeðferð á grunni laga um meðferð sakamála og laga um meðferð einkamála betur með tilliti til tæknilausna í fyrrgreindu frumvarpi sem nú er í vinnslu. Að óbreyttu myndu heimildir til skýrslugjafar hjá lögreglu og dómstólum í gegnum fjarfundarbúnað, mætingar málsaðila með aðstoð slíks búnaðar við meðferð mála fyrir dómi og framlagning gagna fyrir dómi á öðru formi en pappír falla úr gildi nú um áramót. Ef þessar heimildir féllu úr gildi um komandi áramót yrði farið á mis við það hagræði við málsmeðferð fyrir dómi sem í heimildinni felst, að lágmarki að sinni.

Þá hefur jafnframt verið unnið að því að koma á bráðabirgðaheimildum sem varða erfðalög og lög um skipti á dánarbúum o.fl. í varanlegt horf en sú vinna er skemur á veg komin. Ráðgert er að frumvarp sem m.a. myndi koma bráðabirgðaheimildum samkvæmt erfðalögum og lögum um skipti á dánarbúum o.fl. í varanlegt horf verði lagt fyrir Alþingi á 155. löggjafarþingi 2024–2025.

Bráðabirgðaheimildir í lögum um skipti á dánarbúum o.fl. og erfðalögum hafa sömuleiðis nýst vel við meðferð mála hjá sýslumönnum og er innleiðing tæknilausna fyrir skipti á dánarbúum komin vel á veg hjá embættunum. Í lögum um skipti á dánarbúum o.fl. og erfðalögum er víðs vegar að finna hindranir fyrir notkun tæknilausna þar sem lögin gera sem dæmi kröfu um skrifleg og undirrituð gögn við málsmeðferðina. Þar sem skipti á dánarbúum eru undanskilin gildissviði stjórnsýslulaga skv. 1. mgr. 2. gr. stjórnsýslulaga geta sýslumenn ekki byggt á IX. kafla þeirra laga og heimilað rafræna málsmeðferð. Í ljósi þess að stafrænar lausnir leiða til hagræðingar og bættrar þjónustu sýslumannsembættanna þykir mikilvægt að bráðabirgðaheimildir laga um skipti á dánarbúum o.fl. og erfðalaga verði framlengdar um tvö ár en unnið er að því að koma þeim í varanlegra horf.

Hæstv. forseti. Tilgangur frumvarpsins er einkum að brúa það bil sem fyrirséð er að skapast muni frá og með 1. janúar næstkomandi þar til löggjafinn hefur tekið afstöðu til þess hvort og þá hvernig sams konar heimildir og frumvarpið mælir fyrir um verði útfærðar varanlega í löggjöf.

Hæstv. forseti. Ég hef farið yfir helstu atriði frumvarpsins en að öðru leyti vísast til greinargerðar frumvarpsins og skýringar við einstök ákvæði þess. Ég legg til að frumvarpið verði að lokinni þessari umræðu vísað til hv. allsherjar- og menntamálanefndar og þar með til 2. umræðu.


Ræðumaður: Bryndís Haraldsdóttir

Virðulegur forseti. Ég þakka hv. þingmanni fyrir þessar spurningar eða þetta andsvar. Ég ætla að vera sammála henni að því leytinu til að ég held að leikskólar séu ofboðslega mikilvægt tæki hvað varðar jafnrétti kynjanna. Ég þakka þeim sem á undan okkur gengu og börðust einmitt fyrir því. Ég held að það og fæðingarorlof sem skiptist jafnt milli beggja foreldra sé stærsta tækifæri okkar jafnréttisbaráttunni. Þá þarf líka að vera hægt að treysta á þessa innviði og því miður er staðan alls ekki sú að barnafjölskyldur á Íslandi geti treyst á það að fá leikskólapláss. Það er óásættanlegt. En þetta er verkefni sveitarfélaganna. Ég væri svo gjarnan til í stundum að hoppa inn í sveitarstjórnir og hjálpa þeim við að leysa þetta verkefni. Þetta verkefni er auðvitað mjög stórt hérna í Reykjavík en það er stórt víða í stærri sveitarfélögum vegna þess að það hefur verið erfitt að manna leikskólana.

… Ekkert annað.Svo kemur hv. þingmaður inn á ákveðnar tilraunir sem verið er að gera  til að mynda í Kópavogi, ég held að Hafnarfjörður sé að horfa á það sama. Það er nefnilega ofboðslega  áhugaverð umræða og ég hvet hv. þingmann til að kynna sér það betur  og hvaðan það sprettur af því að við vorum áðan að tala um sérfræðinga í börnunum okkar og þá sérfræðinga  í kennslufræðum og leikskólakennslufræðum, og það hefur verið hrópað úr þeirri átt að viðvera barna í leikskólum sé of mikil. Þarna er verið að leita leiða til að tryggja  gæðaþjónustu fyrir börn í ákveðinn tíma en ákveðna gæslu þegar honum lýkur. Þeir foreldrar sem eiga þess kost, sem betur fer eru það ansi margir sem eiga þess kost, að stilla vinnutímann sinn þannig af að barnið njóti meiri samvista við foreldra — ef það er hægt þá er það frábært. En sveitarfélagið er ekki að segja sig   frá þjónustu við þá sem ekki geta það og styðja sérstaklega við tekjulága foreldra.  Þannig að ég held að það verkefni sem Kópavogsbær er að setja upp geti verið til algjörrar fyrirmyndar og ég fagna bara því framtaki að loksins stígi  einhver fram og leiti leiða til að takast á við þau vandamál  sem hafa verið uppi í leikskólakerfinu okkar.

Ég vil minna hv. þingmenn á að virða ræðutímann.


Ræðumaður: Bryndís Haraldsdóttir

Virðulegur forseti. Ég þakka hv. þingmanni andsvarið og ítreka  það sem ég sagði hér áðan: Við þurfum meiri mælitæki á árangur og PISA er bara  eitt mælitæki. En því miður þá virðist það vera það eina sem við eigum almennilega. Ég vil líka taka undir það sem fram hefur komið í umræðunum og gagnrýni margra, að það sé nauðsynlegt að skólarnir sjálfir eða sveitarfélögin fái að sjá PISA þannig að þau hafi einhvern mælikvarða á stöðuna hjá sér. Þar af leiðandi er ég svolítið hlynnt samræmdum prófum eða einhvers konar prófaaðferð sem er samræmd yfir landið allt.

En ég þakka hv. þingmanni fyrir að koma hér inn á leikskólastigið því að ég er algerlega sannfærð um að það sé  mikilvægasta skólastigið okkar. Þegar við horfum á vandamálið í PISA, sem snýr fyrst og fremst að lesskilningi barna, þá vitum við að það tengist auðvitað íslenskunni, málkunnáttu og skilningi á íslenskri tungu. Þess vegna hlýtur það að vera  algjört forgangsverkefni hjá skólayfirvöldum, sem í þessu tilfelli eru sveitarfélögin,  bæði fyrir leikskóla og grunnskóla, að tryggja að þeir sem starfa með börnum á máltökualdri hafi góð tök á íslenskri tungu. Og þegar ég heyri svo sérfræðinga; talmeinafræðinga og aðra sérfræðinga, tala um það hvernig við getum skimað börn og erum að skima börn og hversu mikilvægt það er að bregðast við og vinna með þær niðurstöður og það geti svo auðveldað börnunum lestrarkunnáttuna eða lestrarnámið síðar meir, þá finnst mér það núna líta þannig út að það sé alveg augljóst að við höfum ekki verið að nýta þessa þekkingu sem þó er einmitt byggð á vísindum og þekkingu okkar færasta fólks. Og þá segi ég: Hvernig getur það brugðist með þessum hætti þegar við erum að skima börn varðandi málþroska þeirra og vitum hvaða aðferðum á að beita en niðurstaðan er  því miður ekki betri en þetta?


Ræðumaður: Bryndís Haraldsdóttir

Virðulegur forseti. Jú, ég held að það sé auðvelt að viðurkenna að mistök hafi einhvers staðar verið gerð. Það er alveg ljóst. Við viljum ekki vera á þeim stað sem við erum núna og við þurfum að taka á því. Hv. þingmaður endaði ræðu sína á því að tala eins og það yrði gert hér. Þar hef ég svolitlar efasemdir. Stóra málið er auðvitað hvað gerist í skólastofunni, hvaða tækifæri, hvaða aðstoð og hvaða tól kennarinn hefur til að miðla þekkingu áfram til nemandans. Ég held að við hér getum öskrað okkur hás um alls konar aðferðir í því en á endanum er það sem gerist í skólastofunni sem skiptir máli. Mér hefur fundist nálgun hæstv. ráðherra á þennan málaflokk vera mjög góð hvað það varðar að það þarf breiða samstöðu um breytingar. Við þurfum að ræða við mismunandi hagsmunahópa og þar eru kennarar auðvitað stór þáttur en ekki síður kennaranámið, menntavísindasvið, starfsþróun kennara, námsgagnagerðin og svo mætti lengi telja.

Hv. þingmaður hefur talað mikið fyrir bókstafa-hljóðaaðferðinni. Veistu það, virðulegur forseti, að ég veit það ekki. Ég er menntaður viðskiptafræðingur og ég bara veit ekkert hvort þetta sé eina rétta leiðin til að kenna börnum að lesa. Ég veit aftur á móti að ég er þriggja barna móðir og tvö af mínum börnum eru lesblind. Það var töluvert mikið átak að kenna þeim að lesa. Ég var stöðugt að berjast við skólann og sagði: Það hljóta að vera til aðrar aðferðir. Ég hef farið út fyrir skólakerfið að leita að aðferðum til að kenna lesblindum börnum að ná tökum á lestri. Ég er því sannfærð um það sem stendur einmitt í okkar lögum og í aðalnámskrá, að það á að mæta hverju barni þar sem það er statt. Það er í rauninni töfraverkið sem kennarinn þarf að vinna en hann þarf að fá þann stuðning og þau tæki og tól til að gera það, að hjálpa barninu að ná tökum á þessu. Það getur vel verið að það sé með bókstafa-hljóðaaðferðinni. Þarna vil ég fá menntavísindaráð.  Ég hef talað fyrir því að það sé norrænt og ég held að það sé betra, svo að ég svari spurningu hv. þingmanns frá því áður. Ég held að það gefi okkur ákveðna vídd og breidd til að fá bestu mögulegu þekkingu í þessum efnum.


Ræðumaður: Bryndís Haraldsdóttir

MosfellingiVirðulegur forseti. Ég þakka hv. þingmanni andsvarið. Það er alltaf gaman þegar greinar eru lesnar sem maður hefur látið frá sér og sérstaklega skemmtilegt þegar þær birtast í hinu mæta blaði . Það er rétt hjá hv. þingmanni. Ég skrifaði grein í það blað þar sem ég var að tala um mikilvægi menntunar og læsis. Ég hef dásamað það verkefni sem Vestmannaeyjabær hefur keyrt og heitir Kveikjum neistann. Ég hef bæði heimsótt þar skóla og rætt við kennara, bæjarstjóra og fleiri og ég veit að hv. þingmaður hefur gert það líka. Það er ofboðslega spennandi og gaman að sjá hve árangurinn virðist vera mikill af því verkefni. Ég var í þessari grein að hvetja til þess að mitt sveitarfélag skoðaði verkefnið og ég vona svo sannarlega að fleiri sveitarfélög geri það. Það verkefni ætti einmitt að geta skalast upp. En ég held að það sem við ræðum þegar við erum að velta fyrir okkur niðurstöðum PISA sé ofboðslega margþætt vandamál. Þar af leiðandi er lausnin ekki einhver ein eða ofboðslega einföld. Ég vona og treysti því að sú aðferðafræði sem búið er að byggja upp í Vestmannaeyjum geti nýst fleiri skólum, klárlega. Ég er samt sem áður ekki komin þangað að ég haldi að það sé hægt að skrifa það einhvern veginn inn í lögin að allir skólar eigi að gera þetta með þessum hætti. Við erum auðvitað með grunnskólana rekna á vettvangi sveitarfélaga og ég sé ekki fyrir mér að við séum að fara að breyta því. En við eigum auðvitað í stefnum um menntamál að gera meiri kröfur og þessi stofnun sem við erum að ræða hér, sem er annars vegar þjónustustofnun til handa sveitarfélögum og skólunum, og svo eftirlitsþátturinn sem á að færast til ráðuneytisins — við þurfum auðvitað að veita hæstv. ráðherra, ákveðið aðhald með því að þessi eftirlitsþáttur sé virtur, að það fari fram ytra mat á grunnskólum. Ég vil í raun tala fyrir því að það séu einhvers konar aðrir matsferlar. Ég var hlynnt samræmdu prófunum á sínum tíma, sérstaklega þegar þau voru ekki lengur bara í tíunda bekk heldur tekin á mismunandi tímum á námsferlinum. Ég kalla eftir því að við höfum einhverjar góðar og gildar mælingar.


Ræðumaður: Bryndís Haraldsdóttir

Virðulegur forseti. Við ræðum hér stofnun Miðstöðvar menntunar og skólaþjónustu. Ég get tekið undir margt sem hv. þingmaður fór hér yfir áðan, Þorgerður Katrín Gunnarsdóttir, og jafnframt fyrrverandi menntamálaráðherra sem þekkir þennan málaflokk vel og þær breytingar sem við höfum verið að gera á síðustu árum.

Ég er sammála hv. þingmanni um mikilvægi þessa máls og vil geta þess að þetta mál kom fram seint á síðasta þingi. Við náðum ekki að klára það þá en bókuðum jafnframt í hv. allsherjar- og menntamálanefnd mikilvægi þess að málið fengi skjótan framgang á þessu þingi. Við höfum jafnframt lagt mikla áherslu á það á þessum vetri að menntamálin séu ofarlega á dagskrá og þau hafa verið ofarlega á dagskrá. Við höfum farið og heimsótt ráðuneyti barna- og menntamála og hitt þar fjöldann allan af frábærum sérfræðingum sem hafa verið að vinna með hæstv. ráðherra að þróun í málaflokknum og höfum einsett okkur að setja okkur eins vel og mögulegt er inn í þennan málaflokk.

Virðulegur forseti. Það er auðvitað ekki annað hægt en að nefna hér stöðu íslensks menntakerfis þegar við ræðum þessa miðstöð sem mun hafa ákveðið lykilhlutverk en er alls ekki þannig að við getum bara hallað okkur aftur í sætunum og sagt: Heyrðu, þau sjá bara um þetta. Það held ég að sé mikilvægt og ég hef margoft sagt það hér í þessum sal að við ræðum menntamál allt of lítið. Eflaust tengist það yfirfærslu grunnskólans til sveitarfélaganna og við höfum bara sagt við sveitarfélögin: Þið sjáið um þetta. Sveitarfélögin hafa gert margt vel en vandamálið okkar er að okkur vantar mælingar á það sem verið er að gera. Þessar PISA-niðurstöður eru í dag einu mælingarnar sem við höfum, einhverjar samræmdar mælingar á námsárangur íslenskra barna og því miður eru þær niðurstöður algjör vonbrigði. Það eru líka svo mikil vonbrigði að þetta eru ekki nýjar fréttir. Við höfum verið lök á þessum mælikvarða svo árum skiptir og við stefnum enn niður á við.

Mér finnst líka mikilvægt að geta þess þegar við ræðum þessa hluti að það eru ákveðnir þættir sem koma vel út og þeir lúta að líðan og velferð barna. Við megum ekki tala það niður. Það er rosalega mikilvæg undirstaða og ætti þar af leiðandi að vera góður grunnur til að byggja á góðan og mikinn námsárangur. En ég velti því fyrir mér og hef gert það í töluverðan tíma hvort við höfum verið of upptekin af því í skólaumræðu að leggja áherslu á líðan og velferð. Það er mikilvægt og það er gott og við höfum náð árangri, en hvort skólinn sé orðinn of mikil velferðarstofnun og hafi misst gildi sitt sem menntastofnun. Ég held að það hljóti að vera full ástæða fyrir okkur núna að ítreka mikilvægi skólanna sem menntastofnunar og til þess þurfa að vera mælikvarðar á þeim aðferðum sem verið er að beita inni í þeirri þjónustustofnun.

Ég er sammála því sem hér hefur komið fram, og ég held að það ríki um það mikill samhljómur, bæði í þessum sal og úti í samfélaginu, að skólakerfið okkar, grunnskólakerfið okkar er mikilvægt jöfnunartækifæri. Það eiga öll börn á Íslandi að fá jöfn tækifæri til að þroska hæfileika sína með góðum grunnskóla. Þá hafa einhverjir sagt: Já, þá hlýtur að þurfa að setja meiri peninga í kerfið. Nei, staðan er ekki sú að skólakerfið á Íslandi sé fjársvelt, sem er orð sem oft er notað um ýmis kerfi. Það er ekki staðan því sömu mælingar frá OECD sýna að grunnskólinn á Íslandi er að fá umtalsvert meiri fjármuni, bara sem hlutfall af vergri landsframleiðslu, heldur en skólakerfi annars staðar sem þó eru að sýna betri námsárangur. Þannig að við sem berum ábyrgð á menntamálum verðum að taka þessi skilaboð til okkar. Við verðum að taka þau alvarlega og það þarf að bregðast við með aðgerðum. Þá er einmitt spurningin: Með hvaða aðgerðum? Hvaða aðgerðir virka? Ég er algerlega sannfærð um það að þeir sem hafa verið að vinna bæði í grunnskólunum og hjá sveitarfélögunum og menntavísindasviði hafi komið með ofboðslega mikið af flottum og skemmtilegum hugmyndum á síðustu árum en við höfum ekki mælikvarða á hvað það er sem virkar. Það auðvitað gengur ekki.

Ég get líka tekið undir það sem kom fram áðan varðandi námsgagnagerð. Það er alla vega eitt sem við vitum, að námsgagnagerð er ekki í nægilega góðum farvegi. Okkur vantar meiri og betri námsgögn og það lýtur auðvitað sérstaklega að íslenskunni og okkar litla málsvæði, hvort sem það er í formi bóka eða annars konar lausna sem ná árangri, þannig að það er eitt efni sem við þurfum að taka til og það er hluti sem Miðstöð menntunar og skólaþjónustu fær ákveðið hlutverk í. En ég vil ítreka að ég held að það sé mikilvægt að virkja frumkvöðla, virkja markaðinn í þeim efnum þótt Miðstöð menntunar og skólaþjónustu þurfi að vera einhvers konar gæðaúttektaraðili á það hvaða námsefni sé gæðaefni og þar af leiðandi hvaða námsefni megi bjóða upp á inni í skólunum.

Ég ætla líka að gera það að tillögu minni að menntamálaráðherrar Norðurlandanna stofni með sér norrænt menntavísindaráð sem geti verið ráðgefandi ráð til menntamálayfirvalda á öllum Norðurlöndum. Í því sitji allir færustu sérfræðingar á sviði menntavísinda, hvort sem þeir eru norrænir eða annars staðar að úr heiminum því að við sjáum það líka í PISA að Norðurlöndin öll, þessi velferðarsamfélög sem við státum af og berum okkur saman við innbyrðis, árangur þeirra í PISA fer því miður niður á við í öllum þessum löndum og við erum þar því miður lægst.

Hér er svo sannarlega verk að vinna. Það frumvarp sem við erum með í höndunum og sú stofnun sem um ræðir fær mikilvægt hlutverk. En við þingmenn og hæstv. menntamálaráðherra, svo og sveitarfélögin auðvitað, kennarasamfélagið allt, foreldrasamfélagið allt, þurfum að sameinast um aðgerðir sem virka og sýna algjöran einhug í því að þessu þurfi að breyta því að börnin okkar eiga meira skilið. Ég ætla líka að fá að segja það, vegna þess að ég hef heyrt í börnum sem hafa áhyggjur af þessari umræðu allri saman, að ég hef engu að síður ofboðslega mikla trú á íslenskum ungmennum. Ég held að þau séu ofboðslega klár að svo mörgu leyti og hafi fengið ýmislegt gott, bæði frá samfélaginu Íslandi en ekki síður út úr grunnskólanum sínum. En við viljum bara líka, og það er algerlega nauðsynlegt, að þau fái fyrirtaksmenntun sem skili þeim árangri þannig að hægt sé að mæla hann og við eigum auðvitað að setja markið miklu hærra þegar kemur að þessum mælikvarða.


Ræðumaður: Guðrún Hafsteinsdóttir

Virðulegi forseti. Ég treysti mér ekki til að lofa einhverju svo stóru að þær aðstæður sem þarna sköpuðust í fangelsinu um daginn muni ekki koma fyrir aftur. En ég treysti mér til að segja að ég sé tilbúin til að gera allt sem í mínu valdi stendur til að slíkt gerist ekki. Okkur er öllum ljóst að þær aðstæður sem þarna sköpuðust voru ekki eins og við viljum sjá. Ég tel mig samt sem áður knúna til að upplýsa hv. þingmann um það að heilbrigðisráðherra ber ábyrgð á heilbrigðisþjónustu í landinu og þar með líka heilbrigðisþjónustu fanga. Þess vegna verður dómsmálaráðherra að vinna þetta mál í miklu samráði við hæstv. heilbrigðisráðherra og það mun ég leggja mikla áherslu á sem og að gæta að því að bæta verulega húsnæðiskostinn á Litla-Hrauni því það er mjög brýnt.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir fyrirspurnina um þetta mikilvæga mál sem hefur verið mikið í umræðunni síðustu daga. Það er rétt að umboðsmaður Alþingis hefur birt skýrslu um stöðuna í fangelsinu á Litla-Hrauni. Fangelsismálin hafa verið og eru eitt af mínum áherslumálum sem dómsmálaráðherra eftir að ég kom inn í ráðuneytið. Ég vil ítreka, og ég geri ráð fyrir að allur þingheimur sé sammála mér í því, að þetta er viðkvæmur og flókinn málaflokkur og það er mjög mikilvægt að hlúa vel að fólki í þeirri viðkvæmu stöðu sem það er í í fangelsum landsins. Í dómsmálaráðuneytinu tökum við því mjög alvarlega öllum ábendingum sem að okkur beinast um það sem betur má fara í þessum málaflokki. Við fögnum því jafnframt hve áhugi og skilningur á málefninu hefur aukist í samfélaginu öllu og teljum að það muni gagnast mikið í þeirri vinnu sem við þurfum að fara í til að raunverulega bæta aðstöðu fanga í fangelsunum. Eins og hv. þingmaður lýsti þá er það rétt og ég ætla ekki að draga það í efa, það mál sem kom upp um daginn, þar sem andlega veikur fangi lenti í vandræðum og virðist hafa lent á milli kerfa, heilbrigðiskerfis og svo fangelsismálakerfisins. Það er vinna í gangi í þremur stóru verkefnum sem tengjast þessu með einum eða öðrum hætti og þar vil ég fyrst nefna að í gangi er heildarendurskoðun í málaflokknum og við erum að leggja lokahönd á verkáætlun og skipun starfshóps og breiðari samráðsvettvang. Við viljum vinna það verkefni í breiðu samráði og samstarfi strax í upphafi milli ráðuneyta, stofnana, hagaðila og fleiri aðila. Ég get nefnt líka húsnæðismálin en ég kem kannski að því í seinna andsvari mínu.


Ræðumaður: Þórdís Kolbrún R. Gylfadóttir

Herra forseti. Eins og kemur fram í frumvarpinu þá eru þetta þessir tveir töluliðir og með þetta að markmiði. Ég bendi bara á að nú er málið fyrir nefndinni, eins og hv. þingmaður nefndi, og ef hægt er að leggja mat á það hvort þessi breyting kosti meira en hún á að skila eða að umsvif eða kostnaður sé það mikill að það sé ekki hægt að réttlæta þessa breytingu þá er sjálfsagt að fara yfir það. Mig grunar að svo sé ekki. En hvort sem það er fjármála- og efnahagsráðuneytið sem leggur fram þær upplýsingar að eigin frumkvæði eða að nefndin vilji fara yfir það þá er það sjálfsagt. Óháð því er hægt að draga saman upplýsingar um þetta. Ég er alveg sammála hv. þingmanni að við þurfum auðvitað að hafa yfirsýn og átta okkur á því hvaða afleiðingar það hefur að við séum að leggja svona hluti til en ég geri ráð fyrir því og held að þetta sé breyting í samræmi við það sem gengur og gerist og sé eðlilegt að leggja fram.


Ræðumaður: Þórdís Kolbrún R. Gylfadóttir

Herra forseti. Ég held að stutta svarið við þessari spurningu sé að ég þurfi nú að fá að fara aðeins yfir þessa fyrirspurn sem var í nokkrum liðum og myndi kannski henta betur til skriflegs svars, þ.e. hvort þessar upplýsingar séu nú þegar til eða ekki, og ef ekki þá er hægt að afla þeirra, um umfang, umsvif, vinnustundir á bak við mismunandi þætti. Hins vegar fylgir bara almennt mat á áhrifum af þessari breytingu sem eru ekki talin vera þeim mun meiri, vissulega einhver en að þau vegi ekki þyngra en þörfin fyrir að leggja breytinguna fram eða því sem hún á að skila. Nánari upplýsingar um fjölda vinnustunda þeirra sem þá vinnu þurfa að leggja fram og mismunandi áhrif mismunandi þátta eru annaðhvort nú þegar til og er þá hægt að birta og ef ekki þá lýsi ég mig að sjálfsögðu reiðubúna til að afla þeirra upplýsinga og koma þeim áleiðis.


Ræðumaður: Birgir Ármannsson

Forseti vill minna hv. þingmenn á að ræða um aðra þingmenn eða víkja orðum annarra þingmanna eða hæstv. ráðherra í þriðju persónu en ekki annarri persónu þannig að vísað sé til hæstv. ráðherra en ekki „þú“ eða „þið“.


Ræðumaður: Þórdís Kolbrún R. Gylfadóttir

Herra forseti. Ég get sagt fyrir mitt leyti að þegar kemur að jafnræði aðila sem eru raunverulega í atvinnurekstri og þegar kemur að þeim sem segjast ekki vera í atvinnurekstri en eru það í raun þá eiga þeir að vera skráðir sem slíkir og vera innan þess kerfis. Það þarf bæði að vera almennilegt eftirlit en ekki síður varnaðaráhrif af því að fólk sé að svindla á kerfi, þannig að það sitji þá mögulega uppi með háa sekt vegna þess, til að stuðla að því að fólk fylgi settum reglum. Ef það þarf að breyta reglugerð til að stemma stigu við mikilli fjölgun og neikvæðum áhrifum á húsnæðismarkað á höfuðborgarsvæðinu tel ég sjálfsagt að gera það. Þetta er þá að miklu leyti til þess að ná tökum á þessu umhverfi og er samstarf á milli ríkisvaldsins og sveitarfélaga. Ég segi bara: Það er algerlega augljóst að Reykjavíkurborg hefur tök á því að gera betur til að vita hvað er í gangi í Reykjavík þegar kemur að Airbnb og ætti mjög gjarnan að gera það og það mun ekki standa á mér að fara í frekari aðgerðir til að ná tökum á þessu.

Forseti minnir á að ræðutími í óundirbúnum fyrirspurnum er tvær mínútur í fyrri ræðu og ein mínúta í síðari ræðu.


Ræðumaður: Þórdís Kolbrún R. Gylfadóttir

Herra forseti. Ég þakka hv. þingmanni fyrirspurnina og vil byrja á því að segja að þegar kemur að Airbnb er alveg ljóst að það þarf að ná fram breytingum á því umhverfi. Samkeppnisstaða þeirra sem eru í atvinnurekstri og þeirra sem eru raunverulega í atvinnurekstri en ekki inni í þeim ramma er skökk, hún er ójöfn og það þarf að vera jafnræði á milli aðila. Þegar reglugerðin var sett vorum við með þá stöðu að það var enginn rammi utan um þessa starfsemi og bæði hér og víða annars staðar hefur þetta farið mikinn í allri umræðu og verið reynt að ná einhverjum böndum á þessa útleigu. Við smíðuðum ramma með hámarksdagafjölda þannig að þú værir ekki virðisaukaskattsskyldur og ákveðinn rammi settur utan um það. Það eru komin sex ár síðan þetta var hér um bil og sjálfsagt og eðlilegt að þróa það áfram. Atvinnurekstur er auðvitað atvinnurekstur og við sjáum að fjöldi íbúða á Airbnb, sérstaklega hérna á höfuðborgarsvæðinu, er gríðarlega mikill. Við fórum í átak og forgangsröðuðum fjármunum innan málaflokka og fólum sýslumanninum á höfuðborgarsvæðinu að fara í sérstakt átak og taka á því að fólk sem ætti að vera skráð væri skráð og ef það væri það ekki eða færi yfir hámarksfjölda daga þá fengi það sekt. Það skilaði árangri og ég held að það þyrfti að ýta á það.

Hins vegar get ég ekki annað en nefnt það hér líka að eitt er að ríkisvaldið sé með ramma utan um starfsemina. Annað er að sveitarfélagið sé í stakk búið til að fylgjast með því, hvort sem það er út frá skipulagsvaldi eða öðrum reglum.  Mér sýnist af fjölmiðlaumfjöllun undanfarinna daga að það hafi ekki gengið neitt sérstaklega vel. Þannig að ég bara skora á hv. þingmann að tala við sína félaga hjá Reykjavíkurborg og spyrja hvað þau eru að gera til að ná betri tökum á umsvifum Airbnb á höfuðborgarsvæðinu.


Ræðumaður: Birgir Ármannsson

Til svara eru: Fjármála- og efnahagsráðherra, félags- og vinnumarkaðsráðherra, háskóla-, iðnaðar- og nýsköpunarráðherra og dómsmálaráðherra.


Ræðumaður: Birgir Ármannsson

Breytingar á stjórnarmálefnum ráðuneyta annars vegarEftirfylgni stjórnsýsluúttekta 2023Forseti vill tilkynna að skýrslur Ríkisendurskoðunar sem bera heitin og hins vegar, hafa verið sendar stjórnskipunar- og eftirlitsnefnd til umfjöllunar, samanber 8. tölulið 1. mgr. 13. gr. þingskapa.


Ræðumaður: Vilhjálmur Árnason

Virðulegur forseti. Ég þakka hv. þingmanni fyrir þessa mjög svo áhugaverðu spurningar. Rétt til að loka á þetta með þriðja geirann þá er kannski fyrsta skrefið í heildrænu nálguninni að stjórnvöld ákveði að taka þriðja geirann alvarlega og gangi til samninga en að ekki sé alltaf verið að ræða einstaka félag inni í hverju ráðuneyti einhvern veginn og heildaryfirsýn sé engin og ekki verið að nýta þetta nóg. Varðandi Isavia þá átta ég mig á því að Isavia er í augum fólks mjög mikilvægt innviðafyrirtæki sem margir halda að sé í einokunarstöðu. Þá vil ég benda á að Isavia á Flugstöð Leifs Eiríkssonar og flugturninn og þau mannvirki en ekki flugbrautirnar og það á enga flugbraut á Íslandi. Það þjónustar hins vegar innanlandsflugvallakerfið, sem ég tel að rangt. Ég held við eigum að fela sveitarfélögunum og jafnvel einstaka fyrirtækjum að reka innanlandsflugvallakerfið þannig að það verði einhver samkeppni um notkun á því og þau fari í skapandi hugsun um hvernig hægt sé að nýta það og auka ferðaþjónustu og notkun innanlandsflugvallakerfisins og hvernig hægt sé að þjónusta það á hagkvæmari hátt og annað slíkt. Ég held að það sé miklu skynsamlegra. Ég sé fyrir mér að selja allt að 50% í Isavia, ekki allan hlutinn heldur bara að losa um allt að 100 milljarða. Við myndum þá enn þá  hafa meirihlutastjórn af því að þarna er flugumferðarstjórn og samspil við flugbrautirnar og annað slíkt. En við fengjum fagfjárfesta inn vegna þess að við verðum að athuga það að Isavia á bara flugvöll fyrir utan flugbrautirnar og þar er samkeppni um hvort það eigi að vera svona „hub“ í Glasgow eða á Írlandi eða einhvers staðar annars staðar í Evrópu. Þannig að þarna fengjum við fagfjárfesta inn, eins og 80% af flugvöllum í Evrópu eru rekin, þannig að við fengjum þá fjármuni í mikilvæga aðra innviði,  hefðum enn þá stjórn þarna og flugvöllurinn myndi halda áfram að byggjast upp.


Ræðumaður: Vilhjálmur Árnason

Virðulegi forseti. Ég hef hugsað mikið hvernig við högum samskiptum ríkisins og þriðja geirans og það þarf að gera á nokkra vegu. Þar sem þriðji geirinn er með sínu einkaframtaki eða sjálfboðaliðastarfi, af eigin krafti og eigin mætti að byggja sér upp starfsaðstöðu er ómögulegt að við séum að íþyngja honum með  opinberum álögum eins og virðisaukaskatti og öðru slíku. Eins og ég nefndi í ræðu minni þurfum við einhvern veginn að finna leiðir til að greiða það til baka og að það sé þá í því ljósi að þau séu að vinna að almannaheillastarfsemi og það sé ekki þannig að þau fái það eitthvað umfram fyrirtæki sem þau eru í samkeppni við. Það er munurinn þar á milli.

Svo held ég að hið opinbera ætti að auka samningagerð við þriðja geirann, eins og SÁÁ, að það sé bara vel skilgreint til hvers er ætlast og þau fái þá greitt fyrir það, í staðinn fyrir að hafa einhverjar ríkisstofnanir í því eða hafa bara þjónustuna ekki til staðar. Það er viss kostnaður við að hafa ekki þjónustuna til staðar. Þannig að það er hægt að gera samning við íþróttafélögin og björgunarsveitirnar. Gott dæmi um það er samningur við björgunarsveitirnar um að við borgum helminginn í endurnýjun á björgunarskipaflotanum sem dregur mjög mikið úr fjárfestingarþörf hins opinbera varðandi björgunargetu við strendur landsins og við mönnun og annað slíkt í því. Þetta er hægt að horfa á þegar kemur að SÁÁ og fleirum, að gera aukna þjónustusamninga þarna á milli þannig að það sé skýrt hvert hlutverkið er, til hvers er ætlast og eftir hvaða gæðaviðmiðum er unnið.


Ræðumaður: Vilhjálmur Árnason

Virðulegur forseti. Ja, kerfi sem stendur og fellur með jólabónus er ekki gott velferðarkerfi, það er nokkuð ljóst. Við viljum, að kerfið sé þannig að fólk lifi við mannsæmandi kjör allt árið. Það var nú hugsunin að nýta það frekar þannig að jólabónus væri bara inni í því þannig að fólk væri að fá jafnt tekjurnar yfir allt árið en ekki í þetta eina skipti. Þess vegna var það þannig að desemberuppbótin átti að dreifast yfir alla mánuðina og vera þannig aukið  framlag.

Velferðarkerfið snýst ekki bara um tekjurnar, fyrir þá sem eru í veikari stöðu sem getur verið af ýmsum ástæðum. Þá þurfum við að hafa  kerfið þannig að þar er  jú viss framfærsla  tryggð. Við þurfum líka að tryggja að það að sé aðgangur að nauðsynjum eins og matvælum og húsnæði eða öðru á viðráðanlegum kjörum. Til þess höfum við nú gert margt, eins og við höfum nefnt hérna nokkrum sinnum í þessari umræðu, eins og með almenna íbúðakerfið, við höfum komið með hlutdeildarlánin og við höfum komið með stofnframlög til óhagnaðardrifinna  íbúða til að reyna að tryggja að húsnæðiskostnaðinum sé ekki að taka frá því fólki sem er í veikari stöðu. Eins þegar við lækkuðum virðisaukaskattinn, 80% af útgjöldum þessa fólks var einmitt þar. Svo var endurskoðun á lyfjagreiðslukerfinu, heilbrigðiskerfinu og svo er búið að setja lægra skattþrep til að draga úr skattbyrði fólksins. Það er búið á vísitölutryggja persónuafsláttinn plús 1% og svo mætti lengi telja, þannig að þetta snýst allt um að fólkið lifi við mannsæmandi kjör og kerfin grípi þau og bregðist við á réttum stöðum.


Ræðumaður: Vilhjálmur Árnason

Virðulegi forseti. Ég þakka hv. þingmanni fyrir andsvarið. Það gerist ekki. Já, ég tek heils hugar undir með hv. þingmanni þarna, að manni finnst hlutirnir gerast mjög hægt og við ræðum um marga hluti hér og svo bara koma aftur jól og aftur fjárlagaumræða og ekkert hefur breyst. Auðvitað þarf að laga það. Ég vil þó benda á að oft hefur náðst mjög góður árangur á mörgum sviðum  en eins og ég kom inn á í ræðu minni  er samt alltaf hægt að gera betur.

Hv. þingmaður kom inn á stöðu fatlaðs fólks. Þar var unnin gríðarleg vinna hér bara strax 2013 þegar ég kom inn á þingið. Þá fylgdist ég náið með því þar sem verið var að reyna að gera kerfisbreytingar á almannatryggingum, annars vegar fyrir fatlað fólk og hins vegar fyrir eldri borgara. Það tókst að gera vissar breytingar fyrir eldri borgara sem bætti hag þeirra töluvert. Ég segi ekki að það hafi náðst að útrýma því að margir eldri borgarar lifðu við skort áfram en það náðist að laga stöðuna töluvert hjá öllum og bæta hana töluvert mikið hjá þeim sem minnst höfðu þó að enn þurfi að vinna í því. Þær kerfisbreytingar höfum við bara einhvern veginn ekki náð að klára í almannatryggingum fyrir fatlað fólk, því miður, en þar hefur verið ráðstafað fjármunum til þess og þar þarf að gera mikið betur. Svo er gott velferðarkerfi þannig að við erum að reyna að byggja upp betra kerfi fyrir alla og ef einhver lifir við skort eða eitthvað annað þá eigum við að hafa kerfi sem grípur það. Við þurfum  stanslaust að fylgjast með því og svo breytast aðstæður í þjóðfélaginu hjá hverjum og einum. Ég held að það sé ekki til nein ein lausn við því.


Ræðumaður: Vilhjálmur Árnason

Virðulegi forseti. Við ræðum hér fjárlög fyrir árið 2024 og er hægt að koma víða við í slíkri umræðu. Ég ætla að vera kannski meira á almennu nótunum heldur en í einstaka töflum og tölum frumvarpsins en aldrei að vita nema maður komi aðeins inn á það.

Við ræðum fjárlögin í einhvers konar óvenjulegum aðstæðum núna en ef við horfum nú bara ansi mörg ár aftur í tímann þá hafa þau verið ansi mörg fjárlögin sem eru rædd við hinar ýmsu krefjandi aðstæður þar sem ýmislegt hefur komið upp á. Þegar ég kom inn á þing 2013 vorum við enn þá að vinna okkur út úr afleiðingum fjármálahrunsins og losa um fjármagnshöft og vinna í skuldaleiðréttingu og öðru og reyna að koma heimilunum almennilega á lappir eftir bankahrunið. Svo hefur nú í framhaldi af því komið upp heimsfaraldur og svo er náttúran upp á síðkastið farin að segja enn þá meira til sín. Við höfum verið í alls kyns almannavarnaástandi hér undanfarin ár; skriðuföll, snjóflóð og svo jarðhræringar nú á meðan aðrar fjallshlíðar og eldfjöll eru líka að láta á sér kræla þó að það sé ekki komið í gang. Þær eru margar þessar áskoranir sem við höfum á sama tíma og það geisar stríð á fleiri en einum stað í heiminum. Allt hefur þetta bæði bein og óbein áhrif á það sem við erum að gera. Við verðum svolítið að horfa á okkar veruleika í þessu ljósi. Því skiptir miklu máli hvernig við höldum á fjármálum hins opinbera til að geta tekist á við allar þessar áskoranir og hvernig við tryggjum okkar velferð og hag okkar þjóðar, okkar íbúa, í þessari stöðu.

Með þetta fyrir framan okkur þá eru hér lausir kjarasamningar á sama tíma og við erum með of mikla verðbólgu og of háa vexti sem hafa verið að safnast upp hérna eftir heimsfaraldur og stríð. Á því þarf að taka en þar áður var nú mikið hagvaxtarskeið þar sem kjör fólks bötnuðu til muna og staða heimilanna alveg gríðarlega. Við þurfum að komast sem fyrst í þá stöðu aftur og við þurfum að gera allt sem við getum til þess. Ég trúi því að við höfum aðstæður til þess hér á landi. Við þurfum að takast saman á við þessa efnahagslegu stöðu, bæði hér á Alþingi við einmitt gerð fjárlaga, hvernig við förum með opinbert fé og ráðstöfum því, hversu agað það er. Það þurfum við að gera með Seðlabankanum sem heldur á stilliskrúfunum í peningastefnunni og það þurfum við að gera með fólkinu í landinu, þá helst í gegnum kjarasamninga, og með aðilum vinnumarkaðarins þar, að við séum ekki að eyða um efni fram þar frekar en hér.

En jú, það er kannski einmitt vandamálið að við erum hér enn þá eftir heimsfaraldur með fjárlög sem eru að skila í halla. Þó að staðan sé mun betri en búist var við og skuldahlutfallið komið neðar þá er það staða sem við viljum ekki vera í. Ég held það og ég trúi því að við getum farið hraðar en áætlunin gerir ráð fyrir út úr þessari stöðu. En til þess þarf nú að nást pólitísk samstaða, myndi ég halda. Það er um margt hægt að segja að við séum í góðri stöðu. Við erum í góðri stöðu með ríkisfjármálin á marga mælikvarða. Ef við miðum okkur við nágrannaþjóðir okkar og innan OECD og víða er staðan mjög góð hér. Hagtölurnar sýna það en þær sýna á sama tíma samt miklar áskoranir og þetta er farið að hafa veruleg áhrif víða inni á heimilum landsins, í fyrirtækjum landsins og þá sérstaklega í litlum og meðalstórum fyrirtækjum ásamt heimilunum. Þannig að ábyrgð okkar hér er mikil þegar við fjöllum um þetta.

Þá held ég að það sem geti haft mikil áhrif á þetta sé að við náum hér skynsömum kjarasamningum. Þá þurfa þessi fjárlög að vinna með því og því verðum við að passa okkur á því að hafa þau aðhaldssöm og ekki auka á verðbólguna eða álögur á vinnandi fólk sem hefur kannski verið allt of algengt. En ég vildi á sama tíma benda á það að á undanförnum tíu árum höfum við náð að draga á mörgum stöðum úr álögum og skattbyrði á millistéttina og annað og þannig hefur leyst úr kjarasamningum án þess að gera þá of stóra inn á milli.

Við viljum gera betur. Við erum með öflugt velferðarkerfi. Við erum að ná góðum árangri eins og ég fór yfir þar, en við viljum auka velsældina áfram. Við viljum ná hagvextinum upp aftur sem hefur verið að dragast saman. Við viljum þar sem við erum búin að ná góðum árangri ná enn betri árangri. Þó að margir hafi það mun betra en þeir höfðu áður er ekki þar með sagt að við séum búin að vinna fullnaðarsigur. Það eru margir sem lifa enn við skort og við viljum gera betur þar en við viljum líka gera betur fyrir millistéttina og bara alla þegna okkar. Ég hef trú á því að við getum gert margt innan fjárlaganna til þess.

Ein af grunnforsendunum sem við berum svolítið ábyrgð á eru grunninnviðirnir. Það er heilbrigðiskerfið, það eru samgöngurnar og það er menntakerfið og félagslega kerfið, að þetta sé til staðar fyrir fólkið þó að ríkið þurfi ekki alltaf að sinna þessu öllu saman. En það þarf að tryggja svolítið að þetta sé. Við sjáum það núna einmitt í jarðhræringunum í Grindavík að þá þurfum við líka að tryggja að ríkið sé þessi trygging í svona aðstæðum og komi og hjálpi okkur að byggja upp innviðina og að fólk hafi þessar grunnforsendur eins og heimili og tekjur og annað eins og hefur verið brugðist við hér.

Þetta er svona grunnurinn sem við þurfum að bera ábyrgð á, fjármagnið sem er í fjárlögunum, en líka að finna aðrar leiðir til þess að fjármagna eins og í samgöngumálunum. Það er smá aukning í samgöngumálin hér og ég held að við verðum að kalla það ekki fjárútlát heldur fjárfestingu. Við erum að ráðstafa fé mjög vel í öll samgöngumannvirki sem eru hagvaxtarskapandi, búa til byggðafrelsi og hjálpa atvinnulífinu að vaxa til þess að skapa aukna velferð í samfélaginu með auknum hagvexti og draga úr sóun og orkunotkun og lengi mætti telja. Það er líka oft grundvöllur sameiningar byggða, sveitarfélaga, betra aðgengi að opinberri þjónustu með betri samgöngum, svona viss byggðastefna.

Ég hef margoft sagt að með góðum samgöngum þá getum við verið að leysa út mikla krafta í fámennari byggðum en þar er fullt af auðlindum og fullt af tækifærum sem hægt er að nýta. Það getum við séð í orkuöflun og fiskeldi og sjávarútvegi, fullvinnslu sjávarafurða. Gagnaverin eru byrjuð að koma úti um landið, landbúnaðarframleiðslan, matvælaframleiðslan öllsömul, þetta er allt saman hægt að auka með góðum og öflugum innviðum eins og samgöngum, orkuinnviðum, fjarskiptainnviðum og öðru slíku sem við þurfum að sjá til þess að sé hægt að framkvæma. Í sumu af því þarf að fjárfesta af hinu opinbera, annað þurfum við að hafa tækifæri til þess að — og hvetja í gegnum skattkerfið og annað fjárfesta og fyrirtækin sjálf til að fjárfesta þarna og jafnvel þar fá það greitt til baka með notendagjöldum og öðru slíku. Ég held að þannig sé hægt að hraða uppbyggingu þessara innviða og skapa hér mikinn hagvöxt.

Það góða líka við samgöngurnar, af því að við erum að tala hér um verðbólgu og þenslu og annað slíkt, er að það er oft hægt að stýra þessum framkvæmdum einmitt inn á kaldari svæði þar sem þensluáhrifin eru ekki jafn mikil þannig að það er hægt að halda uppi framkvæmdastigi en án þess að það sé kannski að auka á þensluna þar sem hraðinn og framkvæmdirnar eru mestar. Þetta getur verið hálfgert jöfnunartæki hvað þetta varðar.

En ef við ætlum að fara betur með opinbert fé, sem er mér mikið kappsmál, þá getum við gert mjög mikið betur þar. Og þegar við breyttum á sínum tíma lögum um opinber fjármál þá var verið að tala um svona rammasett útgjöld þannig að það átti að reyna að fá framkvæmdarvaldið eða ráðherrana svolítið til að forgangsraða betur þeim fjármunum sem þeir hefðu til ráðstöfunar í mikilvæg verkefni, reyna að fá meiri pólitík í þessa forgangsröðun þannig að mikilvægustu verkin og þau verkefni sem væru búin að vera lengi og væru kannski farin að skila minna eða eitthvað, það væri þá auðveldara að hætta við þau til að geta notað peninginn í nýrri og mikilvægari verkefni og annað slíkt.

Og hafandi setið núna í nokkur ár í fjárlaganefnd, bæði sem aðalmaður og sem varamaður þar áður, þá finnst mér ég einhvern veginn ekki sjá þessi rammasettu útgjöld virka nógu vel. Ef það koma ný verkefni þá er alltaf reynt að koma til fjármálaráðherrans eða í fjárlaganefndina og sannfæra okkur um hversu mikilvæg verkefnin eru og það þurfi verulega að fá nýtt fjármagn í þetta nýja góða verkefni án þess að það sé tekið af einhverju öðru sem er ekki bara jafn mikilvægt og það var þegar það var sett af stað. Það mætti forgangsraða meira innan ramma, það er ekki alltaf hægt og oft þarf nýja fjármuni, það kostar oft að græða og ég skil það vel, er alltaf tilbúinn í þá umræðu. En það má gera meira af því að taka eitt út fyrir annað.

Svo þurfum við líka bara að þora að fara inn í þau stóru kerfi eins og heilbrigðiskerfið, menntakerfið, millifærslukerfin, við höfum verið í vaxtabótakerfinu t.d., í húsnæðisstuðningnum, og gera breytingar, fara þarna inn í þessi kerfi og segja: Þarna erum við með gríðarlega mikla fjármuni, getum við gert einhverjar alvörubreytingar á þessum kerfum þannig að við séum að mæta þörfum fólksins betur, séum að fá meira fyrir peninginn og fáum að þjóna fleirum? Að það séu fleiri sem hafa það betra af því að við notum peninginn sem við höfum til ráðstöfunar öðruvísi en erum ekki alltaf  í sama farinu. Og ef við förum eitthvað fram úr þá ræðum við af hverju við fórum fram úr en við ræðum ekki hvernig heildartalan er notuð. Þarna held ég að sé hægt að gera mjög mikið betur á mörgum stöðum.

Ég nefndi hérna vaxtabótakerfið þar sem voru gríðarlegir fjármunir í einmitt vaxtabætur, að greiða niður húsnæðislán fólks sem var oft verðbólguhvetjandi þegar fólk tók hærra lán, keypti sér kannski húsnæði umfram þörf og var að skapa svona ákveðinn þrýsting til verðhækkana á íbúðamarkaði og annað slíkt. Þarna er búið að vera að breyta kerfinu. Það er enn þá mikill húsnæðisstuðningur með því að búa til almenna íbúðakerfið, hlutdeildarlánakerfið og langstærsti stuðningurinn dregur úr verðbólgu, er sparnaðarhvetjandi, sem er að nýta séreignarsparnað skattfrjálst inn á íbúðalán. Þar erum við að draga úr skuldsetningu fólks og þar á meðal fjármagnskostnaði fólksins. Við erum að hvetja fólk til að spara í staðinn fyrir að vera í neyslu úti í einkaneyslunni og skapa hvata til þess og annað slíkt. Það er svona dæmi um kerfisbreytingu þar sem við förum úr kerfi sem er verðbólguhvetjandi og kostar peninga yfir í kerfi sem þjónustar fjölbreyttari hóp fólks, fjölbreyttari úrræði, ekki bara einsleitt úrræði og er ekki jafn verðbólguhvetjandi eða bara dregur frekar úr verðbólgu.

Þetta getum við líka séð og höfum verið að sjá mörg dæmi um innan heilbrigðiskerfisins, þegar við höfum blandað rekstrarform, þegar við erum bæði með hið opinbera og einkarekna þannig að við borgum fyrir þjónustuna en það er mismunandi hver veitir þjónustuna, hvort sem er hið opinbera eða einkageirinn. Það hefur oft verið að auka þjónustuna, auka skilvirkni, draga úr kostnaði heilbrigðiskerfisins og nýta fjármunina mikið betur, erum að fá fagfólkið til að koma með fleiri hugmyndir um hvernig má leysa málin á hagkvæmari og betri hátt fyrir alla. Við þurfum að vera óhrædd við að fara í stórar og miklar kerfisbreytingar og þannig gætum við hagrætt mikið í ríkisrekstrinum, gætum aukið þjónustuna við fólkið og nýtt hverja krónu skattgreiðenda mikið betur.

Við erum að sjá núna mikla umræðu um t.d. menntakerfið og ekki nægilega góðan námsárangur. Þar held ég að við þurfum einmitt að fara í kerfisbreytingar, af því að grunnskólinn á Íslandi er best fjármagnaða skólastigið og við erum með hvað best fjármagnaða grunnskólastigið innan OECD eða þeirra landa sem við berum okkur saman við en árangurinn er ekki samkvæmt því. Við þurfum að vera óhrædd við að spyrja okkur krefjandi spurninga þar, hvar við höfum farið út af brautinni, og ég held að það sé ekki nein ein lausn til við því og það þarf bara að gera miklu betur þar. Ungdómur þessa lands, æska landsins, á það skilið að við hugsum einhverjar alvörukerfisbreytingar þar þannig að við séum að nýta þessa fjármuni í æskuna og framtíð hennar. Það er eitt gott dæmi um þetta.

Annað sem ég vil líka nefna hérna, af því ég er búinn að tala um þessar kerfisbreytingar, er búinn að tala um mikilvægi innviðanna, innviðauppbyggingu og fjárfestingu í því, og annað sem ég tel mjög skynsamlega ráðstöfun á ríkisfé, er að vera í góðu samstarfi við þriðja geirann. Þriðji geirinn gerir tíu krónur úr hverri krónu sem hann fær. Eitt samnefni í þriðja geiranum má segja að séu almannaheillafélög, þar eru náttúrlega íþróttafélögin stærst. Þá er ég eiginlega ekki að tala um sérsambönd íþróttafélaganna heldur íþróttafélögin sjálf sem eru í íþróttahúsunum, eru úti á fótboltavöllum eða inni á vettvangi, inni í pílusalnum eða á skautasvellinu eða hvar það er, gríðarlega mikið af sjálfboðaliðum sem eru að vinna frábært starf fyrir æsku landsins í æskulýðsmálum og í afreksstarfi líka, landkynningu þar af leiðandi og heilbrigði þjóðar, forvarnastarfsemi og öðru slíku. Við þurfum að vökva þennan garð vel.

Svo ég tali nú ekki um björgunarsveitirnar á þessum tímum, eins og ég kom inn á, þegar það er bara stanslaus náttúruvá eða almannavarnaástand hér. Hvar væri íslenskur fjárhagur ef björgunarsveitanna nyti ekki við? Allt það fórnfúsa starf sem þær inna af hendi í sjálfboðavinnu og við Grindvíkingar fáum heldur betur að njóta góðs af núna og höfum fengið síðustu fjögur árin. Við þurfum að tryggja að þessi félög nái að vinna og séu í góðu rekstrarumhverfi með skattalega hvata, með bein fjárframlög og hvetja almenning, og það höfum við verið að gera, gera lagabreytingar til að hvetja almenning og fyrirtæki til að styðja við almannaheillafélög með skattahvötum og öðru slíku.

Það er líka annað erindi sem kom hingað inn til fjárlaganefndar frá Björgunarfélagi Hornafjarðar sem snerist um endurgreiðslu virðisaukaskatts af uppbyggingu á starfsaðstöðu björgunarsveitarinnar. Um þetta hefur oft orðið umræða í þessum sal, að það þarf að hjálpa íþróttafélögunum, björgunarsveitunum og öðrum almannaheillafélögum að byggja upp sína félagsaðstöðu án þess að ríkissjóður sé að taka einn fjórða af öllum kostnaðinum til sín í gegnum virðisaukann. Og ég hef haft þá hugmynd að það væri hægt að mæta þessu með því að hafa einhvers konar sjóð á vegum hins opinbera þar sem þessi félög gætu sótt um styrk til kannski þriggja ára varðandi sínar framkvæmdir og sá styrkur yrði svona til samræmis við upphæðina á virðisaukaskattinum, þeim gjöldum sem ríkið tekur til sín, borga þau þannig til baka til þessara félaga og þá er hægt að hafa betri yfirsýn yfir það að þarna sé ekki verið að byggja upp starfsemi í samkeppnisrekstri við atvinnulífið eða atvinnustarfsemi heldur sé það hrein almannaheillafélagastarfsemi og annað slíkt. Við höfum verið að fara þessa leið fyrir björgunarsveitirnar varðandi eldsneytið og tækjakaup og annað slíkt. Þetta þarf að ná yfir þessa félagsaðstöðu líka og þegar verið er að byggja upp þessi íþróttamannvirki sem eru notuð í æskulýðsstarfi og beinu íþróttastarfi. Ég held að þetta sé mjög mikilvægt.

Svo er annað félag sem við erum að vísu að setja núna aukafjárveitingar til eins og Hugarafl. Það er fullt af slíkum félögum sem eru með opin úrræði og það eru mörg félög eins og Hugarafl sem eru að veita frábæra starfsemi, SÁÁ er nú annað, Samhjálp og fleiri sem eru að veita fólki úrræði í sínum aðstæðum. Ef hið opinbera ætlaði að sinna öllum þessum úrræðum myndi það kosta marga milljarða. Þörfin er gríðarleg og hún eykst þannig að við þurfum að finna gott kerfi til að aðstoða þessi almannaheillafélög eins og hægt er, eins og þessar 10 millj. kr. til Hugarafls. Ég held að það sé mikilvægt að það afgreiðist hratt, þurfi ekki að bíða lengi og vera í miklum og ströngum samningagerðum og annað slíkt. Þörfin er gríðarleg núna, sérstaklega í svartasta skammdeginu yfir veturinn og annað slíkt. Orka þessara félaga þarf að fara í að hjálpa fólkinu en ekki að lifa næstu mánaðamót af. Það er algjörlega á hreinu.

En það er líka hægt að auka tekjur ríkissjóðs á ýmsa vegu. Ég vildi byrja á að benda á það að t.d. með skattalækkunum þá halda margir að við séum að gefa eftir tekjur ríkisins. En oftar en ekki verður það til aukinnar tekjuöflunar ríkisins. Við höfum t.d. verið að lækka tekjuskatt á laun undanfarin ár og við höfum lækkað líka almenna virðisaukaskattsþrepið o.fl. og þessar tekjur hafa aukist. Við lækkuðum nýlega erfðafjárskattinn og þrepaskiptum honum og svona frítekjumörk og slíkt. Erfðaskatturinn hefur eiginlega bara margfaldast síðan þá. Þetta er mikil kjarabót fyrir fólkið í landinu líka, lægri skattar, en það verður einhvern veginn til þess að það kemur meira súrefni þannig að það verða meiri umsvif sem skila ríkissjóði meiri skatttekjum. Við þurfum að horfa vel til þess að lækka álögur á fólk og fyrirtæki til að koma inn auknu súrefni.

Auðlindanýtingin er alger grunnforsenda þess að við náum að halda því velferðarstigi sem við erum með í dag. Ef við ætlum að auka lífsgæðin hér áfram verður það ekki gert nema með aukinni auðlindanýtingu. Þar verðum við að vera áfram dugleg að nýta fiskiauðlindirnar okkar sem við höfum verið að gera og við erum alltaf að skapa meiri og meiri verðmæti úr. Verðmætaaukningin þar er gríðarleg af því að sjávarútvegsfyrirtækin hafa náð að skila afgangi sem hefur verið notaður í nýsköpun og mesta nýsköpun á Íslandi er einmitt í sjávarútvegi, hefur verið það hingað til, sem skilar sér svo í auknum verðmætum af þessari auðlind þjóðarinnar sem fiskurinn í sjónum er. Við þurfum að halda áfram með uppbyggingu á lagareldi, hvort sem er í sjó eða á landi. Þar eru gríðarleg tækifæri og útflutningsverðmætin orðin gríðarleg í því. Þar er líka mikil nýsköpun fram undan og tækifæri. Það þarf alltaf meira prótein og næringu fyrir heiminn, í stækkandi heimi. Þar getum við sótt það.

Allir þeir gestir sem vilja koma og skoða okkar yndislegu náttúru og flottu — við þurfum að vera óhrædd við að hafa þar notendagjöld til þess að byggja upp aðstöðu til að stýra þessu, til að vernda okkar náttúru, gegnum stýringu og til þess að tryggja upplifun þessa fólks og annað slíkt. Það er hægt að gera með notendagjöldum eins og við gerum t.d. á Þingvöllum þar sem rekstur Þingvallaþjóðgarðs er sjálfbær, má segja, með notendagjöldum og er samt sem áður einn stærsti ferðamannastaður landsins og fjölgar bara gestunum þrátt fyrir notendagjöldin þar og þar er líka tryggt um öryggi og verndun staðarins og honum gert hátt undir höfði.

Svo má ekki gleyma í auðlindanýtingunni orkuöfluninni. Við Íslendingar kunnum að búa til orku og nýta auðlindirnar okkar án þess að ganga um of á náttúruna. Við kunnum að gera þetta í sátt og samlyndi og nú er bara þannig að við erum komin með skuldbindingar í loftslagsmálum, við erum komin með markmið í loftslagsmálum, en ég vil líka benda á það að því hraðar sem við komumst í orkuskipti hér á landi því efnahagslega sterkari verðum við og drögum úr innflutningi á jarðefnaeldsneyti og erum að fara að framleiða okkar eldsneyti miklu meira sjálf. Við erum að draga þá líka úr kostnaði vegna loftslagsmálanna og loftslagsbókhalds og annars sem við tökum þátt í. Við erum að draga úr kostnaði líka á ferðalögum hér, hvort sem er með flugi, í skipum eða stærri farartækjum. Við þurfum að fara í orkuöflun til að geta farið í þessi orkuskipti, þessi stóru orkuskipti, í gegnum hvort sem það er ammoníak eða metan eða rafmagn eða hvað það er. Atvinnulífið og fyrirtækin eru tilbúin í nýsköpun. Þau þurfa ekki að koma með allar lausnirnar en þau eru tilbúin að fara þessa leið. Þau fá bara ekki orkuna, fá ekki leyfin og annað slíkt.

Ef við ætlum ekki að fara í frekari orkuöflun á Íslandi þurfum við bara að fara strax að búa okkur undir að draga úr velferð íslenskrar þjóðar. Okkar lífsgæði munu dragast aftur úr. Við munum ekki ná upp hagvexti nema með aukinni orkuöflun. Það er algerlega á hreinu. Það er bara að fara að gerast, því miður, nú í vetur að það er verið að skerða orku til fyrirtækja sem þýðir aukna olíunotkun hér á landi. Það þýðir aukinn innflutning á jarðefnaeldsneyti, minni viðskiptajöfnuð þar af leiðandi, og það þýðir minni hagvöxt hjá fyrirtækjunum og allt slíkt. Þannig að þetta er, myndi ég segja, neyðarástand og ég vil benda á það að íslenskt velferðarkerfi, íslenskt dreifikerfi raforku og flutningskerfi er byggt upp af því að við höfum náð að selja til stórnotenda orkuna okkar. Þannig höfum við náð að byggja upp íslenskt velferðarkerfi. Um það verður ekki deilt. Þá verðum við að vera með augun opin fyrir því þegar við ræðum hér um efnahagsmál þjóðarinnar, fjármál þjóðarinnar, að nú í þessum töluðu orðum er hættuástand á Reykjanesskaga þar sem orkuver sem framleiðir 75 MW af raforku, ásamt heitu vatni, það heita vatn sem kemur frá því orkuveri verður ekki framleitt öðruvísi en með 200 MW af rafmagni til að hita það vatn upp eða 2 milljarða olíukostnaði á mánuði, ef það orkuver fer út er eins og það séu 275 MW að fara út af kerfinu. Við getum, held ég, ekki ímyndað okkur hvaða stærðir í hagsögunni það yrðu.

En við skulum ekki gleyma því að fyrir ekki svo mörgum árum síðan, tveimur eða þremur, ég man það ekki alveg, þegar Öræfajökull og Vatnajökull voru eitthvað að hrista sig, þá voru uppi miklar áhyggjur af því að það gæti orðið rof í virkjunum okkar á Þjórsársvæðinu þar sem yfir 60% af raforku þjóðarinnar eru framleidd. Ég veit ekki hvernig við ætlum að takast fjárhagslega á við slíkt áfall, þar sem við erum að tala um fjármál núna. Ég held að við verðum að spýta í lófana og fara í mjög mikla orkuöflun ef hér á ekki illa að fara á mörgum sviðum, fyrir velferðarkerfinu okkar, fyrir fjárhagnum okkar, fyrir atvinnulífinu og hagvexti þessarar þjóðar. Þetta er bara ein frumforsenda þess að fjárlög næstu ára gangi eftir, að hér förum við í fjárfestingu í orkuöflun.

Svo að lokum: Til þess að draga úr umsvifum hins opinbera, draga úr kostnaðinum en á sama tíma draga úr áhættunni og um leið draga úr skuldsetningu — við þurfum að greiða miklu meira niður skuldir til að draga úr vaxtakostnaði. Við þurfum að komast út úr halla ríkissjóðs. Við þurfum að komast í fjárfestingu í mikilvægum innviðum eins og ég fór inn á. Það verður hægt að gera með sölu ríkiseigna og minnkandi umsvifum hins opinbera. Þar hef ég nefnt að ríkið myndi selja stóran hlut í Isavia en Isavia borgar t.d. ekki arð þannig að þar erum við með bundna fjármuni sem auka þá áhættu ríkissjóðs ef eitthvað kemur. Ég held að við eigum að fá fagfjárfesta inn þar með okkur, við eigum enn þá í Isavia, við höfum enn þá eitthvað um það að segja, ég vil benda á það að flugbrautirnar er ekki undir Isavia, ekki í efnahagsreikningi Isavia, þannig að við fáum þar fagfjárfesta. Þá losum við um kannski allt að 100 milljarða til að nota í að greiða niður skuldir og mikilvæga innviðafjárfestingu en á sama tíma höfum við enn þá stjórn á alþjóðaflugvellinum okkar með fagfjárfestum og sú uppbygging heldur þar áfram og örugglega á hagkvæmari og skynsamlegri hátt en að ríkið sé eitt að vesenast í því.

Ég vil nefna hér að við höfum fullt af ríkisjörðum og ríkislandi sem er bara einhvern veginn fé án hirðis, vil ég meina. Ég hef alltaf sagt að ríkið sé versti landeigandinn. Þar eigum við að selja þessar eignir, fá einkaframtakið til að gera úr því verðmæti og nýta þetta og hugsa um þetta. Það er íslenski bóndinn sem hugsar hvað best um landið og græðir það og gæðir, þannig að við þurfum að hugsa um það.

Það er ein stofnun sem er komin með, held ég, fjárframlög á sjöunda milljarð, Ríkisútvarpið, á meðan það er víða föst u.þ.b. 2% hagræðing, núna 3% hagræðing, ár eftir ár, á stofnanir ríkisins til þess að reyna að fara betur með fjármunina. Það eru miklar áskoranir hjá einkareknum fjölmiðlum og bara fyrirtækjum í landinu en á sama tíma er ein stofnun sem fer einhvern veginn aðra leið, Ríkisútvarpið sem fær sína samninga verðbætta. Ég gæti nú sanngirni, það fær þá ekki launabætta heldur verðbætta en svo með fjölgun útsvarsgreiðenda þá aukast líka framlög til Ríkisútvarpsins en það kemur engin hagræðingarkrafa neins staðar á móti. Þetta einhvern veginn getur ekki gengið þannig að á meðan Ríkisútvarpið stækkar alltaf á samkeppnismarkaðnum við einkareknu fjölmiðlana og gerir þetta þá fær það ekki einu sinni hagræðingu eins og aðrar menningarstofnanir, aðrar stofnanir hins opinbera og allt niður í heilbrigðis- og félagsstofnanir og ýmislegt. Þarna er hægt að spara töluverða fjármuni og um leið bæta rekstrarumhverfi einkarekinna fjölmiðla með því að Ríkisútvarpið verði ekki alltaf stærri aðili á markaðnum.

Íslandspóstur. Ég hef margoft rætt það hér í þessum stól að eftir því sem við látum Íslandspóst fá meiri peninga í alþjónustunni versnar þjónustan; draga úr þjónustunni, hætta með alþjónustu og hætta hinu og þessu, fækka dreifingardögum. Á meðan er mikil nýsköpun og þróun í alls kyns heimsendingum og pakka- og jafnvel bréfaþjónustu þannig að við þurfum að skoða hvort við getum veitt betri þjónustu fyrir minni fjármuni úr ríkissjóði og selja bara Íslandspóst eða leggja hann niður og selja eignirnar. Það er hægt að losa um fjármuni og minnka. Þetta eru nokkur dæmi, ég gæti haldið lengi áfram um þetta og nefnt hér allar eignir ÁTVR sem eru örugglega einhver hundruð milljóna sem væri hægt að minnka, Orkusalan og ég veit ekki um allt þetta en það er miklu fleira sem er hægt er að gera og við þurfum að gera.

Eins og ég fór hérna yfir áðan, í öllum samanburði og almennt séð erum við með sterkan og öflugan ríkissjóð þar sem skuldahlutföllin lækka, afkoman hefur verið betri undanfarin ár en búist var við þrátt fyrir allar þær stóru og miklu áskoranir sem við höfum þannig að við þurfum að vera viðbúin þessum áskorunum algerlega. En við getum gert betur og það er alltaf hægt að gera betur og ég hef farið yfir nokkur atriði í því. Það eru enn þá ógnir í náttúrunni og annað slíkt sem við þurfum að vera viðbúin og geta tekist á við. En fyrst og fremst þurfum við að sýna ábyrgð fyrir heimilin í landinu og fólkið í landinu til að tryggja velferð og betri lífskjör og það er hlutverk okkar hér á Alþingi.

Svo munu koma hér frekari útfærslur á mikilvægum málum eins og varðandi stuðning við bændur síðar í þessari 3. umræðu, líka kannski í fjáraukalögunum, og varðandi stuðning við Grindavík þar sem ég vil einmitt enda, á stöðunni varðandi Grindavík. Það er líka þjóðhagslega mikilvægt að þar takist vel til í endurreisninni, að það samfélag komi öflugt og kröftugt til baka af því að Grindavík er samfélag þar sem skuldsetning hefur ekki verið mikil, hvorki hjá heimilum né fyrirtækjum. Grindavíkurbær eða samfélagið þar hefur aldrei náð að manna öll störfin. Ef ég tek bara dæmi af Bláa lóninu, þar vinna 800 manns, það eru ekki nema 150 af þeim búsettir í Grindavík. Það eru 650 sem koma utan Grindavíkur til Grindavíkur og sækja vinnu. Þetta á líka mikið við í sjávarútvegsfyrirtækjum, í orkufyrirtækjum eins og HS orku og fullt af öðru slíku þannig að þarna er verið að vinna mikið af auðlindum, eins og í sjávarútvegi þar sem stórum hluta af útflutningsverðmætum í botnfiski er landað í Grindavíkurhöfn. Stór partur af veiðigjöldunum kemur þaðan. Orkuöflunin, eins og ég hef farið inn á, heita vatnið og kalda vatnið, stærstu ferðamannastaðirnir og lengi mætti telja, þannig að þetta hefur áhrif á allt íslenskt samfélag á meðan þetta samfélag er ekki virkt. Því skiptir miklu máli að koma því á fullum krafti til baka. Grindavíkurbær var eitt það sveitarfélag sem sýndi bestu ársreikninga allra sveitarfélaga ár eftir ár og ég veit að um leið og uppbyggingin kemst þar af stað verður Grindavík fljót að komast í fyrri stöðu og farin að skaffa hér vel í ríkiskassann eins og áður. Ég hlakka til þeirra tíma en þakka um leið þann mikla stuðning sem við í samfélaginu í Grindavík höfum fengið frá Alþingi og þjóðinni allri.


Ræðumaður: Jón Gunnarsson

Virðulegur forseti. Ég ætla að halda mig við alvarlega stöðu í raforkumálum okkar. Fiskimjölsverksmiðjur brenna 2.300 lítrum af dísilolíu á klukkustund þegar þær eru í gangi. Þetta er ansi mikið magn þegar allt er saman talið. Orkubú Vestfjarða brenndi 2 milljónum lítra til raforkuframleiðslu á árinu 2022 og það verður vart minna núna. Við getum rætt fjálglega um orkuskipti en það er algerlega fjarstæðukennt við þessar aðstæður. Við erum líka með öll tækifærin. Menn tala mikið um landeldi í laxeldi og eru hlynntir því og tala þar með niður sjókvíaeldi. Laxeldi á Suðurlandi sem er í pípunum þarf 300 MW. Á Vestfjörðum og Austfjörðum þarf laxeldið í tilfallandi atvinnugreinum um 300 MW. Fiskimjölsverksmiðjurnar þurfa aðgang að 100–200 MW. Þarna eru ótalin gagnaverin og annar sá græni iðnaður sem getur byggst upp í raforkumálum. Þau eru gríðarlega mörg tækifærin í grænum iðnaði þar sem við höfum kallað eftir erlendri fjárfestingu. Við erum að verða sem samfélag af milljörðum ef ekki tugmilljörðum í tekjur á hverju einasta ári vegna þeirrar stefnu sem hefur verið rekin.

Það sem við ættum að vera að ræða, virðulegur forseti, hér á þingi eru neyðarráðstafanir, ekki bara til þess að tryggja heimilum raforku, tryggja að það komi ekki til skerðinga í vetur á raforkuafhendingu til heimila og menn þurfi að slökkva ljósin á ákveðnum tímum sólarhringsins, við ættum að vera að ræða það hvernig við setjum raforkuframleiðslu og dreifingu raforku í forgang í þessu landi. Það er stærsta áskorunin að mínu mati sem þetta samfélag stendur frammi fyrir. Um leið og við gerum það þá förum við að sjá hér mögulega tekjumyndun inn í framtíðina sem gerir það að verkum að menn, í tengslum við umræðu um fjárlög, geta hætt að ræða hér um alls konar skattahækkanir út og suður og við getum farið að lækka skatta í íslensku samfélagi og við getum farið að afla tekna með alvöruverðmætasköpun á grundvelli grænnar orku sem er nóg til af á Íslandi. Við erum með einstök tækifæri meðal þjóða.


Ræðumaður: Njáll Trausti Friðbertsson

Herra forseti. Þetta er aðhald, það eru krónugjöldin 3,5%, sem er þá 2% undir áætlaðri verðbólgu. Það er að koma inn aðhald vítt og breitt. Auðvitað hefði ég persónulega viljað sjá meira aðhald og að því er stefnt, eins og ég kom inn á, með ýmsa þætti í minni ræðu, samanber einn þátt sem er vinnutímastyttingin. Ég er viss um að hv. þingmaður mun vera með mér í því í fjárlaganefnd að tala um þessa hluti eins og vinnutímastyttingu og annað. Við þurfum að vera með virkilega yfirsýn og, eins og hv. þingmaður kom inn á hérna fyrr í dag, vera með alvöruaðhald í gegnum nefndina, yfirsýn yfir hvernig hlutir eru að þróast. Það er sérstaklega eitt sem ég vil koma inn á og ég hef verið að tala svolítið um í haust, þ.e. að þegar við setjum upp kerfi í fjárlagagerðinni — þjónustu og svo eru framkvæmdir og annað — séum við með virkilegt eftirlit og eftirfylgni með verkefnunum eftir að þeim er lokið. Ég held að það gæti nú kannski verið það sem myndi hafa mest að segja og gæti verið til mestrar eftirbreytni í störfum nefndarinnar ef við færum að fylgjast betur með framkvæmdum og verkefnum sem við förum í af hálfu ríkisins, hvort það sé árangur eða ásættanlegur árangur í því og endurmeta þá hvernig það hefur allt gengið fyrir sig. Ég held að það sé raunverulega það sem þarf að gera. Ég held að við hv. þingmaður séum sammála um það, með yfir sjö ára sögu í fjárlaganefnd. Hér stendur líka þingmaður sem var með okkur í nefndinni og var þar í tíu ár. Þetta er það sem við þurfum einhvern veginn að setja í búning, hvernig við ætlum að fylgja eftir verkefnum ríkisins, bæði fjárfestingum og þeim kerfum sem við setjum upp.


Ræðumaður: Njáll Trausti Friðbertsson

Herra forseti. Ég þakka hv. þingmanni fyrir andsvarið. Það er verið að reyna að beita aðhaldi og reyna að minnka rekstur ríkisins, það er það sem verið er að reyna að gera og fjárlaganefnd núna í sínu áliti. Þótt ég hafi ekki fengið það nákvæmlega staðfest þá grunar mig nú að það þurfi að fara býsna langt aftur til að finna dæmi um það sem við í nefndinni vorum að vinna að í okkar nefndaráliti, það eru lagðar til um 600–700 milljónir í aðhald af hálfu nefndarinnar. Það er svolítið öðruvísi heldur en við höfum séð áður frá nefndinni þannig að það er aðhald þar. Og eins og ég kom inn á í minni ræðu þá er vonandi von á enn meira aðhaldi á næstu árum. Ég held að við séum enn þá að reyna að jafna aðeins úr sveiflunni eftir Covid. Það hefur náttúrlega eins og hv. þingmaður veit, við höfum setið býsna lengi saman í fjárlaganefnd þótt ég hafi skroppið úr henni í tvö ár, gengið á ýmsu og mörg áföll gengið yfir og við erum alltaf að reyna að stilla af miðað við þau áföll sem ganga yfir. Þetta eru búnir að vera svolítið sögulegir tímar. En ég held að það sé vilji og mér sýnist, miðað við síðustu ár, vera ágæt staða á þessu. Ég vil líka alltaf vekja athygli á því hvar hefur náðst árangur. Í fjármálaáætluninni 2021–2025 var gert ráð fyrir 1.000 milljarða kr. halla á rekstri ríkissjóðs og ætli hann hafi ekki endað nær 600 þegar allt var gengið í gegn þannig að ég held að það hafi náðst nokkuð góður árangur. En við þurfum náttúrlega að halda áfram að sýna aðhald og lækka skuldahlutföllin. Fyrir Covid minnir mig að að samkvæmt fjármálareglunni hafi skuldahlutföllin verið um 22%. Þau verða 32% í lok næsta árs en áttu að vera 52% miðað við fjármálaáætlunina 2021–2025.  Ég held að við séum að gera það besta með aðhaldið og a.m.k. hefur meiri hluti fjárlaganefndar gert sitt.


Ræðumaður: Njáll Trausti Friðbertsson

Frú forseti. Við ræðum hér fjárlög í 2. umræðu. Mikil vinna hefur átt sér stað í nefndinni og vil ég þakka nefndarmönnum gott samstarf í haust. Ég fagna því jafnframt að nefndin geri breytingartillögur sem stuðla að auknu aðhaldi í ríkisfjármálum sem er sá tónn sem ég vona að komi frá nefndinni á næstu misserum eftir annan tón undanfarin ár. Milli umræðna hefur orðið breyting á nokkrum forsendum eftir að ný þjóðhagsspá Hagstofunnar var birt um miðjan nóvember. Það er m.a. gert ráð fyrir 2,1% hagvexti á næsta ári í stað 2,6% áður og skýrist fyrst og fremst af hærri hagvexti árið 2022 en áður var talið, sem lækkar hlutfallslega breytingu milli 2023 og 2024. Þá er gert ráð fyrir að verðbólga verði örlítið hærri og atvinnuleysi sömuleiðis örlítið meira. Verðbólga hefur ekki lækkað jafn hratt og vonast var til þegar lækkunarferli hófst. Þó er vert að nefna að mikil óvissa er um þróun efnahagsmála og eru slegnar víða varnaglar í þjóðhagsspánni; jarðhræringar á Reykjanesskaga, niðurstöður kjarasamninga, alþjóðlegar efnahagshorfur, stríðsátök og verðbólguþróun innan lands sem erlendis getur haft áhrif á niðurstöðuna. Við sem eldri erum höfum þó séð talsvert verri tíma þegar kemur að verðbólgu og lífskjörum og hef ég fulla trú á því að okkur takist að tækla núverandi ástand. Verðbólguvæntingar eru enn háar og er mikilvægt að allir aðilar sem geta lagt lóð á vogarskálarnar sýni lit til þess að ná þeim niður. Ég tel að fjárlaganefnd sé að leggja sitt af mörkum en margir höfðu spáð sambærilegri hækkun í meðförum nefndarinnar og hefur sést undanfarin ár.

Ég vil byrja á smáumfjöllun um gleðifréttir sem hægt er að byggja ofan á. Lánshæfismat Íslands var nýlega hækkað úr A í A+ með stöðugum horfum hjá alþjóðlega matsfyrirtækinu S&P Global Ratings og stöðugar horfur endurspegla það mat S&P að íslenska hagkerfið muni vaxa áfram á næstu tveimur árum á sama tíma og halli á rekstri hins opinbera og viðskiptajöfnuður verður hóflegur. Hér er þó bara um áfangasigur að ræða. Mikilvægt er að viðhalda lánshæfiseinkunninni og bæta enn frekar. Samkvæmt S&P gæti lánshæfiseinkunn Íslands verið hækkuð ef opinber fjármál styrkjast umtalsvert umfram það sem fyrirtækið væntir nú, t.d. ef hagvöxtur verður meiri eða stjórnvöld grípa til frekari ráðstafana. Jafnframt gæti einkunnin lækkað ef staða ríkisfjármála eða ytri staða hagkerfisins versnar umtalsvert í samanburði við spár. Það er undir okkur komið að ákveða hvert við viljum fara í ríkisfjármálunum þótt óvæntir atburðir geti alltaf sett strik í reikninginn eins og við höfum fengið að kynnast á undanförnum árum.

Síðustu ár hafa verið mjög sérstök og hvert áfallið á fætur öðru dunið á þjóðarbúinu. Í mars 2019 féll WOW air sem var högg fyrir ferðaþjónustuna. Ári síðar hófst heimsfaraldur með tilheyrandi skelli fyrir þjóðarbúið og rotaði margar atvinnugreinar, m.a. ferðaþjónustuna. Í febrúar 2022 hófst svo stríðið í Úkraínu með tilheyrandi röskun á aðfangakeðjum og áhrifum á verðlag ef horft er á fjárhagsleg áhrif stríðsins. Nú síðast hófust jarðhræringar á Reykjanesskaga með alvarlegri birtingarmynd en við höfum séð áður. Þetta eru gríðarlega stórir atburðir sem myndu vera högg fyrir hvaða land sem er, líkt og hefur raungerst með alþjóðlegu áföllin. Þá er rétt að spyrja sig: Hver er staðan á skuldum ríkissjóðs og skuldum heimila af fasteignum sínum? Í fjármálaáætluninni 2022–2025 gerum við ráð fyrir að skuldahlutfall ríkissjóðs yrði um 50% árið 2024. Í fjárlagafrumvarpi ársins 2024 gerum við ráð fyrir því að í lok árs verði skuldastaðan tæp 32%. Veðhlutfall heimila á fasteignamarkaði hefur aldrei mælst lægra en nú en fyrir allan markaðinn mældist veðhlutfallið tæplega 27% af fasteignamati árið 2022. Virði flestra eigna er þó hærra en fasteignamat, sérstaklega í stærri þéttbýlum, og má áætla að raunveðhlutfall sé lægra. Sama staða er uppi ef bara er skoðaður hópurinn 25–29 ára. Þar er hlutfall fasteignalána af fasteignamati 62% og hefur aldrei verið lægra. Það er þó annar hópur sem ég tel þörf á að hafa meiri áhyggjur af en fasteignaeigendum. Það er sá hópur sem ekki hefur komist inn á fasteignamarkað og kem ég aðeins inn á þann hóp í tengslum við húsnæðisstuðning.

Það hefur borið mikið á þeirri umræðu í þingsal og fjölmiðlum að hér sé verið að veikja vaxtabótakerfið, veikja velferðina. Þar er algerlega litið fram hjá því að á undanförnum árum höfum við verið að breyta húsnæðisstuðningi í landinu. Lög um húsnæðisbætur voru sett til að leysa af hólmi húsaleigubætur. Við höfum leyft skattfrjálsa úttekt séreignarsparnaðar til að hægt sé að safna fyrir útborgun og greiða hraðar niður lán. Við höfum veitt marga milljarða í stofnframlög í almenna íbúðakerfinu. Við höfum jafnframt komið á hlutdeildarlánum til að auðvelda fyrstu kaupendum útborgun. Þessar miklu breytingar þýða að sjálfsögðu að önnur kerfi minnka eitthvað þó að það sé ekki mikið. Vaxtabótakerfið er bæði eigna- og tekjutengt. Eiginfjárhlutfall íslenskra heimila hefur hækkað hratt undanfarin misseri. Eignaverð hefur hækkað talsvert hraðar en verðlag og þar með hlutur hvers og eins í húsi sínu, hvort sem lánin eru verðtryggð eða óverðtryggð. Þá hefur kaupmáttaraukning undanfarin ár verið mjög mikil. Það eru gleðifréttir að okkur takist að auka kaupmátt en auknum kaupmætti og hærri eiginfjárstöðu fylgir líka að þörf fyrir stuðning minnkar. Þó ætla ég alls ekki að gera lítið úr því að róðurinn hefur þyngst undanfarin ár. Háir vextir, þrálát verðbólga og efnahagsástandið hefur áhrif en það er mikilvægt að horfa á langtímaþróun og hugsa til þess að til staðar eru úrræði í gegnum tímabundna erfiðleika. Kaup á fasteign eru langtímafjárfesting sem flestir borga niður á 25–40 árum. Þá er mikilvægt að horfa til langs tíma. Það er ekki að gerast nú eins og í kreppunni að fólk sé að missa húsin sín. Þá var húsnæðisverð að lækka á meðan atvinnuleysi var mikið og kaupmáttur rýrnaði. Nú hefur kaupmáttur aukist yfir nokkurra ára tímabil, ólíkt því sem má sjá annars staðar, og húsnæðisverð hækkað. Kaupmáttur ráðstöfunartekna hefur að vísu dalað undanfarna mánuði en til nokkurra ára er aukningin mikil og sérstaklega í alþjóðlegum samanburði þar sem kaupmáttarrýrnun hefur í flestum tilfellum verið ríkjandi frá upphafi faraldurs. Seðlabankinn spáir því að kaupmáttur ráðstöfunartekna hérlendis vaxi um 1,4% í ár og 1,7% á næsta ári. Þá spáir Seðlabankinn því líka að húsnæðisverð muni gefa eftir á næstu misserum og gæti því þurft að fylgjast með þeim sem hafa nýlega keypt en bankinn hefur jafnframt með stýritækjum sínum komið í veg fyrir að hægt sé að skuldsetja sig jafn mikið og raun bar vitni fyrir 15–20 árum síðan.

Þótt húsnæðisstuðningurinn hafi breyst þýðir það ekki endilega að breytingarnar skili sér í betri árangri. Mér finnst rétt að við metum árangurinn, spyrjum okkur hvort breytt kerfi húsnæðisstuðnings hafi verið til hins betra. Sem dæmi má nefna almenna íbúðakerfið þar sem svokölluð óhagnaðardrifin leigufélög eiga sviðið. Í nýlegri rannsókn Vörðu kemur í ljós að 89,1% félagsfólks ASÍ og BSRB sem býr í leiguhúsnæði hjá óhagnaðardrifnum leigusamtökum telur húsnæðiskostnað vera byrði samanborið við 89,4% á almennum leigumarkaði. Engin marktækur munur er hér á. Því er rétt að staldra við og huga að því hvort fjármunum skattgreiðenda sé vel varið í starfsemi slíkra leigufélaga sem flest setja ákveðin skilyrði um hverjir geta leigt af þeim íbúð, m.a. byggt á stéttarfélagsaðild. Sérstaklega þarf að kanna afkomu félaganna þar sem mikill hagnaður hefur verið undanfarin ár hjá sumum af þessum óhagnaðardrifnum félögum að teknu tilliti til matsbreytinga. Þá er mikilvægt að hafa í huga að því að óhagnaðardrifið er ekki það sama og kostnaðurlágmarkandi. Ég vil þó taka það fram hér að ég á ekki við leigufélög sem leigja út tímabundið eins og leigufélög námsmanna. Slík kerfi hafa sannað gildi sitt. Það eru leigufélög sem leigja ótímabundið, byggt á aðstæðum hvers og eins, sem ég tel rétt að kanna betur. Ríkið hefur lagt inn milljarða, eigið fé er að myndast hjá þeim félögum og ég velti fyrir mér hver eigi þetta eigið fé. Greiða á ríkinu stofnframlagið til baka að lokum en við eigum eftir að sjá það raungerast.

Ég held að rétt sé að kortleggja hvaða stuðningskerfi skila bestum árangri hjá mismunandi hópum og þá ráðstafa þeim fjármunum sem fara í húsnæðisstuðning í framtíðinni á skilvirkan hátt. Ég nefndi áðan þann hóp sem ekki hefur komist inn á húsnæðismarkað og það er sá hópur sem ég tel að þurfi mest á stuðningi að halda. Í nýlegri greiningu Viðskiptaráðs kemur fram að húsnæðisstuðningur ríkisins hefur verið 902 milljarðar undanfarin 20 ár. Við þurfum að endurhugsa húsnæðisstuðninginn þannig að hann nýtist betur þeim hópum sem virkilega þurfa á stuðningi að halda því sá hópur er líklega alltaf til þótt samsetning hans verði breytileg í framtíðinni. Að sama skapi þurfum við að einfalda regluverk, gera leyfisveitingaferli skilvirkara, auka framleiðni í byggingariðnaði og ná tökum á stóra vandamálinu sem er framboðsskortur. En framboðsskortinn ætla ég ekki að ræða fyrr en ég hef rætt um tvo stóra áhrifaþætti á húsnæðismarkaði, fólksfjölgun og ferðaþjónustu.

Árið 2008 var íbúafjöldi Íslands rúmlega 315.000. Sama ár spáði Hagstofa Íslands því að mannfjöldi á Íslandi árið 2050 yrði tæplega 409.000 manns. Ef fram fer sem horfir förum við fram úr þessari spá á næsta ári, 16 árum eftir að hún var gerð og 26 árum áður en hún átti að raungerast, slík hefur fólksfjölgunin verið frá hruni og sérstaklega á undanförnum sjö árum. Í fyrra fjölgaði okkur um 11.510 manns, eða um tæplega 3,1%. Samkvæmt nýjustu tölum Hagstofunnar erum við tæplega 397.000 manns á landinu. Að öllum líkindum verðum við orðin 400.000 öðru hvorum megin við áramót. Þessi mikla fólksfjölgun hefur keyrt upp einkaneyslu sem við höfum þó séð lækka í nýjum tölum. Álagið hefur einnig verið töluvert á innviði, sérstaklega á húsnæðismarkaði í bland við fjölgun ferðamanna á ný. Hagvöxtur hefur að miklu leyti verið drifinn áfram af fólksfjölgun og er það áhyggjuefni hve lágur hagvöxtur á mann hefur verið. Mikilvægt er að við hugum að framleiðniaukningu sem má stuðla að með einföldun regluverks og áframhaldandi háu atvinnustigi. Við þurfum að skoða m.a. ábatakerfi fyrir opinbera aðila til að hagræða í sínum rekstri, t.d. með bættum innkaupum, líkt og nefnt var í nefndaráliti með fjármálaáætlun fyrir 2024–2028. Aukin skilvirkni í opinberum innkaupum getur sparað ríkissjóði milljarð á ári hverju, en til þess vantar hvata fyrir stofnanir og sveitarfélög til að svara ákalli okkar stjórnmálamanna. Það þarf að huga að menntastefnunni og svara kalli atvinnulífsins varðandi hvers konar menntun við þurfum á að halda hér svo að við missum ekki verðmæt sérfræðistörf út fyrir landsteinana. Það er verkefni stjórnvalda á næstu misserum að ráðast í þessu verkefni og stuðla þannig að hraðari framleiðnivexti en við höfum séð á undanförnum áratug.

Þá aðeins um ferðaþjónustuna. Síðan ég tók sæti á þingi hef ég gert ferðaþjónustuna oft að umtalsefni. Það kemur væntanlega engum á óvart að ég mun tala hér um varaflugvallagjald en það rúmast ekki innan fyrstu ræðu og mun ég því koma sérstaklega inn á það í ræðu síðar í þessari umræðu. Ferðaþjónustan hefur á undanförnum áratugum þróast úr því að vera sumarstarfsemi í það að vera heilsársstarfsemi. Ferðaþjónustan er ein mikilvægasta atvinnugrein landsins og hefur jafnframt glætt landsbyggðina nýju lífi. Ferðaþjónustan er í raun sala á nýtingu takmarkaðra náttúruauðlinda landsins. Flestir ferðamenn koma hingað til að skoða þær náttúruperlur sem landið býður upp á. Á sama tíma hefur álagið aukist á mikilvæga innviði, til að mynda vegakerfið og heilbrigðiskerfið.  Í ræðu minni í 1. umræðu fjárlagafrumvarps í haust benti ég á að starfshópur um samkeppnishæfni og verðmætasköpun hefði verið skipaður af hæstv. ferðamálaráðherra. Ég nefndi sérstaklega að aðgangsstýring væri nauðsynleg því skilvirk aðgangsstýring kemur í veg fyrir ofnýtingu auðlinda. Þetta þekkjum við vel í sjávarútvegi. Nú hefur þessi starfshópur skilaði af sér tillögum og ég verð að segja fyrir mitt leyti að mér líst ágætlega á tillögurnar sem kynntar eru í samráðsgátt sem fyrstu drög að aðgerðum. Í aðgerðaáætlun ferðamálastefnu til ársins 2030 leggur starfshópurinn m.a. til álagsstýringu á ferðamannastöðum, leiðir til að auka framleiðni í greininni, endurskoðun á regluverki og skilvirkara eftirlit. Þá er vikið að gjaldtöku þar sem lagt er til innviðagjald á skemmtiferðaskip og afnám gistináttaskatts. Gjald á skemmtiferðaskip er að einhverju leyti í samræmi við nefndarálit fjárlaganefndar um fjármálaáætlun 2024–2028 en útfærslan sem birst hefur frá stjórnvöldum gengur að mínu mati ekki nægilega langt til að jafna samkeppnisstöðuna. Skemmtiferðaskip koma með góðar tekjur inn í hafnir en þó ekki nálægt því sem skilið er eftir í gegnum hótelgistingu. Ég nefndi það einnig í ræðu minni í haust að gistináttaskattur væri ekki góð aðgangsstýring að auðlindum. Misræmi væri í því hverjir borguðu og það væri misjafnt milli samkeppnisaðila.

Nú hafa komið fram tillögur um stóraukna gjaldtöku í gegnum gistináttaskatt. Skattstofninn verður breiðari, sem er ágætt markmið í sjálfu sér, en skatturinn íþyngjandi fyrir greiðendur. Við höfum áður þrefaldað gistináttaskatt sex árum eftir gildistöku laganna og nú sex árum síðar ætlum við a.m.k. að tvöfalda hann með því að rukka á hvern fullorðinn í stað hverrar gistináttaeiningar. Slík breyting er ekki einföld í framkvæmd og ekki til þess fallin að einfalda eftirlit. Ég hef aðeins fylgst með málinu sem er hjá efnahags- og viðskiptanefnd og sé að í umsögnum eru ýmsir vankantar taldir fram. Ég tel mikilvægt að skoðuð séu nánar þau sjónarmið sem þar koma fram og varlega sé farið í miklar kerfisbreytingar í flýti sem geta falið í sér mikinn afleiddan kostnað fyrir fyrirtækin óháð því hvort fjárhæð skattsins breytist.

Hér vil ég einnig minnast á mikilvægi þess að stuðlað sé með markvissum hætti að betri dreifingu ferðamanna um allt land. Í því felst að þjóðhagslegur ábati sé hámarkaður og stoðir byggðar um land allt og styrktar enn frekar allt árið um kring. Allt Ísland allt árið.  Í nefndaráliti með fjármálaáætlun fyrir 2024–2028 var bent á að gagnlegt yrði að ráðast í greiningu á tekjum ríkisins af mismunandi tegundum ferðamanna eftir ferðamáta til og frá landinu, innan lands og vali á gistingu. Í nefndaráliti með fjárlagafrumvarpinu er þessi tillaga ítrekuð. Ég tel mikilvægt að slík greining liggi fyrir þegar við ákveðum hvernig skal hátta skattheimtu í ferðaþjónustu til frambúðar.

Ég ræddi áðan um húsnæðismarkaðinn en fór ekki nákvæmlega út í stærsta vandamálið sem við glímum við á því sviði. Stóra vandamálið er framboðsskortur. Mér finnst mikilvægt að ræða aðeins um ferðaþjónustu og fólksfjölgun,  til þess að setja vandamál fasteignamarkaðarins í samhengi, því þessir tveir þættir hafa, líkt og ég kom inn á, mikil áhrif á húsnæðismarkað. Ég ræddi einnig um húsnæðisstuðning og margir virðast telja að nauðsynlegt sé að gefa í þar. Ég tel nauðsynlegt að við tökum á stærsta vandamálinu, téðum framboðsskorti. Heimagisting hefur verið á milli tannanna á fólki, mislengi þó, en undanfarið hefur færst kraftur í umræðuna og margir tekið upp málflutning sem hótel og gistihús hafa haldið á lofti í mörg ár. Í síðustu viku var til að mynda umfjöllun um fjölbýlishús í Reykjavík þar sem meiri hluti íbúða virtist kominn í útleigu til ferðamanna. Borgin var ekki alveg viss hvort þetta væri samkvæmt þeirri stefnu sem hún hafði markað eður ei, það fór eftir viðmælendum hverju sinni. Síðar í vikunni bárust af því fréttir að ríki og sveitarfélög töluðu ekki saman þegar kemur að skattheimtu því íbúðirnar væru í lægsta þrepi fasteignaskatts þrátt fyrir að í þeim væri stunduð atvinnustarfsemi sem rekstrarleyfi væri fyrir hjá ríkinu. Það hlýtur að vera öllum augljóst að þegar hægt er að breyta íbúðum á besta stað í hótelíbúð sem leigja má ferðamanni með hærri tekjum en þeim sem hér búa og greiða lægri skatta en samkeppnin þá færist þróunin í þá átt að íbúðir sem skipulagðar eru fyrir íbúa enda í útleigu til ferðamanna.

Ég tel gríðarlega mikilvægt að ráðist verði í markvissar aðgerðir til að ná böndum á heimagistingu sem starfrækt er í atvinnustarfsemi, svo jafnræði í samkeppnisumhverfi og gjaldtöku sé tryggt milli ólíkrar gististarfsemi. Það er mikill munur á heimagistingu þegar lögheimili aðila er leigt út meðan hann er í burtu og heimagistingu sem er í útleigu allt árið. Annað kallast deilihagkerfi en hitt er atvinnustarfsemi. Tryggja verður að gjaldtaka í atvinnustarfsemi sé jöfn svo aðilar keppi eftir sömu leikreglum. Að þessu er vikið í nefndaráliti fjárlaganefndar, bæði við fjármálaáætlun og nú það fjárlagafrumvarp sem rætt er hér.

Það er í þessu samhengi áhugavert að skoða svar hæstv. innviðaráðherra við fyrirspurn hv. þm. Loga Einarssonar um fjölda íbúða eftir byggðarlögum. Í svarinu kemur fram að árið 2022 hafi yfir 22.000 íbúðir verið án skráðs lögheimilis. Þar af voru 12,4% íbúða á höfuðborgarsvæðinu án skráðs lögheimilis tæplega 12.000 talsins. Á Akureyri voru íbúðirnar rúmlega 1.400 eða 16,4%. Á tímum framboðsskorts á húsnæðismarkaði hljótum við að spyrja okkur hvort það sé ekki a.m.k. nauðsynlegt að jafna samkeppnisstöðu milli hótela og útleiguíbúða til ferðamanna og hvort við þurfum jafnvel að ganga lengra tímabundið til að leiðrétta þann markaðsbrest sem á sér stað. Huga þarf að framboðshliðinni í öllum okkar aðgerðum á húsnæðismarkaði komandi misseri. Ég ítreka hér að ein besta leiðin til að auka framboð á húsnæðismarkaði er að einfalda flókið regluverk og gera ferla skilvirkari og auka framleiðni í byggingarstarfsemi.

Við eigum til skýrslu frá 2020 frá OECD um samkeppnismat á regluverki í ferðaþjónustu og byggingariðnaði sem unnin var að beiðni hæstv. ráðherra, Þórdísar Kolbrúnar Reykfjörð Gylfadóttir sem þá var m.a. ráðherra iðnaðar- og ferðamála. Í skýrslu OECD koma fram 316 tillögur til úrbóta á regluverki í byggingariðnaði og 121 tillaga til úrbóta í ferðaþjónustu. Við þurfum því ekki að finna upp hjólið. Við þurfum bara að bretta upp ermar og koma þessum úrbótatillögum í gagnið.

Aðeins um vinnutímastyttingu og kjarasamninga. Kjarasamningar losna hjá flestum stéttarfélögum nú á nýju ári og ríkið er stærsti vinnustaður Íslands og laun eru einn stærsti útgjaldaliðurinn. Í ljósi þróunar undanfarinna ára þar sem hið opinbera hefur verið leiðandi í launahækkunum tel ég rétt að almennur markaður gefi tóninn áður en hið opinbera semur við sína viðsemjendur. Mikilvægt er að gerðir séu langtímasamningar sem byggja á framleiðniaukningu og að samningar stuðli að lækkun verðbólgu og þar með létti þrýstinginn á stýrivöxtum Seðlabankans öllum til heilla. Í þessu samhengi vil ég gera vinnutímastyttinguna, verkefnið Betri vinnutími, að umtalsefni hér og kafa aðeins dýpra en ég gerði í 1. umræðu. Komin að er reynsla á verkefnið Betri vinnutími en KPMG skilaði skýrslu í fyrra þar sem árangurinn var metinn. Markmið vinnutímabreytinga var að bæta vinnustaðamenningu og nýtingu vinnutíma, auka skilvirkni, bæta gæði þjónustu, tryggja betur gagnkvæman sveigjanleika og stuðla þannig að bættum lífskjörum og samræmingu fjölskyldu- og atvinnulífs. Forsendurnar voru þær að laun eða launakostnaður stofnana myndi ekki breytast, starfsemi myndi ekki raskast og opinber þjónusta yrði af sömu eða betri gæðum en áður.

Í skýrslu KPMG kemur fram að innleiðingin hafi ekki gengið eins og best væri á kosið. 77% stofnana fóru í hámarksvinnutímastyttingu þrátt fyrir að stjórnendum hafi verið ráðlagt að fara í hægt sakirnar og innleiða styttingu í skrefum samhliða vinnu við umbætur á rekstri og þjónustu. KPMG taldi áhrif stéttarfélaga hafi leitt til þessa þar sem þau töldu kjarasamningsbundin rétt félagsmanna sinna að fá hámarksstyttingu en skyldurnar um gagnkvæman ávinning fylgdu ekki nægilega sterkt með. Í fæstum tilfellum skilgreindu stofnanir núllpunkt. Þar af leiðandi eru ekki til staðar mælanlegir mælikvarðar til að meta áhrif breytinganna og árangur með tilliti til markmiða. Stofnanir hafa flestar litla sem enga yfirsýn á árangur og byggja mat sitt oft á tilfinningu. Ekki eru vísbendingar um að stytting vinnuvikunnar hafi hækkað launakostnað en sterkar vísbendingar eru um að þjónustustig ríkisstofnana hafi lækkað og meðaltal starfsánægju lækkað örlítið þrátt fyrir almenna ánægju með verkefnið meðal starfsfólks. Áhrif á skilvirkni eru óljós en lækkun þjónustustigs er að mínu mati forsendubrestur í verkefninu sem ráðist var í. Verkefnið var innleitt of geyst hjá flestum stofnunum og framkvæmdin var ekki í samræmi við skýrar forsendur og markmið. Líta verður til þess við gerð næstu kjarasamninga að í verkefninu hafi falist bein launahækkun þar sem ekki tókst að halda sama eða betra þjónustustigi og laun hafi ekki lækkað á móti. Þrátt fyrir að laun hafi ekki hækkað hækkaði launavísitala um 16,1% milli 2020 og 2021 hjá opinberum starfsmönnum en á sama tíma um 8,5% á almennum vinnumarkaði.

Það bendir allt til þess að niðurstaðan sé verri þjónusta fyrir sambærilegan kostnað í krónum talið en framleiðniaukning er grundvöllur betri kjara. Þó er vert að nefna að laun vegna vaktaálags hækkuðu um 12,6% milli ára á hvert stöðugildi en dagvinnulaun og yfirvinnulaun hækkuðu á sama mælikvarða. Færri vinnustundir fyrir sömu laun er hækkun á tímakaupi starfsmanna. Við í fjárlaganefnd, í nefndaráliti meiri hlutans, beinum því til ríkisstjórnarinnar að koma af stað markvissum mælingum á skilvirkni innan sinna ráðuneyta og undirstofnana. Það er mikilvægt að geta skoðað áhrifin af verkefnum líkt og umræddu verkefni. Jafnframt finnst mér mikilvægt að forsendur verkefnisins verði teknar upp í næstu kjaraviðræðum og hlutur ríkisins leiðréttur að einhverju leyti þannig að báðir aðilar uppfylli sínar skyldur.

Á undanförnum misserum hefur ríkissjóður losað um hlut sinn í Íslandsbanka með tveimur útboðum. Salan hefur skipt miklu máli fyrir fjárhagsstöðu ríkissjóðs og þau mikilvægu innviðaverkefni sem við höfum ráðist í undanfarin ár, t.d. uppbyggingu nýs Landspítala sem óhjákvæmilegt er að sjá spretta upp þegar maður ferðast fram hjá spítalasvæðinu. Salan hefur skilað ríkissjóði 108 milljörðum og ríkissjóður á enn 42,5% hlut í Íslandsbanka. Ég fagna því að sjálfsögðu að við séum að losa hlut okkar í fjármálafyrirtæki því ríkið á ekki að vera í áhættusömum samkeppnisrekstri. Við munum öll hvernig fór fyrir fjármálakerfi heimsins fyrir 15 árum. Í forsendum fjárlagafrumvarpsins fyrir árið 2024 er gert ráð fyrir að selja helming þess hlutar. Mér fannst sérstaklega ánægjulegt að meiri hluti nefndarinnar náði saman um að ítreka mikilvægi þess að salan gangi eftir á næsta ári. Við stöndum frammi fyrir óvissu með útgjöld vegna jarðhræringa á Reykjanesskaga, lægri hagvaxtarspá en miðað var við í sumar, auk þess sem væntingar eru um aukið atvinnuleysi. Því er hægt að áætla varlega að útgjöld gætu aukist meira en gert er ráð fyrir í frumvarpinu. Sala samkvæmt áformum á næsta ári mun verða til þess að auka sjóðstreymi til ríkisins og minnka lánsfjárþörf meðan vaxtastig er hátt.

Ég vil gera lög um opinber fjármál aðeins að umtalsefni hér og hvernig við getum lært af reynslunni til að gera enn betur líkt og við höfum gert áður. Árið 1997 tóku gildi lög um fjárreiður ríkisins. Var það í fyrsta skipti sem heildarlöggjöf var sett um fjárlagagerð, framkvæmd fjárlaga, lántöku ríkissjóðs, ríkisreikning og reikningsskil. Lögin mörkuðu þáttaskil en á grundvelli þeirra hefur mótast framkvæmd sem hefur aukið festu og samræmingu við áætlanagerð, við eftirlit með framkvæmd fjárlaga og við reikningshald ríkisins að erlendri fyrirmynd. Þá var talið að skortur á langtímamarkmiðum og markvissum áætlunum um þróun opinberra fjármála væri ástæða þess að sjaldnast tækist að halda útgjöldum innan þess sem gert væri ráð fyrir í fjárlögum. Farið var í vinnu við endurbætur á lögunum og m.a. fengum við ábendingar og hugmyndir að úrbótum frá Alþjóðagjaldeyrissjóðnum sem gerði tæknilega úttekt á umgjörð opinberra fjármála. Að lokum varð til frumvarp til laga um opinber fjármál. Frumvarpið var samþykkt í lok árs 2015 og tóku lögin gildi árið 2016. Markmið laganna er að stuðla að styrkri og ábyrgri stjórn opinberra fjármála og góðri hagstjórn. Lögunum er jafnframt ætlað að tryggja heildstæða stefnumörkun í opinberum fjármálum til lengri og skemmri tíma, vandaðan undirbúning áætlana, skilvirka og hagkvæma fjárstjórn og starfsemi, að opinber reikningsskil séu í samræmi við viðurkenndar reglur og að virkt eftirlit sé með stjórn og ráðstöfun opinbers fjár, eigna og réttinda. Hver ríkisstjórn skal samkvæmt lögunum setja sér fjármálastefnu eins fljótt og hægt er. Árlega er svo lögð fram fjármálaáætlun til næstu fimm ára sem verður grunnur að fjárlögum næsta árs. Grunngildi fjármálastefnu og fjármálaáætlunar skuli vera sjálfbærni, varfærni, stöðugleiki, festa og gagnsæi. Mér þykir rétt að fara stuttlega yfir hvað er átt við með því.

Sjálfbærni felur í sér að skuldbindingar séu viðráðanlegar og leggi ekki ósanngjarnar byrðar á komandi kynslóðir. Varfærni byggir á að jafnvægi sé á milli tekna og gjalda til að koma í veg fyrir ófyrirséðar og neikvæðar afleiðingar og stöðugleiki felst í að stuðla að jafnvægi í efnahagsmálum. Festa felst í því að forðast óvæntar eða fyrirvaralitlar breytingar og gagnsæi snýr að því að sett séu mælanleg markmið til meðallangs tíma um þróun opinberra fjármála. Þá er að finna tvær fjármálareglur í lögum um opinber fjármál og ein til vara. Afkomuregla felur í sér að heildarjöfnuður yfir fimm ára tímabil skuli alltaf vera jákvæður og árlegur halli undir 2,5% af vergri landsframleiðslu. Skuldareglan felur í sér að heildarskuldir eigi að vera lægri en 30% af vergri landsframleiðslu. Sé skuldareglan ekki uppfyllt er svo skuldalækkunarreglan til að stuðla að því að ná tökum á skuldum.

Mér finnst þetta góður rammi sem við höfum sett utan um fjármál hins opinbera en það þýðir ekki að hann sé fullkomin. Yfirleitt er svigrúm til að gera betur. Ég vil gera hér að umræðuefni hugmyndir sem upp hafa komið, m.a. hjá hv. þm. Óla Birni Kárasyni, um að sett verði útgjaldaregla í lög um opinber fjármál. Margir umsagnaraðilar hafa bent á kosti slíkrar reglu og við höfum átt samræðu um hana í nefndinni. Við höfum séð óvæntan uppgang á tekjuhlið miðað við spár en freistnivandinn veldur því að útgjaldahliðin bólgnar oftar en ekki út samhliða. Útgjaldareglan myndi taka á þessu og styrkja þau grunngildi sem eiga að vera í fjármálastefnu og fjármálaáætlun. Þegar tekjur aukast óvænt eigum við að greiða niður skuldir til að vera í stakk búin að takast á við áföll og tryggja m.a. að við sendum ekki reikning fyrir útgjöldum í dag á komandi kynslóðir. Á tímum verðbólgu myndi útgjaldareglan einnig styðja betur við peningastefnuna og aðgerðir Seðlabankans.  Það er vonandi að við sem vinnum hér í þessum þingsal getum náð saman um að gera útgjaldareglu að veruleika á næstu misserum líkt og lagt er upp með í nefndaráliti meiri hlutans.

Aðeins í lokin um landbúnaðinn og erfiða stöðu bænda, það er ekki hægt að skauta fram hjá því hér að tala um þá stöðu. Í frumvarpinu er gert ráð fyrir 198 millj. kr. til aðgerða sem eiga að stuðla að auknu kynbótastarfi og innviðauppbyggingu ásamt beinum stuðningi við kornframleiðslu í samræmi við áherslur aðgerðaáætlunarinnar Bleikir akrar. Þá er til staðar fjárveiting vegna vinnu við verndandi arfgerðir gegn riðuveiki í íslenska sauðfjárstofninum en unnið að hraðari ræktun riðuþolins sauðfjárstofns á ræktunarsvæðum sem eru skilgreind sem áhættusvæði. Landbúnaðurinn í dag glímir við einstaklega erfitt rekstrarumhverfi, sérstaklega í framhaldi af innrás Rússa í Úkraínu þar sem stórhækkað verð á ýmsum aðföngum landbúnaðar hefur gjörbreytt öllum rekstrarforsendum. Fordæmalaus hækkun hefur orðið á áburði, orku, kjarnfóðri og ýmsum öðrum aðföngum til búrekstrar sem ekki hefur verið mögulegt að velta út í almennt verðlag. Bændur hafa nánast enga möguleika á að velta slíkum byrðum út í almennt vöruverð. Þá hafa orðið verulegar hækkanir á fjármagnskostnaði þar sem landbúnaðurinn hefur m.a. þurft vegna opinberra aðgerða um bættan aðbúnað búfjár að standa í miklum fjárfestingum. Stækkun búa með tilheyrandi fjárfestingum og mikilli skuldsetningu í samhengi við veltu er þung í skauti. Eðli búskapar er að aðskilnaður heimilis og fyrirtækis er ekki sá sami og almennt er í atvinnurekstri. Heimili bændafjölskyldna eru samofin búrekstri auk þess sem velferð búfjár er stöðugt í forgangi. Í mjólkurframleiðslu og fleiri búgreinum er ekki val um að fresta fjárfestingum vegna settra laga og reglna stjórnvalda. Ég legg sérstaklega áherslu á að þótt flestir finni fyrir stórhækkun á fjármagnskostnaði verður að hafa þessa sérstöðu landbúnaðar í huga. Staðan er þó mismunandi innan stéttarinnar en sá hluti bænda sem hefur þurft að fjárfesta og margt ungt fólk í landbúnaði sem nýlega hefur hafið rekstur er í mjög alvarlegri stöðu. Því hefur hópur ráðuneytisstjóra unnið að tillögugerð og greiningu á þessari erfiðu stöðu sem er komin upp innan atvinnugreinarinnar. Ráðist verður í bráðaaðgerðir og til lengri tíma að tryggja rekstrarhæfni landbúnaðar. Meiri hlutinn á von á því að leggja fram breytingartillögu á þessu málefnasviði við 3. umræðu fjárlagafrumvarpsins. Þessar tillögur frá þessum hópi ráðuneytisstjóra komu einmitt fram í dag og við höfum þá tækifæri til að kynna okkur þær betur í framhaldinu.

Ég hef farið stuttlega yfir erfiða stöðu bænda en málefnið þarfnast lengri og ítarlegri umræðu og ég mun leggja sérstaklega áherslu á landbúnað í annarri ræðu minni síðar í þessari umræðu þar sem tíminn er ekki nægilegur til að fara í það að þessu sinni. Ég hef lokið máli mínu, herra forseti.


Ræðumaður: Njáll Trausti Friðbertsson

Herra forseti. Með kaupmáttinn þá er það kannski ekkert óeðlilegt að það komi smáhiksti í það miðað við að hann var að aukast töluvert á Covid-árunum, sem við sáum nánast hvergi annars staðar, sem var vegna þeirra viðamiklu aðgerða sem var farið í í Covid þar sem við vildum verja þá stöðu og verja fyrirtækin til þess að komast einmitt hratt áfram þegar við kæmumst út úr Covid. Þetta hefur verið hagstjórnin. Varðandi stöðugleika vil ég segja þetta: Árin 2013–2020, á sjö ára tímaskeiði, var meðalverðbólga í landinu 2,4%. Hún fór tvisvar upp fyrir verðbólgumarkmið Seðlabankans og tvisvar undir þannig að það hefur náðst töluverður árangur varðandi það. Síðan vildi ég rétt koma inn á vaxtajöfnuðinn. Ég held að við þurfum að taka ítarlegri umræðu um vaxtajöfnuð ríkissjóðs, Við erum með 110 milljarða inni en greiddir vextir eru 58 og 34 milljarðar af þessum 110 eru verðbætur og 18,5 eru reiknaðir vextir vegna lífeyrisskuldbindinga og er ekki greidd heldur reiknuð stærð. Þannig að ef við tökum raunverulegar vaxtatekjur ríkisins og vaxtagjöldin sem eru greidd út þá er munurinn 22 milljarðar sem ég held að sé bara með því besta, ekki heimsmet held ég en með því besta sem gerist.


Ræðumaður: Njáll Trausti Friðbertsson

Herra forseti. Ég vil byrja á að þakka hv. þingmanni fyrir ræðuna. Við hv. þingmaður höfum rætt þetta mikið í fjárlaganefnd, um framleiðni, og nú kemur það fram í þeim hagspám sem hafa verið að birtast, hvort það var hjá Seðlabankanum frekar en Hagstofunni, að reiknað er með að framleiðni á næsta ári á Íslandi verði 2%, sem sagt landsframleiðsla á vinnustund vex um 2%, árið 2025 1,2% og 2026 0,6%. 0,6% er svipað eins og hefur verið á Norðurlöndunum á síðustu árum. Maður hefur oft rætt það hér í ræðum að framleiðni hafi verið 1,3% að meðaltali síðustu sjö, átta árin, svona kannski fram að Covid. Það er rétt að hafa það í huga. Þessar tölur um framleiðni líta því ágætlega út. Síðan er það kaupmáttur ráðstöfunartekna en  Seðlabankinn í sinni spá gerir ráð fyrir að hann vaxi um 1,4% á þessu ári og 1,7 á næsta ári. Það þarf líka að hafa í huga að fara rétt með það í umræðunni.


Ræðumaður: Hildur Sverrisdóttir

Frú forseti. Ef ég vind mér bara í lokaorð hv. þingmanns varðandi bæturnar þá er ég þess þenkjandi almennt að það sé betra að við lækkum frekar skattbyrði tekjulægstu hópanna hér á landi. Það hefur verið áhersla ríkisstjórnarinnar undanfarin ár með góðum árangri. Húsnæðisbætur hafa tilhneigingu til að fara beint inn í leiguverðið til að mynda þannig að við skulum ekki flækja einfalda hluti sem við vitum nákvæmlega hvernig virka best. Barnabæturnar eru síðan annað. Þar hefur verið gerð kerfisbreyting þar sem fleiri áttu kost á að fá bætur. Hins vegar er það orðað svo af hv. þingmanni að fólk sé að missa bætur þegar það hækkar í launum. Ég vil líka fá að nefna sem þingmaður Reykjavíkur, frú forseti, að barnabætur hér á landi eru auðvitað áskorun þegar fólk missir tekjur því það fær ekki pláss fyrir börnin sín í leikskólum. Ég vil því hvetja hv. þingmann til að beina spjótum sínum líka að Samfylkingunni í Ráðhúsi Reykjavíkur. Leysum þann vanda foreldra í staðinn fyrir að beina að ríkisstjórninni að leysa vandann í Ráðhúsinu með auknum barnabótum.


Ræðumaður: Hildur Sverrisdóttir

Frú forseti. Það væri nú gaman að hafa aðeins meiri tíma til að ræða við hv. þingmann um ýmislegt sem hér kom fram en mig langar kannski aðeins að staldra við að það er að mínu viti ekki tekjuvandi í ríkisfjármálunum heldur útgjaldavandi og ég heyri lítið af tillögum þar að lútandi í málflutningi hv. þingmanns fyrir hönd Samfylkingarinnar. Það virðist einnig vera sem hér hafi hvorki verið heimsfaraldur né stríð í Evrópu með sínum afleiðingum. Mig langar að nefna að við erum með öll tæki og tól til að gera eins vel og hægt er hér á landi, við erum með góða afkomu í alþjóðlegum samanburði en staðan núna er snúin og þess vegna verður að vera áhersluatriði okkar allra að reyna að ná tökum á verðbólgu og þar af leiðandi vöxtum. Mig langar því að spyrja hv. þingmann: Styður hún norrænt velferðarkjaramódel, eins og hún talar um þar sem er fyrst skoðað hvað er til skiptanna áður en því er skipt? Mun Samfylkingin styðja vegferð Sjálfstæðisflokksins í að reyna að færa það lagaumhverfi í þá átt?


Ræðumaður: Hildur Sverrisdóttir

Frú forseti. Ég þakka hv. þingmanni fyrir svarið og ég held að okkur gefist ekki tími til að ræða allt samhengi hlutanna varðandi hagnað og hvenær honum er velt yfir á viðskiptavini eins og öll lögmál kveða á um. En ég hjó eftir því í ræðu hv. þingmanns hér áðan að hann vísaði til ítalska hvalrekaskattsins svokallaða sem rök fyrir því að sexfalda bankaskattinn. Það kom mér eilítið á óvart því að í fyrsta lagi veit ég ekki betur en að það séu allir, þar á meðal ítalska ríkisstjórnin, sammála um að það hafi verið eitt allsherjarklúður þar sem virði bankanna hrundi og sem var tap fyrir alla hlutaðeigandi, sem var auðvitað ekki það sem að var stefnt. En það sem kannski vakti mesta furðu mína er að ítalski hvalrekaskatturinn sem lagður var á er lægri en skattarnir sem eru á íslenska banka nú. Þannig að ég fæ kannski í seinna andsvari, í seinni spurningu minni, að spyrja hv. þingmann: Er í raun og veru verið að leggja til lækkun á bankaskatti þar sem ítalski hvalrekaskatturinn er lægri en núverandi skattar á íslenska banka?


Ræðumaður: Hildur Sverrisdóttir

Frú forseti. Ég vil gjarnan fá að ræða aðeins við hv. þingmann um samhengi hlutanna sem mér finnst við gera of lítið hér í þessum ágæta sal. Mig langar aðeins að velta fyrir mér áhrifum skattahækkana og hvort hv. þingmaður hafi velt þeim fyrir sér alveg til enda. Það er vitað að skattahækkanir á fyrirtæki sem hljóma í eyrum margra sem alltaf af hinu góða enda að lokum alltaf á viðskiptavinum þess fyrirtækis. Alveg eins er skattahækkun á banka fyrst og fremst skattahækkun á skuldsett heimili. Mig langar því að velta fyrir mér, þar sem tillaga Flokks fólksins kveður á um sexföldun á bankaskatti eða um 31 milljarð, hvaða áhrif hv. þingmaður telur að það hafi á venjuleg skuldsett heimili og húsnæðislán þeirra.


Ræðumaður: Njáll Trausti Friðbertsson

Frú forseti. Þetta andsvar þótti mér frekar klént. Hvort sem við tökum 1990, 1991 síðustu 30 árin eða tökum síðasta áratuginn — tökum bara síðustu 100 ár á Íslandi. Árið 1926 verða Íslendingar 100.000. Þá vorum við fátækasta land Evrópu eða eitt af þeim og það hefur breyst töluvert mikið á síðustu 100 árum. Síðan 1990, hvort sem við tökum það ár eða síðustu tíu árin eða hvað, þá hefur kaupmáttur í þessu landi vaxið gríðarlega. Ráðstöfunartekjur hafa vaxið mjög mikið og mér er til efs að það séu mörg ríki í Evrópu sem hafa upplifað nákvæmlega svona skeið. Við getum tekið þetta yfir langan tíma. Það verður að hafa eitthvert samhengi hlutanna. Hvað er það sem við erum að eltast við í grunninn þegar við erum að reyna að meta uppbyggingu lands, hvernig okkur gengur efnahagslega? Er það ekki farsæld í samfélaginu, hvernig fólk hefur það, hvernig við byggjum upp menntakerfi, hvernig við byggjum upp heilbrigðiskerfið, hvernig við sinnum öryggismálum þjóðarinnar? Ég efast um að það séu mörg samfélög sem hafa varið jafn miklu fjármagni í uppbyggingu í samfélögum eins og við erum búin að upplifa nákvæmlega hér, hvort sem við tökum síðasta áratuginn eða síðustu þrjá áratugi eða síðustu 100 árin, það eru ekki mörg samfélög sem hafa búið við þetta. Það er það sem við verðum að tala um og við verðum að hafa eitthvað til þess að bera þessa hluti saman. Það hefur verið svolítið merki Pírata, þess flokks, þegar við tölum um efnahagsmálin, að gera lítið úr því sem er notað til að meta hlutina, fá einhvern grunn í umræðunni. Ég heyrði ekki betur en að hv. þingmaður hafi komið í ræðu sinni áðan inn á þjónustuviðmið, reyna að gera huglæga hluti hlutlæga. Það er það sem ég var að tala um áðan, að það sé eitthvað til að grípa um. Þá þætti mér vænt um ef hv. þingmaður myndi kannski svara betur því sem ég er að spyrja um: Hefur okkur vegnað vel síðustu tíu ár,  metið út frá ráðstöfunartekjum, kaupmætti, að byggja upp samfélag, byggja upp hag íbúa landsins?


Ræðumaður: Njáll Trausti Friðbertsson

Frú forseti. Ég byrja á að þakka hv. þingmanni fyrir ræðuna. Það var býsna víða farið og sumt svolítið í þoku og annað var verið að reyna að setja í eitthvert samhengi hlutanna. Hv. þingmaður hefur verið gjarn á að tala um að gera huglæga hluti hlutlæga. Hann gagnrýnir líka hagfræðina og hugtökin þar sem við erum nákvæmlega að reyna að gera huglæga hluti hlutlæga í gegnum hagfræðina, eins og ákveðna kaupmáttaraukningu, hagvöxt og slíka hluti þannig að við vitum og höfum eitthvað til að fastsetja hluti og gefa okkur einhverja mynd af þessari stöðu. Í nefndaráliti 1. minni hluta, í kafla sem hv. þingmaður kallar Stöðugleikinn, er skotið á Sjálfstæðisflokkinn og ég hafði tiltölulega gaman að því vegna þess að mér fannst þetta bara ein þvæla, þessi stöðugleiki. Mjög slæmt og lélegt að taka akkúrat þessi 30 ár í hagsögu þjóðarinnar. Ef við tökum bara sjö ára tímabil frá 2013 til 2020 þá var meðalverðbólgan 2,4%. En hvað gerðist þarna 2019 og 2020 og hvað gerðist 2022? Jú, WOW air féll í mars 2019. Við munum það sameiginlega úr fjárlaganefnd þess tíma að það vakti töluvert viðbragð í nefndinni og í ríkisfjármálunum. Það var talað um að þetta yrði áfall upp á 30 milljarða fyrir ríkissjóð. Árið 2020 kom Covid í mars, heimsfaraldur, og svo innrás Rússa í Úkraínu í febrúar 2022. Ég spyr bara: Hvað er hægt að gera í svona ástandi til að skapa stöðugleika? Og ef við skoðum sögu síðustu tíu ára þá held ég að það sé ekki hægt að tala eins og hv. þingmaður talar um þetta í sögulegu samhengi.


Ræðumaður: Ásmundur Friðriksson

Fór ég fram yfir?Forseta finnst þessi ábending góð. Hann mun taka hana til greina og minnir þingmanninn á að það er líka virðing við áhorfendur og þingið að fara að þingsköpum og virða tímatakmörk. Ekki í þetta skipti.


Ræðumaður: Diljá Mist Einarsdóttir

Virðulegi forseti. Ég tek gjarnan á móti ungu fólki hérna í þinginu og tók nýlega á móti ungmennaráði með kollega. Samtalið við ungmennin var eins og vanalega líflegt og hressandi og spurningarnar sem þau beindu til okkar í þetta skiptið voru sérstaklega góðar. Af hverju borgum við svona háa skatta? Af hverju er ekki hægt að lækka skatta og fara bara betur með peninginn? Af hverju þurfum við að borga skatta en megum svo ekki kjósa? Hvað getur Alþingi gert í leikskólamálum? Og af hverju er verið að eyða peningum í rándýran strætó í framtíðinni í stað þess að bæta strætó núna og gera hann bara ókeypis? Eins og talað út úr mínu hjarta. Við borgum allt of háa skatta og ættum að fara betur með skattheimtuna. Alþingi hefur nýlega lengt rétt foreldra til fæðingarorlofs. En sum sveitarfélög mættu gera betur þegar kemur að dagvistunarmálum, þið heyrið mig nú reglulega tuða um það hér. Mér er það síðan óskiljanlegt hvers vegna við ætlum að eyða peningum í rándýran strætó í framtíðinni í stað þess að bæta kerfið sem við höfum nú þegar og allt of fáir nota. Ungir sjálfstæðismenn hafa lengi barist fyrir því að kosningaaldur verði lækkaður og slík frumvörp eru lögð reglulega fram á Alþingi og gott ef kollegi minn, hv. þm. Andrés Ingi Jónsson, er ekki með eitt slíkt frumvarp sem liggur frammi núna. Ég var hins vegar að leggja fram frumvarp úr hinni áttinni eða um að einstaklingar byrji ekki að greiða tekjuskatt fyrr en við 18 ára aldur. Við höfum bundið kosningarétt við þann aldur og þar með tækifærið til þess að hafa áhrif á þær ákvarðanir sem eru teknar, m.a. í skattamálum. Eins og þau segja sjálf: Af hverju þurfa ungmenni að borga skatta en mega svo ekki kjósa?


Ræðumaður: Jón Gunnarsson

Virðulegur forseti. Það blasa  miklar áskoranir við þjóðinni þegar kemur að raforkuframleiðslu og raforkuframboði í landinu. Það birtist okkur í þeim neyðarlögum sem nú er verið að setja á Alþingi til að tryggja að heimilin verði ekki fyrir skerðingu á raforku á komandi vetri. Það hefur síðan skelfilegar afleiðingar fyrir þá atvinnu- og verðmætasköpun sem er í pípunum og hjá fyrirtækjum sem þurfa á raforku að halda. Má þar nefna til að mynda gagnaversiðnaðinn, sem er nú talinn einn helsti vaxtarbroddur í grænum iðnaði á Íslandi hjá fyrirtækjum sem hafa verið mörg hver að undirbúa sig undir að fara að þjónusta gervigreindarfyrirtæki úti um heim þar sem eftirspurnin er mikil og gríðarlega mikið af afleiddum störfum verður til og mjög fjölbreytt og verðmæt atvinnustarfsemi. Þessi áform verður öll að leggja á ís vegna þeirrar stöðu sem upp er komin. Ég hef áður farið yfir hér í ræðu   hver saga þess  er.

Svo sjáum við í dag að það eru að birtast tillögur í samráðsgátt frá verkefnisstjórn rammaáætlunar 5. Þar birtast gamlir kunningjar í orkukostum eins og Holtavirkjun og Urriðafossvirkjun í Þjórsá og Skrokkalda. Þetta eru kostir sem voru í nýtingarflokki rammaáætlunar þegar verkefnastjórn um rammaáætlun 2 skilaði af sér fyrir um 10, 12 árum síðan. Svo er þetta búið að velkjast í kerfinu svona fram og til baka og enn er þetta að velkjast í kerfinu og þessir kostir eru núna aftur komnir í nýtingarflokk. Þetta er svona sambærilegt við það að við erum búnir að berjast í 20 ár við að leggja einhverja Suðurnesjalínu og við komum ekki enn þá rafmagni norður yfir frá Blöndu til Akureyrar. Þetta eru allt saman  kerfislæg vandamál sem við glímum við og kostnaður samfélagsins af því að þetta skuli ganga með þessum hætti hér undir stjórn   Alþingis er auðvitað skelfilegur og hleypur orðið á tugum milljarða króna fyrir íslenskt samfélag á hverju ári fyrir utan það stopp sem verður núna í atvinnu- og verðmætasköpun   í landinu vegna þeirrar stöðu sem upp er komin.


Ræðumaður: Bryndís Haraldsdóttir

Virðulegur forseti. Í morgun fór allsherjar- og menntamálanefnd til fundar við menntamálaráðherra og fékk upplýsingar um niðurstöður okkar í PISA. Niðurstöðurnar eru með öllu óásættanlegar. Því miður hefur það verið svo í langan tíma að árangur íslenska grunnskólakerfisins er ekki nægilega góður en hann fer versnandi. Það er algerlega óásættanlegt að aðeins 60% 15 ára barna hafi náð grunnfærni í lesskilningi. Það er óásættanlegt og við verðum að grípa til aðgerða. Hæstv. menntamálaráðherra hefur boðað samtal við okkur í allsherjar- og menntamálanefnd sem við höfum mikinn áhuga á að taka. Ég hef jafnframt óskað eftir sérstakri umræðu um þetta mál hér í þingsal. Hæfni íslenskra barna er örlítið meiri þegar kemur að stærðfræðilæsi og læsi á náttúruvísindi. En stóra málið er að námsárangur er ekki nægilegur. Aftur á móti sýna þessar niðurstöður líka að líðan barna í íslenskum skólum er betri en víða annars staðar og þau bera traust til kennara sinna. Það eru jákvæðar fréttir og það er eitthvað sem við eigum sannarlega að geta byggt á. En lausnin felst ekki í auknu fjármagni inn í kerfið því að við skulum líka muna það að útgjöld til menntamála á Íslandi eru með þeim hæstu innan OECD-landanna. Hér þarf þess vegna að taka til í kerfinu, átta sig á því hvaða breytinga er þörf til að ná árangri og til þess verðum við að hafa mælikvarða á það sem virkar og það sem virkar ekki.  Ég ætla líka að leggja það til að norrænu menntamálaráðherrarnir komi sér upp samnorrænni vísinda- og ráðgjafarnefnd því að það er ljóst að niðurstaða hinna Norðurlandanna  er líka að fara niður á við og þess vegna held ég að við verðum að hlusta á vísindafólkið okkar, fólkið sem veit hvaða námsaðferðir virka.


Ræðumaður: Birgir Ármannsson

Forseta hafa borist bréf frá heilbrigðisráðherra þar sem óskað er eftir fresti til að veita skrifleg svör við fyrirspurnum á þskj. 543, um stefnu í áfengis- og vímuvörnum, frá Halldóri Auðar Svanssyni, og á þskj. 525, um Heyrnar- og talmeinastöð Íslands, frá Bjarkeyju Olsen Gunnarsdóttur.

Einnig hafa borist bréf frá umhverfis-, orku- og loftslagsráðherra þar sem óskað er eftir fresti til þess að veita skrifleg svör við fyrirspurnum á þskj. 519, um upprunaábyrgðir á raforku, og þskj. 541, um aðgerðir gegn olíuleit, báðar frá Andrési Inga Jónssyni, á þskj. 515, um vatnsréttindi, frá Ásthildi Lóu Þórsdóttur, á þskj. 544, um endurskoðun laga um verndar- og orkunýtingaráætlun, frá Ingibjörgu Isaksen, og á þskj. 546, um hnattræna stöðuúttekt, frá Þórunni Sveinbjarnardóttur.

Þá hefur borist bréf frá mennta- og barnamálaráðherra þar sem óskað er eftir fresti til að veita skriflegt svar við fyrirspurn á þskj. 468, um aðkomu ungs fólks að ákvarðanatöku, frá Elvu Dögg Sigurðardóttur.

Að lokum hafa borist bréf frá menningar- og viðskiptaráðherra þar sem óskað er eftir fresti til þess að veita skrifleg svör við fyrirspurnum á þskj. 275, um ferðakostnað, og á þskj. 462, um alþjóðlegar skuldbindingar og frumvarpsgerð, báðar frá Birni Leví Gunnarssyni, á þskj. 394, um framlög og hagræðingarkröfu til Ríkisútvarpsins, frá Vilhjálmi Árnasyni, og að lokum á þskj. 256, um útvistun verkefna Samkeppniseftirlitsins, frá Birgi Þórarinssyni.


Ræðumaður: Hildur Sverrisdóttir

[Hlátur í þingsal.]Herra forseti. Þó að ég muni ekki styðja þetta mál ef fram heldur sem horfir þá styð ég þær breytingar sem hér hafa verið gerðar á málinu. EES er vissulega mikilvægasta viðskiptasamband sem við eigum en það er þó ekki alveg fullkomið. Sá angi tilskipunarinnar sem þetta mál byggir á er að mínu mati órökstuddur og sýndarlýðheilsuaðgerð þar sem það hefur ekkert að gera með tilgang frumvarpsins um að stemma stigu við tóbaksnotkun ungmenna, sem er frábært markmið. Mentolsígarettur hafa þar afskaplega lítið vægi ef eitthvert. Mér þykir þetta því vont mál, eða þessi angi málsins öllu heldur, og um leið og ég biðst fyrir hönd Alþingis afsökunar gagnvart vinkonum mínum í saumaklúbbum landsins og öllum djammreykingarmönnunum langar mig að segja við þau: Hamstrið mentólsígaretturnar ykkar næstu fjögur ár. Við fengum  það þó í gegn að lengja þetta um fjögur ár. Þær ku geymast ágætlega í frysti.


Ræðumaður: Bjarni Benediktsson

Virðulegur forseti. Ég er algjörlega sammála hv. þingmanni um það grundvallaratriði að við ætlumst auðvitað til þess að peningar sem eru ætlaðir til þess að rata í mannúðaraðstoð endi ekki hjá hryðjuverkamönnum til að fjármagna þeirra starfsemi. En til þessa höfum við ekki haft ástæðu til að ætla að það sé að gerast. Það er ágætt að taka það fram hér í tilefni af því sem hv. þingmaður segir að Bandaríkjamenn eru að hvetja til þess að menn auki framlögin til þessarar stofnunar þótt sumir vilji að það sé tryggt meira gagnsæi um meðferð fjármunanna. En síðan er það nú þannig að þessi stofnun er með sitt eigið innra eftirlit þar sem kemur mikill fjöldi þjóða að því að skoða gagnsæismál hjá stofnuninni. Nú er fram undan fundur hjá Frökkum þar sem ástandið á Gaza verður til umræðu og í því sambandi verði sérstaklega horft til þess hvernig flóttamannaaðstoðin er að ná árangri. En það er ekki meginefni fundarins að horfa til þess að allt sé að renna úr höndum þeirra til hryðjuverkamannanna heldur þvert á móti að það sé mikilvægt að stofnunin hafi áfram getu og stuðning til þess að ná árangri. Ég tek auðvitað ábendingum alvarlega sem hv. þingmaður er að ræða en við höfum ekki séð nein ákveðin merki um að þetta eigi við rök að styðjast.


Ræðumaður: Bjarni Benediktsson

Virðulegi forseti. Já, hér er spurt um eina af þeim stofnunum sem hvað lengst hefur verið samstarfsstofnun Íslands í mannúðarmálum og við höfum haft góða reynslu af samstarfi við þessa stofnun. Þetta er stofnun sem öll Norðurlönd styðja og ber t.d. að nefna að Noregur fer fyrir sérstökum hópi gjafaríkja sem leggja stofnuninni til stuðning, en Bandaríkin eru þó með stærsta framlagið. Það er ástæða til að skoða sjálf verkefnin sem stofnunin sinnir en þegar við veltum því fyrir okkur þá sjáum við að hér er um nokkuð víðtæka mannúðaraðstoð að ræða; það er stuðningur við grunnmenntun, það er stuðningur við heilbrigðis- og félagsþjónustu. Við sjáum að á vegum stofnunarinnar er rekstur á 700 skólum á svæðinu, þar af eru 183 á Gaza-svæðinu, en stofnunin er bæði að sinna Palestínuflóttafólki á Gaza en líka á Vesturbakkanum og í Austur-Jerúsalem en þar fyrir utan í Jórdaníu, Líbanon og Sýrlandi. Á vegum stofnunarinnar eru 120 heilsugæslustöðvar og þar af hafa verið starfræktar 22 á Gaza.

Í ljósi þessa víðtæka mannúðarstarf sem fer fram á vegum þessarar stofnunar þá höfum við ekki haft áhyggjur af þessu en þetta hefur samt borið á góma á þeim fundum sem ég hef sótt með öðrum utanríkisráðherrum, að vegna þessarar umræðu sem sums staðar hefur skotið upp kollinum þá hafa ríkin, þ.m.t. Bandaríkin, verið að ganga sérstaklega eftir því að peningarnir skili sér þangað sem þeim er beint. Við munum að sjálfsögðu fylgjast vel með því eins og aðrir  en ég held að við munum ekki geta gert mikið af eigin rammleik heldur þurfum að styðjast við samstarf við aðrar þjóðir í því efni.


Ræðumaður: Birgir Ármannsson

Til svara eru: Forsætisráðherra, matvælaráðherra, utanríkisráðherra, menningar- og viðskiptaráðherra, mennta- og barnamálaráðherra og heilbrigðisráðherra.


Ræðumaður: Birgir Ármannsson

Borist hefur bréf frá utanríkisráðherra þar sem óskað er eftir fresti til þess að veita skriflegt svar við fyrirspurn á þskj. 397, um verkefni á vegum Atlantshafsbandalagsins í Afganistan, frá Birgi Þórarinssyni.

Einnig hafa borist bréf frá heilbrigðisráðherra þar sem óskað er eftir fresti til þess að veita skrifleg svör við fyrirspurnum á þskj. 520, um áfengisneyslu og áfengisfíkn, frá Bjarkeyju Olsen Gunnarsdóttur, og þskj. 521, um liðskiptaaðgerðir, frá Berglindi Hörpu Svavarsdóttur


Ræðumaður: Birgir Ármannsson

Fangelsismálastofnun – aðbúnaður, endurhæfing, árangurForseti vill tilkynna að skýrsla Ríkisendurskoðunar, sem ber heitið , hefur verið send stjórnskipunar- og eftirlitsnefnd til umfjöllunar, sbr. 8. tölulið 1. mgr. 13. gr. þingskapa.


Ræðumaður: Birgir Ármannsson

Greta Ósk Óskarsdóttir hefur undirritað drengskaparheit að stjórnarskránni og er boðin velkomin til starfa á Alþingi.


Ræðumaður: Birgir Ármannsson

Stjórnskipunar- og eftirlitsnefnd mælir einróma með staðfestingu kosningar Gretu Óskar Óskarsdóttur og telst það samþykkt án atkvæðagreiðslu ef enginn hreyfir andmælum.

Greta Ósk Óskarsdóttir hefur ekki áður tekið sæti á Alþingi og ber því að undirrita drengskaparheit að stjórnarskránni.



[Greta Ósk Óskarsdóttir, 7. þm.	Suðvest., undirritaði drengskaparheit að stjórnarskránni.]


Ræðumaður: Birgir Ármannsson

Þann 29. nóvember bárust bréf frá Þórunni Sveinbjarnardóttur og Jódísi Skúladóttur um að þær verði fjarverandi á næstunni í opinberum erindum. 1. desember tóku því sæti á Alþingi 1. varamaður á lista Samfylkingarinnar í Suðvesturkjördæmi, Guðmundur Andri Thorsson, og 2. varamaður á lista Vinstrihreyfingarinnar – græns framboðs í Norðausturkjördæmi, Kári Gautason, en 1. varamaður hefur boðað forföll.

Þá hafa borist bréf frá Halldóru Mogensen, Andrési Inga Jónssyni, og Þórhildi Sunnu Ævarsdóttur um að þau verði fjarverandi á næstunni. Í dag taka því sæti á Alþingi 1. og 2. varamaður á lista Pírata í Reykjavíkurkjördæmi norður, Lenya Rún Taha Karim og Valgerður Árnadóttir, og 3. varamaður á lista Pírata í Suðvesturkjördæmi, Greta Ósk Óskarsdóttir, og víkur þá 1. varamaður, Eva Sjöfn Helgadóttir, af þingi, en 1. og 2.   varamaður hafa boðað forföll. Guðmundur Andri Thorsson, Kári Gautason, Lenya Rún Taha Karim og Valgerður Árnadóttir hafa öll tekið sæti á Alþingi áður og eru boðin velkomin til starfa að nýju.

Landskjörstjórn hefur gefið út tilkynningu á grundvelli 1. mgr. 113. gr. kosningalaga til Gretu Óskar Óskarsdóttur. Jafnframt hefur stjórnskipunar- og eftirlitsnefnd fundað til þess að fjalla um kosningu og kjörgengi hennar.


Ræðumaður: Hildur Sverrisdóttir

Ekki andspurning.Herra forseti. Ég þakka hv. þingmanni fyrir þetta andsvar sem ég veit nú ekki hvort er rétt að kalla andsvar. Einmitt, þetta var kannski ekki andspurning. En ég þakka bara fyrir orð hv. þingmanns og tek undir þetta. Fyrst hann opnaði á bragðefni heilt yfir þá horfir maður auðvitað fljótt framan í ákveðinn tvískinnung í þessu. Það sem má nefnilega ekki gleyma er að sígarettur eru bannaðar börnum, þannig að það eitt og sér er fasti. Svo horfum við t.d. á áfengi sem er líka bannað börnum en það er til jarðarberjaáfengi. Svo enginn misskilji mig þá er ég ekki að mælast til þess að við förum að banna jarðarberjaáfengi en ég myndi halda að það væri talsvert líklegra og það væri meiri hætta. Ef fólk vill passa börn gagnvart öllu því sem getur mögulega komið fyrir þau og það sé gert einhvern veginn af hálfu hins opinbera, að það sé hlutverk þess, ef við erum á þeim stað í lífinu, sem ég er alla jafna ekki, þá þætti mér nú nærtækara að hafa áhyggjur af einhvers konar jarðarberjaáfengi en mentólsígarettum. Ég held að það sé líka það sem er svona frústrerandi við þetta mál, að svona mál fari í gegn þrátt fyrir að því fylgi bæði tvískinnungur og ákveðið tilgangsleysi í því hvað er verið að reyna að ná utan um þegar rökstuðningurinn er ekki meiri. Við eigum að gera betur en þetta.


Ræðumaður: Hildur Sverrisdóttir

Virðulegur forseti. Hér hefur talsvert og réttilega verið komið inn á mikilvægi forvarna, mikilvægi þess að börn forðist tóbak í eins miklum mæli og hægt er. Það er hægt að taka undir það allt saman. Allt í þessu frumvarpi sem hefur með þá þætti að gera er vel hægt að taka undir. En það er enn í þessu frumvarpi það atriði sem ég verð að segja að er bara einhver helber vitleysa sem ég verð að fá að lýsa yfir undrun á að við séum enn eftir langan þingferil þessa máls að horfast í augu við að verði að öllum líkindum lendingin hér í lagatexta. Það sem ég er þá sérstaklega að tala um er það sem er talað um í frumvarpinu sem bann við einkennandi bragði á tóbaksvörum. Það sem er ofboðslega flókið og villandi í þessari umræðu er að það er annars vegar svo sjálfsagt og eðlilegt að taka undir og vilja sporna gegn bragðbætandi efnum sem myndu gera sígaretturnar meira spennandi t.d. gagnvart börnum, eins og súkkulaðisígarettur eða jarðarberjasígarettur eða eitthvað slíkt. Við skulum kannski ræða að það mætti halda utan um það í einhvers konar mengi og reyna að aðskilja þær frá einhvers konar nammihugrenningatengslum í hugum barna. En inn í það mengi sem einkennandi bragð er sett í þessu frumvarpi fellur sem sagt mentólbragð á tóbaki, mentólbragð sem fimmtungur reykingafólks á Íslandi kýs að nota í sinni tóbaksneyslu.

Hér langar mig að koma með það innskot, forseti, að ég átti mig mætavel á því að kannski flestir sem á þetta hlýða hér hjá mér hugsa sem svo: Er ekki bara fínt fyrir þetta fólk að hætta að reykja? Er ekki bara fínt að banna sem mest hvað varðar reykingar? En þrátt fyrir að sú skoðun sé góðra gjalda verð þá er það ekki það sem við erum að tala um hér. Við erum að tala um að banna eina ákveðna sígarettutegund í rauninni, í þessu tilfelli Salem Lights og Capri bláan eins og mér hefur verið tíðrætt um, og því hvað slíkar tegundir hafa gert umfram aðrar er ósvarað og því er ekki svarað í þessu frumvarpi. Rökstuðningurinn fyrir því að börn leiti í þetta einkennandi bragð og mentól þá í rauninni hljóti að falla þar undir er langsóttur og fálmkenndur í besta falli. Og þrátt fyrir að mörgum finnist kannski allt í lagi að við séum einhvern veginn smám saman að fækka sígarettutegundum, hvort það sé ekki bara allt saman jákvætt, þá megum við ekki missa sjónar á því að hérna er bara verið að gera upp á milli fólks. Það er ekki verið að gæta að jafnræði fólks. Fólk hefur bara þann rétt að hafa mismunandi smekk á því hvers það kýs helst að neyta, hvernig það vill helst hafa það á bragðið. Það er þeirra réttur. Ef við ætlum að taka það valfrelsi af fólki verðum við alla vega að geta fært rök fyrir því af hverju við erum að taka það valfrelsi og að mínu viti svarar þetta frumvarp því alls ekki.

Ég hef áður fjallað um þetta mál í lengra máli og það er kannski óþarfi að endurtaka það allt saman hér og nú. En fyrir mér er þetta hreinlega órökstutt og algerlega óþarft og nær í engu að sinna eða mæta þeim tilgangi sem er lagt upp með í frumvarpinu að öðru leyti. Mér finnst þetta vera aðför að saumaklúbbum landsins. Mér finnst þetta vera aðför að djammreykingum, sem eru þrátt fyrir allt partur af okkar samfélagi sama hvað fólki finnst um það á, gerð á órökstuddan og óþarfa hátt að mínu viti.

Ég átta mig fullvel á því að EES er eitt mikilvægasta viðskiptasamband sem við eigum í. Ég átta mig líka á því að því fylgir oft að þurfa að innleiða hér hluti sem okkur þykja misgóðir. Ég hafði þó væntingar um, ég hafði einlægar væntingar um að horft yrði til þess að tilskipun sú sem frumvarp þetta byggir á er tæplega tíu ára gömul, hún er í rauninni úrelt. Reykingar hafa síðan þessi tilskipun var gerð minnkað af sjálfu sér, fólk reykir ekki í jafn miklu magni og áður, bara vegna forvarna og fræðslu. Það er það sem skiptir mestu máli þegar við erum að reyna að stemma stigu við tóbaksreykingum, forvarnir og fræðsla, gerum endilega meira af því. Þannig að tilskipunin er úrelt og hún er  ofboðslega lítið rökstudd hvað varðar mentólþátt frumvarpsins. Ég hafði líka væntingar þar sem það er þannig að íslenskir reykingamenn eru hrifnari af mentólsígarettum en reykingamenn í öðrum löndum. Eins og ég sagði áðan mun hátt í fimmtungur reykingafólks verða fyrir því að þeirra vara verður ekki lengur til, vara sem er að mínu viti, og frumvarpið sýnir ekki fram á neitt annað, ekki hættulegri en hinar vörurnar í hillunum. Og ástæðuna fyrir því, herra forseti, tel ég því miður vera þá að hér er verið að bera á borð einhvers konar sýndarlýðheilsuaðgerð. Nú geta margir embættismenn tikkað í box um að þeir hafi núna verið að spyrna gegn því að börn byrji að reykja, geta kallað það harla gott dagsverk og farið að snúa sér að einhverju öðru, þegar staðreyndin er sú að það er ekki með nokkru móti hægt að halda því fram að börn byrji eitthvað sérstaklega meira að reykja mentólsígarettur frekar en aðrar sígarettur.

Ég held að það hefði verið betra að einbeita sér að því sem raunverulega getur skipt máli í þessu, sem eru forvarnir og fræðsla, í staðinn fyrir að taka valkostina af þeim Íslendingum sem kjósa fara í góðra vina hópi út á svalir og fá sér eina sígó. Einhverra hluta vegna ætlar íslenska ríkið að banna þeim að velja þá tegund sem þeir myndu helst kjósa á þeirri stundu og ég get ekki stutt það. Mér finnst mjög vont að við ætlum að hleypa þessu svona í gegn og ég held að ég hafi farið stuttlega yfir helstu ástæður þess að mér finnst þessi lög ekki standast og ekki ná neinum þeim tilgangi sem er hér í mjög fallegum orðum ýjað að. Mér þykir þetta bara mjög leitt ef ég á að segja eins og er, herra forseti, og ekki þinginu til sóma. Þrátt fyrir að þetta sé eflaust smámál í hugum flestra er þetta samt ákveðið prinsippatriði. Við setjum ekki lög bara af því bara, þótt þau kannski hljómi vel, algjörlega burt séð frá því hvort þau nái einhverjum tilgangi, algjörlega burt séð frá því hvort það sé nógu vel rökstutt, algerlega burt séð frá því að fullt af fólki mun verða mjög leitt þegar þetta verður að lögum. Mér finnst að við eigum ekki að haga löggjöf okkar þannig. Ég mun ekki styðja þetta frumvarp og fyrir hönd Alþingis bið ég saumaklúbba landsins afsökunar á þessari vegferð hér og hvet þá til þess að fara að hamstra Capri bláan áður en það verður of seint.


Ræðumaður: Birgir Þórarinsson

Ég er ekki að því.Frú forseti. Ég þakka hv. þingmanni fyrir andsvarið. Hv. þingmaður svaraði því nú ekki hvort hann teldi eðlilegt að bíða í 20 ár eftir því hvort það megi hefja orkuframleiðslu í sínu eigin landi. Ég vil taka það fram, hv. þingmaður, að ég er náttúrusinni og mér þykir t.d. hraun afar fallegt og það er afar fallegt Skaftáreldahraunið og í Skaftárhreppi. Ég hef gengið um þetta svæði þar sem eru fyrirhuguð virkjunaráform í Hverfisfljóti og ég hef séð meira að segja kort af þessu og ég get ekki séð að þetta sé mikið lýti í landinu þar. Við eigum náttúrlega líka að hugsa til þess að þarna eru landeigendur sem hafa búið alla sína ævi á þessum stað og auðvitað hafa þeir tilfinningar gagnvart landinu. Það má ekki draga það í efa. En þetta er líka fólk sem er kannski að hugsa um sitt lífsviðurværi og að nýta sínar auðlindir sem það á, þjóðinni til hagsbóta, áttum okkur á því. Við erum að fara í orkuskipti, við þurfum að framleiða meira rafmagn og þetta er loftslagsmál o.s.frv. Ég vil bæta við að þetta hefur þær afleiðingar, hv. þingmaður, að þeir sem hafa kannski hugsað sér að fara í, segjum bara litla raforkuframleiðslu, 1–2 megavött, sem er mikilvægt, smávirkjanir eru mikilvægar fyrir okkur og sérstaklega nú á tímum — heldur hv. þingmaður að þetta hvetji fólk til þess að fara í svoleiðis ferli þegar það horfir upp á margra ára bið með tilheyrandi kostnaði o.s.frv.? Og svo koma stjórnmálamenn og segja: Ja, kerfið á bara að vera þunglamalegt, það á bara að vera svona, þú átt bara að bíða og bíða. Nei, hv. þingmaður, ég held að þetta geti ekki staðist. Ég held að við verðum að endurskoða þetta ferli og ég ætla að vona að það verði niðurstaðan að við endurskoðum þetta kerfi. Það eru of margar stofnanir sem koma að þessu, það þarf að einfalda þetta kerfi. Ég er ekki að segja það að ef menn hafa hugmynd að virkjun þá eigi það að vera samþykkt daginn eftir en það á ekki að taka 20 ár að fá svo nei.


Ræðumaður: Birgir Þórarinsson

Frú forseti. Ég þakka hv. þingmanni fyrir ræðuna, ágætisræðu. Ég vil koma inn á það sem hann nefndi hér, að kerfið eigi að vera þunglamalegt. Ég veit ekki hvort hann notaði það orð en það lá í augum uppi að hann vísaði til þess að kerfið ætti að vera þungt í vöfum og maður ætti ekki að geta tekið ákvörðun um að virkja heima hjá sér og það væri bara komið daginn eftir. Nú er þetta ekki svo. En við höfum náttúrlega þetta kerfi sem heitir rammaáætlun þar sem er búið að fara í gegnum langt og strangt kerfi þar sem er ákveðið hvað á að nýta og hvað á að vernda. Það ríkir sátt um það. En svo er hins vegar verið að reyna að koma í veg fyrir virkjunarkosti þar sem er þegar búið að ákveða að skuli vera virkjunarkostir í rammaáætlun. Engu að síður er verið að reyna að stíga ofan á það og koma í veg fyrir það. Við þekkjum dæmi þess. Ég ætla nú kannski ekki að fara í það hér. Hv. þingmaður nefndi virkjunaráform í Hverfisfljóti og ég þekki þar til og lýsti ég í minni ræðu þeirri þrautagöngu sem landeigendur þar hafa þurft að ganga í gegnum og það eru komin 23 ár. Það er búið að fylgja öllu ferlinu, umhverfismat og allt þetta sem krafist er og loksins á tuttugasta ári kemur framkvæmdarleyfið. Þá er það hópur umhverfissinna sem kærir það og málið allt sett í uppnám aftur eftir 20 ár. Mig langar bara að spyrja hv. þingmann að því hvort hann telji að það sé bara alveg eðlilegt að það séu svona hindranir í þessu ferli sem geti varað í 20 ár. Er eðlilegt að landeigandi sem hefur áhuga á því að hefja orkuframleiðslu, þjóðinni til hagsbóta, þurfi að bíða í 20 ár?


Ræðumaður: Njáll Trausti Friðbertsson

Frú forseti. Ég held að það séu allir sammála því að 20 ára tími eða jafnvel lengur að koma upp raflínu sem er hluti af flutningskerfi raforku um landið sé allt of langur tími. Ég hygg að það sé jákvætt að Landsnet hefur breytt sinni stefnu og nálgun sem snýr að því hvernig eigi að koma samtalinu áleiðis. En það er mjög alvarlegt hvað það hefur tekið langan tíma, það er nákvæmlega þetta, þetta mikla þjóðaröryggismál sem græna orkan er og flutningur á henni um landið og nýting hennar. Og náttúrlega núna þegar við erum að fara í orkuskiptin og núna þegar þessi ákvörðun er tekin um kolefnishlutlaust Ísland 2040, þar sem við ætlum fyrst og fremst að treysta á rafvæðingu landsins, þá verður þetta flutningskerfi miklu, miklu mikilvægara út frá öryggissjónarmiðum heldur en við höfum þekkt hingað til. Þá getum við ekki brennt bara olíu við hliðina á okkur og hitað upp húsin eða hvað það er. Er hv. þingmaður sammála mér um mikilvægi þess að kerfið sé öflugt sem snýr að flutningskerfinu varðandi þau markmið sem við ætlum að ná í gegnum rafvæðingu Íslands og orkuskiptin og kolefnishlutlaust Ísland árið 2040?


Ræðumaður: Njáll Trausti Friðbertsson

Virðulegur forseti. Kannski spurning til hv. þingmanns: Er það eðlilegt að það taki 20 ár að leggja raflínu til að tryggja orkuflutninga um landið, til að nýta orku betur, græna orku sem er framleidd á Íslandi, til að auka orkunýtni kerfisins sem er lykilatriði? Hv. þingmaður kom inn á í sínu máli orkunýtni og ég er bara sammála um það. Þegar við vorum að taka heildarlöggjöfina um raforkulögin, ég var framsögumaður þess máls fyrir tveimur, þremur árum í atvinnuveganefnd, þá lögðum við mjög mikla áherslu einmitt á glatvarma, beintengingu við virkjanir til að nýta í grænni starfsemi og slíka þætti. Það er lykilatriði. Ég held að flestir Íslendingar séu sáttir við hvað hefur áunnist og hvert við erum að stefna, hvernig ætlum að fara með orkuna, en það er lykilatriði að nýta orkuna í grænu orkukerfi þar sem þú nýtir vatnsafl, jarðvarma og vindorku til að spila með öflugu flutningskerfi til að ná einmitt sem bestri orkunýtni í heildarkerfinu,  það er nákvæmlega þetta. Samspil vatnsafls og vindafls getur skapað gríðarleg tækifæri á Íslandi, gríðarleg. Það kemur meira að segja í ljós þegar þetta er skoðað, þessar tvær myllur í hafinu við Búrfell, að nýtni af þeim vindmyllum er með því besta sem gerist, 40–45%, meðan á heimsvísu í vindorkunni er þetta hlutfall nýtni um 28%. Það vill bara svo til að framleiðsla á Íslandi með vindi getur verið mjög hagstæð, er á við okkar öflugustu og bestu vatnsaflskosti varðandi kostnað. Þannig að spurningin er: Er hv. þingmaður sammála mér um þessa orkunýtni kerfisins og samspil þessara þátta í gegnum orkuflutningskerfið og að þannig hámörkum við virðið fyrir íslenskt samfélag?


Ræðumaður: Njáll Trausti Friðbertsson

Frú forseti. Það er nákvæmlega þessi fjölbreytni sem var farin af stað í kringum 1960 með orkuframleiðslu, með samningunum við Alusuisse á sínum tíma, álverið kemur reyndar 1969, á því góða ári. Fyrir 1960 var bara sjávarútvegur og aftur sjávarútvegur og landbúnaður. Það var nákvæmlega markmiðið að fjölga atvinnugreinum. Síðan höfum við fengið fleiri greinar eins og ferðaþjónustuna og þetta er að taka á sig mynd. Ég held að það sé enginn að tala um að við ætlum að halda þessum hlutföllum sem snúa að stóriðjunni, að vera með þau í 80–85% eða 78% sem ég held að sé nýjasta talan. Við ætlum að taka þetta niður og það er það sem er að gerast. En við verðum að hafa í huga og það er stóra breytingin frá því að sjávarútvegurinn réð hér öllu varðandi efnahagslíf þjóðarinnar eins og á síldarárunum — álverið í Straumsvík kemur inn í það hrun og hafði mikið að segja, hjálpaði mjög til á sínum tíma — að núna síðustu ár hafa 8% verið sjávarútvegur, 8% ferðaþjónustan, fyrir utan Covid-árin, og ætli stóriðjan sé ekki með svona 3, 4%, á því bili. Þetta er gríðarleg breyting frá því sem áður var. Ég held að það séu allir sammála um það að við ætlum að koma með fjölbreyttari starfsemi, enda hefur verið talað á þeim nótum, fá fjölbreyttari græna starfsemi, grænan iðnað. En íslensk orkuframleiðsla á grænni orku, hvort sem það er vatnsaflið, jarðvarmi eða vindorka sem framtíðarorkuframleiðsla, er undirstaða, ein af helstu undirstöðunum fyrir lífskjörum þessarar þjóðar og þess að við búum við þau góðu kjör sem við búum við hér. Hitaveitan og þessir hlutir skapa þetta velsældarsamfélag sem við búum við á Íslandi og hafa haft gríðarleg áhrif á kjör landsmanna.


Ræðumaður: Njáll Trausti Friðbertsson

Lifað með öldinni,Frú forseti. Mér finnst þetta áhugavert. Maður fær sjaldan tækifæri til að heyra stefnu Pírata og Pírataflokksins í málefnum sem snúa að orkumálum þjóðarinnar, stóriðjunni, atvinnulífi og öðru þannig að mér fannst þetta áhugavert. Álverið fyrir austan, Fjarðaál, er gríðarlega mikilvægt fyrir Austurland og er alger forsenda að verða fyrir byggð á svæðinu. Þetta er kjölurinn í samfélaginu. Ég held að allir fyrir austan, almenningur, séu þar. 22% af heimilum á Austurlandi hafa einhvers konar launatekjur af þessu álveri, 22%, annaðhvort vegna þess að fólk starfar þar eða í gegnum verktakastarfsemi sem er víðtæk í kringum álverið. Síðan er það stefnan með uppbyggingu á flutningskerfinu. Ég minntist áðan á bók Jóhannesar Nordals, þar eru einmitt kaflar um þetta tímabil í kringum 1960 þegar verið er að stofna Landsvirkjun, hann er fyrsti stjórnarformaður Landsvirkjunar og var þar að mig minnir í 30 ár, kemur mjög sterkt að þessu. Það er mjög fróðlegt fyrir alla að lesa þessa kafla um hvernig þetta var, uppbyggingin á flutningskerfinu og mikilvægi síðan stóriðjunnar, hún er forsenda fyrir flutningskerfishringnum. Ef hún hefði ekki komið til værum við með allt annan rekstur, eyjarekstur, á þessum tíma. Þetta er alger forsenda fyrir því sem við þekkjum í flutningskerfinu í dag. Núna erum við efla það, ætlum að rafvæða samfélagið með öflugu kerfi og við ætlum að fara í orkuskipti. Það verður ekki gert nema með mjög öflugu kerfi og mikilli orku. Það sem skapar forsenduna fyrir því að við getum farið út í þetta er stóriðjan. Síðan er hægt að koma svo víða við, t.d. um samspil vindorku, jarðvarma og vatnsafls — það vill svo til að það er kannski hvergi hagstæðari eiginlega að framleiða orku í dag á grænum forsendum — og samspil þessara hluta með öflugu flutningskerfi.


Ræðumaður: Birgir Þórarinsson

Frú forseti. Þetta mál hér sem við ræðum er mikilvægt og ég fagna því að það hafi verið lagt fram. Hér fjöllum við um svokallaða forgangsraforku og hér er verið að bregðast við ástandi sem gerir það að verkum að það er ekki nægileg raforka til skiptanna og mikilvægt að tryggja heimilunum þann forgang sem þeim er nauðsynlegur og það er verið að gera það í þessu frumvarpi. Það hefur bara einu sinni verið þannig að heimilin í landinu hafa ekki haft lagalegan forgang þegar kemur að raforku og þetta frumvarp lýtur m.a. að því og það er ákaflega mikilvægt. Það er sem sagt verið að bregðast við stöðunni eins og komið hefur fram, þ.e. lágri stöðu miðlunarlóna fyrst og fremst en auk þess er mikil eftirspurn eftir raforku og í því ljósi er mjög brýnt að tryggja raforkuöryggi heimilanna og minni fyrirtækja, eins og segir hér í greinargerð.

Ég fagna þessu frumvarpi en það sem mig langaði að ræða sérstaklega í tengslum við þetta frumvarp er einmitt það að við höfum engan veginn verið að standa okkur nægilega vel þegar kemur að því að greiða fyrir því að það verði aukin orkuframleiðsla í landinu vegna þess að, eins og kom fram ágætlega í þessari umræðu, það lýtur m.a. að þjóðaröryggi að það sé til nægileg raforka í landinu. Við sjáum það núna þegar náttúruhamfarirnar dundu yfir í Grindavík og um tíma var óttast mjög að orkuframleiðslan við Svartsengi myndi stöðvast. Og þó svo að hættan sé enn fyrir hendi þá er hún nú minni sem betur fer og von um að svæðið róist nú aftur en sú sviðsmynd var teiknuð upp að hugsanlega gætu um 30.000 manns misst raforku og hitaveitu. Raforkunni hefði kannski verið hægt að miðla með öðrum hætti en þá í gegnum Suðurnesjalínu sem hefur nú verið þrautaganga að koma á laggirnar.

Það er að sjálfsögðu umhugsunarefni núna einmitt í þessum atburðum sem hafa verið að gerast á Reykjanesskaga að ef raforkan færi þar út sem framleidd er á svæðinu þá þyrfti náttúrlega að senda hana með Suðurnesjalínu til Reykjaness og þá höfum við línu sem þarf svo sannarlega að endurnýja. Það er búið að vera langt og strangt ferli sem vonandi sér nú fyrir endann á. Það er þó rétt að taka það fram að það hefur ekki enn verið samið við þá landeigendur sem eftir eru. En ég held að þarna verði ríkisvaldið líka að líta í eigin barm vegna þess að það er búið að vera margra ára ferli að reyna að koma þeirri línu í lag. Þar held ég að ríkisvaldið hafi ekki staðið sig nægilega vel í samningaviðræðum við landeigendur og það hafi verið gerð ákveðin mistök af hálfu ríkisvaldsins hvað það varðar og ekki hlustað á heimamenn og þeir jafnvel ekki virtir viðlits. Þetta er eitthvað sem við verðum að sjálfsögðu að laga.

Auk þess er mikilvægt að hafa það í huga, og mig langar að ræða það í þessu samhengi, að ég tel að þetta ferli við það að hefja orkuframleiðslu sé allt of flókið. Það eru of margar stofnanir sem koma að þessum ákvörðunum og ég held að sé nauðsynlegt, og það hlýtur að vera hægt, að þessar stofnanir geti samræmt sig hvað varðar þessa verkferla, að þeir sem ætli sér að fara í orkuframleiðslu þurfi ekki að fara þessa þrautagöngu sem það er. Ég þekki það bara persónulega. Ég hef t.d. kynnt mér þessi mál í Skaftárhreppi. Þar hafa verið áform um orkuframleiðslu í Hverfisfljóti. Sú vinna hófst árið 2003 og nú er 2023 og það er ekki enn komið leyfi fyrir þeirri framkvæmd, sem er um rúmlega 9 megavött í raforkuframleiðslu, þannig að við erum að tala um 20 ára ferli, þrautagöngu að fá að framleiða raforku sem síðan nýtist landsmönnum og ég tala nú ekki um því heimasvæði í Skaftárhreppi. Hér er náttúrlega bara fyrirkomulag sem gengur ekki upp. Við verðum að átta okkur á því. Þetta hefur gríðarlegan kostnað í för með sér fyrir þá aðila sem vilja fara í orkuframleiðslu og gerir það að verkum að fólk gefst einfaldlega upp. Það bara gefst upp.

Nú er það t.d. þannig að það þýðir í raun og veru ekkert að sækja um framkvæmdaleyfi fyrr en orkuframleiðsluleyfið liggur fyrir. Til að sveitarfélagið geti veitt framkvæmdaleyfi fyrir orkuvinnslu þá þarf orkuleyfið að liggja fyrir og svo eru menn bara í von og óvon um að það leyfi fáist. Það segir sig sjálft að það leggur enginn einstaklingur eða segjum bara landeigandi í slíka vegferð upp á von og óvon. Ég held að þetta samskiptaleysi sem ríkir á milli þessara ríkisstofnana sé svona stóra málið í þessu öllu saman sem við þurfum að laga. Við þurfum bara að laga þetta vegna þess, eins og hefur verið sagt hér og ég sagði hér áðan, að það verður að vera til næg orka í landinu út frá fyrst og fremst þjóðaröryggishagsmunum og auk þess erum við náttúrlega í þessum orkuskiptum sem er lögð gríðarlega mikil áhersla á og þau munu ekki eiga sér stað ef það er ekki til nein raforka í landinu, umframraforka til að sinna því.

Við þekkjum virkjunarferlið í neðri hluta Þjórsár, hvernig það hefur allt saman tafist. Auðvitað er þetta mikill kostnaður fyrir þjóðarbúið varðandi virkjunarkosti sem eru í rammaáætlun og búnir að fara í gegn, það er samt allt lagt í það hjá ákveðnum aðilum að koma í veg fyrir að þeir verði nýttir. Ég held að það séu bara í þessu ferli of margar ríkisstofnanir sem hafa ekki samráð og þetta tekur allt of langan tíma. Það er nauðsynlegt að einfalda þetta ferli, frú forseti. Við erum að tala um kannski bara smávirkjanir sem eru 1–2 megavött. Þegar ferlið er orðið svona langt og strangt og kostnaðarsamt og upp á von og óvon um að jákvæð niðurstaða fáist þá leggur orðinn enginn í þennan kostnað. Ég held að menn sjái það alveg sjálfir.

Ég ætla ekki að lengja þessa umræðu, ég vil bara leggja áherslu á það að við verðum að hafa í huga að það á ekki að koma í veg fyrir orkuframleiðslu í okkar orkuríka landi. Við höfum þetta ferli sem er rammaáætlun. Þar eru ákveðnir virkjunarkostir sem eru friðaðir og svo er nýtingarflokkurinn. Þetta er ferli sem við höfum sett á laggirnar og það ríkir um það sátt og þess vegna eiga þeir virkjunarkostir sem eru í nýtingarflokki að ganga hratt og vel fyrir sig vegna þess að það hefur náðst sátt um þá. Við erum hins vegar að sjá allt annað í þeim efnum.

Auk þess vil ég bara taka undir það sem hv. þm. Njáll Trausti Friðbertsson sagði áðan um að við lítum á það sem sjálfsagðan hlut að hér sé bara næg orka og við lítum á hitaveituna sem sjálfsagðan hlut. En nú hefur það komið á daginn að nú eru hitaveitur margar hverjar komnar að þolmörkum við að anna eftirspurn eftir heitu vatni. Við sjáum það t.d. bara ef hitaveituframleiðsla færi út á Suðurnesjum hversu gríðarlega kostnaðarsamt það yrði fyrir samfélagið að bregðast við því með því að kynda dísilstöðvar og auk þess með raforku þá sjáum við hversu mikil verðmæti hitaveitan er og hún er gríðarleg lífsgæði. Þess vegna fagna ég sérstaklega, og rétt að nefna það hér, því átaki hæstv. umhverfisráðherra að auka fjármagn til hitaveiturannsókna. Það er mjög þarft verkefni og ég vil hrósa ráðherra sérstaklega fyrir það.

Að þessu sögðu þá vil ég kannski bara bæta því við í lokin að við erum að horfa upp á það að t.d. fiskimjölsverksmiðjur sem gætu nýtt raforku til sinnar framleiðslu fá ekki raforku til þess og þar er verið að keyra dísilstöðvar með tilheyrandi kostnaði. Svo er þessi loftslagsávinningur sem fer síðan fyrir bí. Þannig að það sjá allir mikilvægi þess að nýta okkar náttúruauðlindir með skynsömum hætti og við þurfum að einfalda þetta kerfi þannig að við séum ekki að horfa upp á orkuskort í okkar orkuríka landi.


Ræðumaður: Njáll Trausti Friðbertsson

Lifað með öldinni.Frú forseti. Svo þess sé nú getið af minni hálfu þá eigum við auðvitað að sinna umhverfislega þættinum vel, enda kom ég aðeins inn á sjálfbærnina út frá þeim þáttum sem tengjast henni og þar með skiptir umhverfislegi þátturinn máli og sjálfbærni. Það tekur langan tíma að framleiða orku. Þetta er langt ferli og við sjáum að það hefur verið að lengjast. Það höfum við séð í gegnum tíðina. Ég er reyndar þeirrar skoðunar varðandi þessi háleitu markmið núna um rafvæðingu samfélagsins, orkuskiptin og annað, eins og ég kom inn á margoft áðan, að grunnþátturinn í því að það geti orðið að veruleika er öflugt flutningskerfi raforku og til þess að vera með öflugt flutningskerfi raforku þarftu töluvert orkumagn fyrir fámenna þjóð, þú þarft mikla orku bara til að viðhalda slíku kerfi og flutningum. Ég hygg að það að byggðalínuhringurinn var settur upp hérna fyrir 50 árum, tengt stóriðju, hafi verið gríðarlega mikilvægt fyrir samfélagið. Ég gefst ekki upp á að minnast á bók Jóhannesar Nordals sem kom út fyrir síðustu jól, Þar er nú ansi margt útskýrt nákvæmlega um þetta, byggðalínuhringinn, stóriðjuna og þetta samspil kerfisins sem við höfum síðan notið í 50 ár. Ég held að það vilji enginn snúa aftur til þess tíma sem var fyrir 1970 eða 1974, 1975. En þetta er nefnilega vandamálið og þess vegna þarf svo mikla fyrirhyggju þegar um er að ræða orkumál og í pólitík þar sem sumir hugsa kannski bara til næstu kosninga og eiga erfitt með að hugsa um langtímamál og hafa einhverja skýra sýn á það hvernig hlutir þurfa að þróast. Það er kannski vandamál almennt í pólitík, hvort sem er á Íslandi eða annars staðar. Ég held að leiðarljósið sem við þurfum í raun og veru að nýta okkur sé orkustefnan til 2050 þar sem er mjög vel orðað hvernig við eigum að standa að málum.


Ræðumaður: Njáll Trausti Friðbertsson

Frú forseti. Ég þakka hv. þingmanni fyrir andsvarið. Þetta er flókið mál og þau eru ansi mörg þessi málefni. En það sem gerðist í síðustu kosningum var að átta flokkar voru kosnir á þing og þetta var í raun og veru niðurstaða kosninganna. Við getum verið ósammála og einstakir flokkar hérna fram og til baka eins og við þekkjum og ef við tölum um samstöðu í minni hlutanum þá sjáum við það líka að það getur meira að segja verið erfitt að vera í minni hluta. Það er líka þetta niðurbrot í stjórnmálum Vesturlanda, þessi fjöldi flokka, þetta eru orðnar meiri samsteypustjórnir, fleiri flokkar og við erum að sjá þetta út um allan heim. Þetta er eitt af mörgum málum sem við erum að fást við. Fyrir sumum gæti þetta verið aðalmálið, fyrir öðrum er þetta ekki eins mikilvægt. En ég held að það sem er að gerast núna og ég held að hafi gerst eins og eftir aðventustorminn í desember 2019, er að það sé meiri skilningur á þessu og í umræðum um flutningskerfið ætla ég rétt að vona að það sé meiri skilningur á mikilvægi þess og hvað Ísland er háð því að hér sé öflugt flutningskerfi raforku. Þá á ég bæði við byggðalínuhringinn og svæðisbundnu kerfin og dreifiveituna sem Rarik og Orkuveita Vestfjarða og öll þessi fyrirtæki, hvað þau heita, eru með. Ég held að skilningurinn sé að aukast. Við erum með markmið í orkustefnu til 2050 sem ég talaði um áðan, þverpólitískt plagg sem allir átta flokkar þingsins á síðasta kjörtímabili og þessu hafa unnið að og eru sammála um að unnið sé eftir. Þar er þetta markmið: Við ætlum að stefna að orkuskiptum, við ætlum að stefna að því að rafvæða íslenskt samfélag. Þá er þetta lykilatriði. Þá þurfum við líka, ásamt þessu öfluga flutningskerfi, öfluga orkuframleiðslu vegna þess að það er töluvert á að treysta að láta gangverk íslensks samfélags ganga bara á raforku.


Ræðumaður: Njáll Trausti Friðbertsson

Sjálfbær orkuframtíð.Virðulegi forseti. Við ræðum hér frumvarp um breytingu á raforkulögum, forgangsorku. Ég vil byrja á því að þakka hv. þm. Jóni Gunnarssyni fyrir hans góðu ræðu hér á undan. Ég vil byrja á að fara í gegnum vinnu sem var kynnt haustið 2020, vinnu sem fór fram í tengslum við gerð orkustefnu til ársins 2050, Með leyfi forseta, ætla ég að lesa inngang þess skjals. Það ber að hafa það í huga að allir átta þingflokkar þingsins komu að þessari vinnu og þessu góða skjali sem orkustefnan var. Þessi vinna tók um eitt og hálft eða tvö ár. Í skjalinu segir:

„Í skjali þessu er sett fram tillaga að langtímaorkustefnu fyrir Ísland til ársins 2050.

Orka varðar alla Íslendinga og kemur daglega við sögu í lífi landsmanna. Aðgengi að orku, jafnt varma, rafmagni og eldsneyti, er hluti af almennum lífsgæðum almennings og jafnframt forsenda þess að hana megi nýta sem aflgjafa til að knýja hjól atvinnulífsins. Verðmætasköpun af endurnýjanlegum orkuauðlindum er þannig ein af undirstöðum lífskjara á Íslandi. Orkuöryggi og tryggt orkuframboð er grundvallarþáttur í þjóðaröryggi Íslands. Orkuskipti, þar sem jarðefnaeldsneyti víkur fyrir endurnýjanlegum orkugjöfum, eru nauðsynleg til að vinna gegn loftslagsvánni sem er ein af stærstu áskorunum sem mannkynið stendur frammi fyrir.

Með langtímaorkustefnu er stefnt að því að gæta hagsmuna núverandi sem komandi kynslóða. Þar er sjálfbær þróun höfð að leiðarljósi, sem endurspeglar jafnvægi milli efnahagslegra, samfélagslegra og umhverfislegra þátta. Stefnan er uppbyggð með framtíðarsýn, leiðarljósum og meginmarkmiðum. Þá eru settar fram undirstöður sem mynda grundvöll stefnunnar. Þar er horft til allrar virðiskeðju orkunnar, frá auðlind til notanda.“

Afhendingaröryggi og gæði flutningskerfisins – Frammistöðuskýrsla 2015,Þetta er ekki nýtt vandamál sem við erum að ræða hér. Það hefur margoft verið varað við því. Landsnet í skýrslu 2017 varaði mjög við því hvaða staða væri að koma upp og í hvað stefndi á næstu árum. Það verður að segjast eins og er að það sem Landsnet var að vara við fyrir fimm, sex, sjö árum er veruleiki sem er að skapast og við erum að kynnast núna. Í skýrslu Landsnets frá 2017, sem ber heitið segir m.a. um áhrif veikrar byggðalínu á afhendingaröryggi:

„Orsök margra truflana í flutningskerfinu hér á landi má rekja til þess hversu takmörkuð flutningsgeta byggðalínunnar er orðin, enda liðið á fjórða áratug frá því að lokið var við lagningu þessarar 132 kW hringtengingar frá Brennimel í Hvalfirði, norður og austur um land og suður í Sigöldu.“

Það er nákvæmlega þetta, það eru að verða 50 ár síðan þessi lína var byggð upp þegar við vorum að hefja stóriðju á Íslandi og byggðalínuhringurinn verður raunverulega til í tengslum við það verkefni og var gríðarlega mikilvægt verkefni og hefur verið það síðustu áratugi. En við erum farin að sjá á undanförnum árum og sérstaklega í aðventustorminum, veðrinu sem gekk yfir landið í desember 2019, mikilvægi þess að endurbyggja þessa línu. Þær framkvæmdir eru komnar af stað og Kröflulína 3 er komin frá Fljótsdalsstöð upp í Kröflu og Hólasandslína 3 er komin frá Kröflu til Akureyrar en það er eftir að framkvæma frá Akureyri og í Hvalfjörðinn, þ.e. Blöndulína 3 og Holtavörðulína 1 og 3, og svo er Suðurnesjalína frá Hafnarfirði og út á Reykjanestá.

Af hverju tala ég um þetta? Vegna þess að þetta er lykilatriði til að nýta græna orku á Íslandi. Hér í máli áðan var farið yfir virkjanir og að framleiða orkuna sem er náttúrlega mikilvægt en það er líka mikilvægt að hafa flutningskerfi á bak við virkjanirnar. Það eru þær, flutningslínurnar, sem skapa öflugt kerfi til að flytja orku á milli svæða, sem er kjarninn, lykillinn að grænni orkuframtíð á Íslandi, nýta endurnýjanlega orkugjafa og skapa það öryggi sem við þurfum á að halda nú þegar við stefnum að því að raforkuvæða landið og hætta að nýta olíu og bensín. Við ætlum að nýta rafmagn, raforku, rafvæða landið. Lykillinn að því er flutningskerfið.

Það sem við erum að upplifa núna varðandi lónin höfum við upplifað núna á síðustu árum og nú hefur Landsvirkjun gefið það út að það verði líka vandræði núna í vetur með lónin. Það er akkúrat þetta öfluga flutningskerfi sem hefði getað hjálpað okkur í þessu ástandi. Það var sérstaklega tekið fram í fyrravetur, veturinn 2021/2022, að væntanlega hefði öflugt flutningskerfi, ef það hefði verið komið upp, það sem verið er að byggja upp núna, komið í veg fyrir þá erfiðu stöðu nánast að fullu leyti sem skapaðist þann vetur. Það sem Landsnet var að vara okkur við 2017 og fleiri er bara vaxandi vandamál og mun stóraukast á næstu árum og mun gera það úr því sem komið er vegna þess að það er engin ný orka á leiðinni alveg á næstunni, miðað við hvernig gangurinn hefur verið í þessum þingsal og úti í samfélaginu við að koma þessum verkefnum af stað. Það hefur lítið verið gert síðan að Fljótsdalsstöð var tekin í notkun 30. nóvember 2007. Á morgun eru 16 ár síðan að hún var tekin í notkun. Jú, jú, það er búið að stækka Búrfell, það er komin virkjun sem við köllum Búrfell 2. Þeistareykjavirkjun hefur líka verið tekin í notkun á þessum tíma. Á þessum 15 árum eru þetta tvær, þrjár framkvæmdir sem hafa farið af stað.

Stærsta einstaka vandamálið akkúrat núna er hversu veikt flutningskerfi raforku er. Það er fulllestað og tengingin á milli norður- og suðursvæðisins er gríðarlega stórt vandamál sem hefur gjörsamlega verið — ja, þessu hefur ekkert verið sinnt. Það hefur ekki verið mikil athygli á þessu máli í pólitíkinni eða stjórnsýslunni, sem er algjört lykilatriði. Það hefur verið lítill áhugi og þetta er allt að koma í bakið á okkur núna.

Eins og ég sagði áðan þá eru orkuskiptin, rafvæðing landsins og mikilvægi flutningskerfis raforku og áfallaþol þess kerfis þjóðaröryggismál. Ef þetta kerfi stendur sig ekki, þegar við ætlum að hætta að nota bensín og dísil og annað jarðefnaeldsneyti eins og stefnt er að innan fárra ára og við ætlum að treysta fullkomlega á þetta kerfi, þá veit ég ekki hvað við ætlum að gera, miðað við þær hugmyndir og hvernig þessi umræða er í pólitíkinni sem snýr að flutningskerfinu. Það hefur raunverulega verið unnið gegn því að klára þær framkvæmdir á undanförnum árum. Við erum búin að sjá þetta, það hefur verið umræða í 15–20 ár. Við þekkjum þetta fyrir norðan. Það var ekki hægt að stinga pylsuvagni í samband í göngugötunni á Akureyri lengi vel. Það varð mikil breyting núna þegar Kröflulína 3 kom og Hólasandslína 3 en það þarf að gera betur.

Ég vil síðan taka undir það sem kom fram í ræðu áðan um mikilvægi þess að við styrkjum orkuöflun á norðanverðu landinu, sem er reyndar mjög mikil í dag vegna þess að frá Blöndu og í Fljótsdalsstöð er uppsett afl yfir 1.000 MW sem er svipað og Landsvirkjun er að framleiða í Tungná og Þjórsá og Soginu. Þetta eru mjög álíka tölur en það verður að tengja þarna á milli. Það sem við erum að kynnast akkúrat núna með jarðhræringum og slíkum hlutum, sjáum áhættumatið, þá skiptir gríðarlega miklu máli að laga þessa stöðu. Það hefur líka komið fram, eins og ég kom inn á áðan og var í umræðunni hér í kvöld, hver vatnsstaða lónanna er. Það kemur á óvart hvað þetta virðist vera að gerast síendurtekið núna, stutt á milli. Þá er það nákvæmlega flutningskerfi raforku sem er í lykilhlutverki til að laga svona stöðu þegar hún kemur upp, hámarka orkunýtni og hámarka þessa mikilvægu auðlind sem við eigum sem er orka, raforka.

Það hafa ákveðnir hlutir gengið í gegn. Rammaáætlun 3 náðist hér í gegn fyrir einu og hálfu ári og á sama tíma fór í gegnum þingið frumvarp um aflaukningu virkjana í Þjórsá. Þetta eru mjög mikilvæg mál eins og aflaukning virkjana, það að eiga við afltoppana, þótt það sé kannski ekki verið að framleiða mikið fleiri gígavattstundir yfir árið þá er þetta til þess að fara í gegnum afltoppana sem að einhverju leyti má segja að sé mál svolítið tengt flutningskerfinu en síðan er þetta samspil vatnsafls og vindafls og það er nauðsynlegt að hafa þetta afl í kerfinu. Við væntum þess að á næstu misserum og vonandi á nýju ári komi fram löggjöf um vindorku sem verður gríðarlega mikilvægt og stórt verkefni í þessu samspili vatnsafls, jarðvarma og vindorku með öflugu flutningskerfi og síðan að rammaáætlun 4 fari að koma þar sem er inni stærsti hluti af öllum þeim vindorkukostum sem hefur verið sóst eftir og búið er að meta mikið af þeim. Þetta þarf að koma. Við eigum miklu meiri kost á að koma framkvæmdum áfram í vindorkunni hratt og vel þegar það kemst vonandi á beinu brautina þó að það sé talað um, miðað við kerfið eins og það er byggt upp hjá okkur núna, að það sé samt sjö, átta ára ferli að koma upp vindorkuveri.

Rétt í lokin, frú forseti. Það hefur ríkt ákveðið stórt stopp í raforkumálum þjóðarinnar á undanförnum árum. Það hefur gengið hægt hjá okkur. Það sem við erum að ræða hér snýr raunverulega að samkeppnishæfni landsins. Þetta snýst um góð lífskjör á Íslandi. Það hefur verið gæfa okkar Íslendinga síðustu 100 ár að rafvæða samfélagið, virkja vatnsaflið, nýta heita vatnið og svo eru þeir möguleikar núna sem snúa að vindorkunni. Við megum ekki vera kærulaus eða líta á þetta allt sem einhvern sjálfsagðan hlut. Það þarf að taka ákvarðanir sem snúa að þessu. — Ég hef lokið máli mínu, frú forseti.


Ræðumaður: Jón Gunnarsson

Virðulegur forseti. Ég fer ekkert ofan af þeirri skoðun minni, og það má alveg deila um hana og ég geri ráð fyrir að þeir sem ég deili á séu ekki sammála mér, að það eru fyrst og fremst þingflokkar Vinstri grænna og Samfylkingarinnar sem bera ábyrgð á þessari stöðu. Sagan skrifar það allt frá því hvernig Össur Skarphéðinsson, þáverandi utanríkisráðherra, lýsir þessu í bók sinni sem hann skrifaði um það ríkisstjórnarsamstarf, sem er í dagbókarformi, þar sem hann lýsir hvernig vélað var um rammaáætlun. Þar með var sáttin auðvitað rofin. Hann vélaði um þetta við ríkisstjórnarborðið og var það skiptimynt í því að fá að halda áfram viðræðum um aðild að Evrópusambandinu. Þessi bók ætti að vera skyldulesning fyrir þingmenn, sérstaklega þessir þættir. En í sjálfu sér geta þingmenn Samfylkingarinnar og Vinstri grænna verið stoltir af þessum árangri vegna þess að þetta er þeirra stefna. Það er fyrst og fremst fólk úr þessum flokkum sem spurði mig árið 2015 af hverju ég væri að hafa áhyggjur af þessu, það væri næg orka til á Íslandi. Ég taldi þetta fólk ekki vera í sambandi við raunveruleikann og reyndar hlustaði þetta fólk ekki á sjónarmið orkufyrirtækjanna og sveitarfélaganna. Við erum í sömu klemmunni varðandi dreifikerfi á orku um landið þótt aðeins hafi rofað til í því á síðustu þremur árum eftir tíu ára stopp.

Jú, það eru leiðir til að bregðast við þessu. Þær jarðhræringar sem nú eru á Reykjanesi eiga að vera okkur áminning um það að við þurfum að dreifa raforkuframleiðslu okkar, efla dreifikerfið og dreifa raforkuframleiðslu okkar mikið um landið. Við getum ekki látið Skagafjörðinn og þessi svæði vera ónumin, fleiri svæði á Vestfjörðum og svo má lengi telja. Það er þjóðaröryggismál.


Ræðumaður: Jón Gunnarsson

Virðulegur forseti. Svarið getur verið stutt og einfalt: Nei, ég er ekki bjartsýnn á að það geti gengið eftir nema þá að gripið verði til neyðaraðgerða eins og nú er gert í þinginu, sem er mjög mikilvægt. Við afgreiddum rammaáætlun. Hæstv. umhverfisráðherra kom með rammaáætlun inn í þingið og það tókst að klára hana. Það var út af fyrir sig áfangi eftir að rammaáætlun hafði ekki verið afgreidd í mörg ár. En það verður að hafa í huga að þetta var lægsti samnefnari og erum við þar með einn raunverulegan vatnsaflskost í nýtingarflokki. Jarðvarmakostirnir eru mjög umdeildir. Við getum talað um Eldvörp, Krýsuvík og slíka hluti sem eru í nýtingarflokki, sem er algerlega óraunhæft að fara í. Í Henglinum og á Hengilssvæðinu, Hverahlíðinni og víðar eru virkjunarkostir þar sem allt er orðið gjörbreytt og allar forsendur gjörbreyttar út af því hvernig eldvirkni er að aukast á þessu svæði. Þetta er auðvitað þjóðaröryggismál. Þetta er almannavarnamál og á grundvelli þess að þetta er þjóðaröryggismál ættum við í raun og veru að fara fram, eins og ég nefndi hér áðan, með tillögur um hraða uppbyggingu í vindorku. Hún hefði sennilega komið í veg fyrir svona skerðingar og hún getur byggst upp á miklu skemmri tíma heldur en vatnsaflsvirkjanir eða jarðvarmavirkjanir. Við þyrftum að höggva á hnútinn varðandi Hvammsvirkjun út af vatnatilskipuninni. Ég veit ekki hvaða embættismenn hafa gert mistök þegar það kom í ljós þegar hefja átti framkvæmdir við Hvammsvirkjun að vatnatilskipunin stoppar það. Það er sérstaklega kveðið á um að samráð skuli haft milli aðila, milli embætta og stofnana um vatnamálin í virkjunarmálum. Einhverjir hafa sofið á verðinum í því. Ég er ekki bjartsýnn að í þessari ríkisstjórn náum við einhverri skynsamlegri niðurstöðu um það að bregðast við þessari þjóðarvá sem við stöndum frammi fyrir.


Ræðumaður: Jón Gunnarsson

Virðulegur forseti. Þetta eru neyðarlög og það er ekkert stórkostlegt að gerast í vatnsbúskapnum. Fordæmi eru fyrir þessu og auðvitað er gert ráð fyrir því af orkufyrirtækjum. Þess vegna eru ákvæði í samningum við stóriðjuna um að geta skert orku. Þess vegna eru menn að selja skerðanlega orku, jafnvel til minni fyrirtækja á ákveðnum tímum, af því að þeir vita að þessi staða kemur upp. Náttúran er ófyrirsjáanleg eins og hún er. Við gætum aldrei tekið á móti allri eftirspurn sem kemur. Við þurfum að velja og hafna. Í atvinnustefnu sem samþykkt var á kjörtímabilinu 2013–2016 afgreiddi atvinnuveganefnd einmitt þingsályktunartillögu iðnaðarráðherra þess tíma þar sem sagði að við værum komin með nóg af stóriðju í landinu — ég var formaður nefndarinnar þegar þetta var afgreitt og er alveg sammála því — en að nú skyldum við horfa á atvinnurekstur sem myndi nýta kannski 20, 30 og upp í 100 MW en ekki 500 eða 600 MW eins og stóriðjan þarf. Þannig sáu menn þetta fyrir sér, að við gætum svarað spennandi tækifærum um grænan iðnað í landinu sem dreifa mætti um landið til að styrkja stoðir byggðar, verðmætasköpunar og atvinnusköpunar í þessu landi. Það er ekki hægt. Slík tækifæri hafa siglt fram hjá okkur núna í nokkuð mörg ár með tilheyrandi efnahagslegum afleiðingum, eða hverjar gætu tekjurnar verið af slíkri starfsemi ef við hefðum haldið sómasamlega á málum hér á þingi og farið með það með þjóðarheill í huga? Þingið hefur að þessu leyti algerlega brugðist því hlutverki sínu að gæta að þessu. Vilji menn rannsóknarnefndir um það hvort einhver bankasala Íslandsbanka hefði getað skilað milljarði meira eða minna í ríkiskassann þá skulu menn setja rannsóknarnefnd um það hvað það kostar marga tugi milljarða á ári að menn hafi ekki haldið sómasamlega á málum.


Ræðumaður: Jón Gunnarsson

Virðulegur forseti. Ég skil ágætlega að hv. þingmaður vilji ekki ræða söguskýringuna en söguskýringin er til og hún stendur. Á að keyra áfram sama hvað? Nei, nei, þess vegna studdi ég rammaáætlun og þess vegna tók ég þátt í vinnunni við gerð laga um rammaáætlun og studdi það mál alla leið. Við höfðum væntingar um að það gæti leitt til þess að það yrði friður um þessi mál og við kæmumst áfram, en að það myndi þýða stórt stopp fyrir íslenskt samfélag datt mér aldrei í hug. Það er það sem er alvarlegt.

Er þetta vegna lágrar stöðu lónum? Já, vatnsbúskapurinn er heldur aumari en við höfum oft upplifað en hann var líka svona í fyrra og getur verið svona í nokkur ár. Það var stundum talað um að hann yrði svona á tíu ára fresti en staðan er nú orðin þannig að eftirspurnin í kerfinu er svo mikil og hún hefur aukist svo mikið að það er minna borð fyrir báru. Raforkufyrirtækin gera ráð fyrir þessu í sínum áætlunum. Það var held ég árið 2013/14 sem Landsvirkjun setti fram mjög málefnalega áætlun um uppbyggingu virkjana til ársins 2040. Ein sviðsmynd í þeirri skýrslu gerði ráð fyrir því að við svöruðum þessari vaxandi eftirspurn sem kæmi en það hefur ekkert gengið eftir. Nú horfum við fram á það að þetta leiði til hækkunar á raforkuverði af því að, eins og kom fram áðan, stórnotendurnir eru að bjóða yfir heimilistöxtunum og ekki viljum við hækka raforkuverð til heimila. Við horfum upp á það að atvinnurekstur á viðkvæmum svæðum, eins og á Snæfellsnesi — fyrirtæki þar stendur frammi fyrir því ef það fær ekki lausn sinna mála að þurfa að segja upp 30–40 manns í þessum fámennu samfélögum fyrir jól. Þetta er auðvitað mál sem verður að leysa en afleiðingarnar af því hvernig þingið hefur unnið í þessu, hvernig haldið hefur verið á málum, birtast okkur í þessu. Ef haldið hefði verið sómasamlega á þessu og eðlileg uppbygging í raforkuframleiðslu í landinu haldið áfram þá værum við á betri stað.

Forseti vill minna hv. þingmenn á að virða ræðutímann.


Ræðumaður: Jón Gunnarsson

Virðulegur forseti. Það er sjálfsagt við þessi tímamót að velta aðeins fyrir sér hvernig það má vera að við séum komin á þennan stað í orkumálum, þessi þjóð sem býr við svo miklar auðlindir og möguleika á nýtingu grænnar orku að við erum meðal fremstu þjóða í heiminum. Við eigum meiri tækifæri en nokkur önnur þjóð og hingað erum við komin. Við þurfum að fara fram með frumvarp í þinginu til að verja hagsmuni heimila landsins og fjölskyldnanna, hornsteina samfélagsins, og lítilla fyrirtækja. Við höfum líka búið við þá stöðu á undanförnum árum að við höfum þurft að keyra mjög mikið af dísilvélum til raforkuframleiðslu með tilheyrandi kostnaði og tilheyrandi kolefnisspori, allt það á þessum tímum þar sem loftslagsmál eru í forgrunni í svo mörgu og hjá svo mörgum.

Á sínum tíma varð mikil samstaða í þinginu þegar við samþykktum lög um rammaáætlun. Rammaáætlun var afgreidd í þinginu með öllum greiddum atkvæðum. Það var góður hugur í þinginu að reyna að ná víðtækri sátt um þessi deiluefni sem staðið höfðu um virkjanir, sérstaklega eftir að ákvörðun um Kárahnjúkavirkjun var tekin og hún var byggð fyrir austan. Í aðdraganda þess þegar lögin um rammaáætlun voru samþykkt á kjörtímabilinu 2009–2013 skilar verkefnisstjórn sem var þá undir stjórn Svanfríðar Jónasdóttur, bæjarstjóra í Dalvíkurbyggð, sem formaður, af sér tillögum um rammaáætlun. Ef maður skoðar tillögur þeirra sem þóttu mjög málefnalegar og vel undirbúnar, gríðarlega góð vinna hafði farið fram og mikla kynningar um land allt, er áhugavert að skoða þá vatnsaflskosti, fyrir utan alla jarðvarmakostina, sem þau nefna til sögunnar. Ég ætla að grípa niður í dæmi um kostina sem skora hvað hæst í vatnsaflskostum út frá röðun af sjónarhóli nýtingar og skora ekki eins hátt, og mjög lágt margir hverjir, út frá röðun af sjónarhóli verndar.

Þarna gefur að líta Holtavirkjun. Þar reiknar þessi hópur með að sex, sjö árum seinna, árið 2016, verði fyrsta gangsetning Holtavirkjunar möguleg. Hvammsvirkjun, fyrsta gangsetning 2015. Skrokkölduvirkjun, fyrsta gangsetning 2018. Urriðafossvirkjun, fyrsta gangsetning 2016. Kjalölduveita, sem áður hét Norðlingaölduveita, fyrsta gangsetning 2014. Þarna er hönnun og undirbúningsvinnu og mati á umhverfisáhrifum að miklu leyti lokið eða komið mjög langt. Tungnaárlón, fyrsta gangsetning 2017. Bjallavirkjun, fyrsta gangsetning 2017. Ég hef ekki talið saman megavöttin en ég get haldið áfram: Skatastaðavirkjun, fyrsta gangsetning 2019.

Þetta voru væntingarnar sem fyrsta alvörurammaáætlunin sem leit dagsins ljós bar með sér, það tímaferli sem menn sáu fyrir sér þegar vinnan var að hefjast um hversu langan tíma þessi mál myndu taka. Og nú, virðulegur forseti, er árið 2023. Því ári er að ljúka og við erum ekki komin lengra en þetta. Af hverju gerist það þegar væntingar þingmanna og þeirra sem stóðu að þessum undirbúningi og voru að vinna þetta voru með allt öðrum hætti? Við þyrftum ekki nema örfáa af þessum kostum virka í dag til þess að sú staða sem við okkur blasir væri ekki að raungerast, en hún er búin að blasa við lengi. Það kom tillaga um nýtingarflokk þar sem voru nokkrar vatnsaflsvirkjanir frá þessum hóp eftir að lögin höfðu verið samþykkt. Þá kom þessi tillaga fram en vegna tímabundins ákvæðis í lögunum hafði þáverandi hæstv. umhverfisráðherra, Svandís Svavarsdóttir, látið gefa álit. Fólk gat skilað inn áliti á tillögunni áður en hún fór til þingsins. Þetta var sólarlagsákvæði á þessari grein í lögunum. Engan grunaði að málið yrði misnotað með þessum hætti af ráðherra Vinstri grænna. Ef maður les umsagnirnar sem bárust, sem voru á þriðja hundrað, eru þarna það sem maður getur kallað magnundirskriftir frá einstaklingum héðan og þaðan úr heiminum sem greinilega var safnað af andstæðingum virkjunarframkvæmda á Íslandi. Þetta þótti vera svo merkileg niðurstaða að nokkrum kostum í nýtingarflokki var kippt út og í raun kom bara einn vatnsaflskostur inn, Hvalárvirkjun á Vestfjörðum, sem er samkvæmt öllum útreikningum dýrasti vatnsaflskostur á landinu. Þess vegna er málið ekki komið lengra.

Það var síðan á kjörtímabilinu 2013–2016 sem við reyndum að gera breytingar á þessu og fórum fram með tillögu frá atvinnuveganefnd um að fjölga verulega, eftir ákveðna hraðmeðferð á ákveðnum virkjunarkostum, þeim vatnsaflskostum sem færu í nýtingarflokk. Það ætlaði allt um koll að keyra hér. Grípa má niður í ummæli þingmanna Vinstri grænna, Samfylkingarinnar, Pírata og Bjartrar framtíðar frá þessum tíma þar sem þeir kalla þessa tillögu atvinnuveganefndar stríðshanska, algjöran stríðshanska á sviði umhverfismála, að friðurinn sé fullkomlega slitinn í sundur í þessum málum, að það sé ótrúlegur átakavilji af hálfu þessarar ríkisstjórnar að vilja rjúfa alla möguleika um sátt um virkjunarmál í landinu og færa umræðu um náttúruvernd aftur fyrir aldamót, að það sé algjörlega óskiljanlegt af hverju ríkisstjórnin vill fara í stríð um þetta mál. Svona töluðu þingmenn þessara flokka á þessum tíma og komu í raun í veg fyrir það að við gerðum skynsamlegar breytingar á árinu 2015 sem hefðu leitt til þess að við værum í allt annarri stöðu í dag. Stjórnarflokkarnir þá kláruðu ekki málið vegna þessarar miklu andstöðu og þeirra láta sem voru. Það er talað um að þeir flokkar hafi ætlað að rjúfa friðinn um þetta mál en það er áhugavert að lesa sögu Össurar Skarphéðinssonar, bók Össurar Skarphéðinssonar um stjórnarsamstarfið í vinstri stjórninni 2009–2013, þegar kemur að þessum málum þar sem hann gerir því mjög góð skil hvernig þetta mál var andlag hrossakaupa í þeirri ríkisstjórn. Þegar kom að því að semja um að halda áfram aðildarviðræðum að Evrópusambandinu voru kaupin þau að rammaáætlun færi í gegn eins og hún var og þessi lög um rammaáætlun yrðu samþykkt. Samfylkingin var þar tilbúin að skipta hagsmunum þjóðarinnar í orkumálum út fyrir það að aðildarviðræðum að Evrópusambandinu yrði haldið áfram.

Hverjar eru svo afleiðingar þessa alls? Það sem þær breytingar sem gerðar voru hafa leitt af sér í verkefnisstjórninni sem tók við, verkefnisstjórn sem Svandís Svavarsdóttir, þáverandi umhverfisráðherra, skipaði nokkrum dögum fyrir kosningar áður en hún lét af embætti í umhverfisráðuneytinu, er að hún skipaði í hana fólk sem túlkaði lögin alls ekki með sama hætti og við sem höfðum unnið að þessu í þinginu og samþykktum þetta höfðum væntingar til. Það hefur þyngt allt ferlið verulega mikið, sérstaklega það hversu djúpt er farið í vinnuna við rammaáætlun. Þar er farið inn á það svið að meta virkjunarkosti í mörgum tilfellum eins og um sé að ræða umhverfismat framkvæmda en það segir alveg skýrt í nefndaráliti og reyndar í lögunum að nefndin leggi til ákveðnar breytingar sem skuli tryggja samræmi í þessu og það er alveg skýrt tekið fram að miða eigi við umhverfismat áætlana, vegna þess að umhverfismat framkvæmda fer fram þegar kosturinn er kominn í nýtingarflokk og menn ætla að fara af stað í framkvæmdir og útfærslu á þeim. Þetta hefur kostað verulegan tíma og haft í för með sér mikinn kostnað. Svo hefur heldur ekki verið unnið eftir því að meta efnahagsleg og félagsleg áhrif virkjana með sómasamlegum hætti. Það vannst ekki tími til þess á sínum tíma. Það er samt einn af þeim flokkum sem lögin gera ráð fyrir og þingið var algerlega sammála um að yrðu að liggja til grundvallar.

Þegar við stóðum í þessum slag í kringum 2015 varaði ég mjög við þeirri sviðsmynd sem blasir við okkur í dag. Ég varaði við því að landið myndi verða orkulaust. Mér eru minnisstæð orð þingmanna, m.a. úr Samfylkingunni og Vinstri grænum, sem sögðu við mig: Jón, láttu ekki svona. Það er nægjanleg orka til á Íslandi. Þú þarft ekki að hafa neinar áhyggjur af þessu. Þá stóð fyrir dyrum mjög áhugavert verkefni uppi á Grundartanga, nýtt verkefni sem var reyndar mjög umhverfisvænt, umhverfisvænasta stóriðjan, ef stóriðju skyldi kalla, og það var ekki hægt að selja orku. Þannig hafa tækifærin, virðulegur forseti, á undanförnum árum runnið okkur úr greipum. Það hafa orkufyrirtækin og Íslandsstofa sagt okkur í nokkur ár, að í hverjum einasta mánuði berast tækifæri til Íslands sem hefðu getað skotið rótum fyrir framtíðarkynslóðir þessa lands með nýrri atvinnustarfsemi og nýrri verðmætasköpun á grundvelli grænnar orku og við værum miklu betur í stakk búin til að fara í orkuskiptin sem eru okkur svo mikilvæg, og fólk talar um að það þurfi að draga úr jarðefnaeldsneytisnotkuninni. Hvar við erum hefur sem sagt áhrif á loftslagsmálin. Þversögnin að tala um kolefnisjöfnun og vera svo andstæðingur virkjana og uppbyggingu grænna atvinnugreina er auðvitað kallandi. Byggðamál og byggðaþróun tengjast þessu líka vegna þess að það er einmitt þessi orka sem gefur okkur tækifæri til að búa til atvinnu og verðmætasköpun á þeim svæðum sem þess þurfa til að styrkja byggð.

Hingað erum við komin, virðulegur forseti, og ég vona að þingið axli þá ábyrgð sem það á að gera í þessu máli og klári það. En áttum okkur á því að við þurfum að grípa til neyðarráðstafana í orkuöflun. Því segi ég það fullum fetum að það verður að taka út úr rammaáætlun ákveðna virkjunarkosti. Það verður að skoða sérlög um vindorku og ákveðna virkjunarkosti þannig að við getum haldið áfram með sómasamlegum hætti.


Ræðumaður: Óli Björn Kárason

Frú forseti. Ég mæli hér fyrir hönd atvinnuveganefndar fyrir frumvarpi til laga um breytingu á raforkulögum. Þetta er mál 635 á þingskjali 541. Það er ljóst að mikil umframeftirspurn hefur verið eftir raforku hér á Íslandi á undanförnum árum. Orkuframboð hefur ekki náð að halda í við aukna eftirspurn. Raforkuvinnsla á Íslandi byggist á endurnýjanlegum orkugjöfum og er raforkukerfið hér á landi einangrað. Orkuvinnsla er því takmörkuð af stöðu orkuauðlinda hverju sinni og ekki mögulegt nema að takmörkuðu leyti að notast við jarðefnaeldsneyti eða flytja inn raforku líkt og mögulegt er í nágrannalöndum. Í ljósi mikillar eftirspurnar er því brýnt að tryggja raforkuöryggi heimila og minni fyrirtækja ef til skerðingar kemur.

Ef ekkert er gert er ljóst að stjórnvöld skortir úrræði til að forgangsraða orku sem er í boði til heimila og minni fyrirtækja. Með öðrum orðum, orkuöryggi heimila og smærri fyrirtækja og stofnana, samfélagslegra mikilvægra stofnana, yrði ógnað og hætta væri á að ekki væri hægt að tryggja raforku til íslenskra heimila. Er því talin mikil þörf á því að tryggja raforkuöryggi til þessara aðila. Raforkukerfið á Íslandi er uppselt, mikil umframeftirspurn og ekki er hægt að verða við öllum beiðnum um raforkukaup. Eins og ég sagði áðan þá skortir þetta úrræði sem tryggir að raforka sem seld er á heildsölumarkaði rati til heimila og fyrirtækja annarra en stórnotenda. Með frumvarpinu er sem sagt með öðrum orðum verið að bregðast við ógn við orkuöryggi sem því miður er þegar komin upp.

Í þessu sambandi er vert að benda á að það er mikilvægt að þeir aðilar sem selja raforku til stórnotenda séu búnir að tryggja sér raforku áður en stofnað er til slíkra skuldbindinga, eins og virðast hafa verið dæmi um, og að slíkar skuldbindingar verði ekki á kostnað afhendingar til heimila og smærri fyrirtækja. Við erum sem sagt með öðrum orðum að leggja til í þessu frumvarpi að komið sé í veg fyrir að kerfið sé ofselt án þess að ný orka komi inn, hún betur nýtt, og það verði aldrei á kostnað heimila. Hér er um bráðabirgðaákvæði að ræða, tímabundinn öryggisventil sem Orkustofnun getur gripið í fyrir heimilin þar til búið er að auka orkuöflun og finna langtímalausnir í fyrirkomulagi raforkuöryggis.

Í þessu sambandi er líka vert að undirstrika það að þetta frumvarp er flutt að beiðni umhverfis-, orku- og loftslagsráðuneytisins en atvinnuveganefnd sameinaðist um að leggja málið fram. Ég vil þakka nefndarmönnum fyrir að bregðast við með þessum hætti. Öllum nefndarmönnum var ljóst að í óefni gæti stefnt og að nauðsyn lagasetningarinnar væri ljós. En jafnvel þótt lögð sé áhersla á að frumvarpið nái fram að ganga fyrir lok þessa árs er nauðsynlegt að frumvarpið fái efnislega meðferð í nefndinni og að kallað verði eftir umsögnum frá hagaðilum. Ég hygg að hv. nefnd þurfi hins vegar dálítið að bretta upp ermarnar þegar þar að kemur. Það er því ekki útilokað að frumvarpið taki efnislegum breytingum í meðförum nefndarinnar og mér er óhætt, held ég, frú forseti, að fullyrða að nefndarmenn eru þess fullvissir eða ganga að því með opnum huga að frumvarpið geti tekið breytingum eftir ábendingum og umsögnum sem berast.

Það er einnig vert að vekja athygli á því að atvinnuveganefnd hefur til meðferðar frumvarp frá umhverfis-, orku- og loftslagsráðherra um breytingar á raforkulögum sem tengist í rauninni þessu máli. Þetta er mál 348 á þingskjali 355. Með því frumvarpi eru lagðar til breytingar á raforkulögum sem miða að því að styrkja raforkuöryggi almennings og forgangsröðun í samræmi við orkustefnu sem gefin var út af atvinnuvega- og nýsköpunarráðuneytinu í september 2020. Breytingarnar snúa að því að tryggja almenningi og smærri fyrirtækjum forgang komi til skömmtunar vegna óviðráðanlegra atvika, til að mynda vegna framboðsskorts, en það er ekki bráðabirgðaákvæði í þeim skilningi sem við erum að fjalla um í þessu frumvarpi hér. Í því frumvarpi er líka mælt fyrir um söfnun og miðlun upplýsinga varðandi raforkuöryggi á heildsölumarkaði sem og viðmið fyrir raforkuöryggi. Það hafa töluverðar athugasemdir borist og verið gerðar við þetta fyrirliggjandi frumvarp og á þessu stigi er óljóst hvort, hvenær og þá með hvaða hætti atvinnuveganefnd afgreiðir málið. Mér er, hygg ég þó, óhætt að fullyrða að það verður ekki undan því komist að tryggja að það verði lagaleg heimild til staðar á næstu mánuðum sem tryggir að söfnun og miðlun upplýsinga er varðar raforkuöryggi á heildsölumarkaði geti átt sér stað.

Frú forseti. Að lokinni þessari umræðu legg ég til að málið gangi aftur til hv. atvinnuveganefndar til efnislegrar meðferðar.


Ræðumaður: Guðlaugur Þór Þórðarson

Virðulegi forseti. Ég þakka hv. þingmönnum fyrir umræðuna sem mér fannst vera ágæt. Ég legg áherslu á það sem kom hérna fram í orðum margra hv. þingmanna að í þessu eins og öllu öðru þá þurfum við alltaf að gæta hagsmuna Íslands. Það gerir það enginn fyrir okkur. En það er líka lykilatriði, virðulegi forseti, ef menn ætla að gæta hagsmuna Íslands, að þá verða menn að setja sig djúpt inn í mál. Það er þannig sem menn ná árangri í hagsmunagæslu. Ef menn sjá eitthvað hér í þessu máli þess eðlis að íslenskum fyrirtækjum sé betur fyrir komið í öðru fyrirkomulagi en þessu þá eiga menn auðvitað að segja frá þeim valkosti og færa rök fyrir honum. Ég vona að hv. þingmenn noti nú tækifærið og tali við þá aðila sem örugglega koma fyrir hv. þingnefnd sem standa akkúrat í þessum rekstri, þessum samkeppnisrekstri.

Það er alveg rétt sem hér hefur komið fram að við erum með sérstöðu. Við erum í miðju Norður-Atlantshafinu, eina ríkið innan EES sem er þar og við þurfum alltaf að hafa það hugfast þegar við erum að gæta hagsmuna okkar, hvort sem það er í EES-samstarfinu eða Norðurlandasamstarfinu eða hverjum þeim alþjóðasamtökum sem við erum í og tökum þátt í.

Virðulegi forseti. Ég verð að segja að mér þykir miður hins vegar þegar hv. þingmenn snúa út úr því sem maður segir. En það er allt í lagi. Það sem ég var að reyna að gera, vegna þess að það skiptir máli að útskýra út á hvað þetta mál gengur, var að ég var að reyna að útskýra hvaða hvatar liggi að baki þessu fyrirkomulagi. Það liggur alveg — ef mönnum finnst það bara óskynsamlegt að við tökum þátt í Parísarsáttmálanum og tökum þátt í samstarfi með þeim ríkjum sem eru okkur næst þá eiga menn bara að segja það hreint út, ekkert að skafa af því. Ég sagði aldrei að hér kæmi einhver tæknilausn sem myndi leysa allan vanda. Ég var að segja að fyrirkomulagið væri hugsað þannig og allt þetta fyrirkomulag er til að ýta undir nýsköpun á þessu sviði og nýjar tæknilausnir. Ég get ekki lofað neinni tæknilausn en svo mikið veit ég, virðulegur forseti, að þær eru á fleygiferð. Svo mikið veit ég, virðulegur forseti, að í þessu umhverfi sem við höfum tekið þátt í eru að skapast miklir vaxtarbroddar í íslensku atvinnulífi sem ég hvet líka hv. alþingismenn til að kynna sér. Auðvitað þekkja menn Carbfix-verkefnið, það er oft á tíðum rætt hér, en nú er t.d. fyrirtæki sem heitir Running Tide orðið stærsta fyrirtæki í heimi þegar kemur að kolefnisföngun og er með starfsemi hér á Akranesi. Erlend fjárfesting í þessu fyrirtæki nemur nú þegar u.þ.b. 3 milljörðum kr. Þetta fyrirtæki er í viðskiptum við fyrirtæki eins og Microsoft og marga aðra mjög kröfuharða aðila þegar þessum málum kemur. Við erum að horfa á fyrirtæki eins og Vaxa Life sem er uppi á Hellisheiði sem er nú að velta um milljarði á ári en er að fara í þreföldun og fara á markað bæði í Bandaríkjunum og á Íslandi núna innan ekki langs tíma, ég held að það sé eftir mánuð, og er nú þegar með vottun fyrir kolefnisföngun og  innan fárra ára eða stutts tíma, kannski ekki ára, mun það fanga sem nemur tíu milljónum tonna á meðan allur útblástur Íslendinga er um 14 milljónir. Ísland er í kjöraðstöðu til að hýsa svona starfsemi. Það er mjög ánægjulegt. Ég er svo sannarlega ekki með tæmandi upptalningu, enda myndi ræðutíminn ekki duga í að koma með upptalningu á þeirri nýsköpun og þróun og nýjum tæknilausnum sem eru í gangi bara hér á Íslandi. En svo er auðvitað úti í hinum stóra heimi mjög mikið að gerast í þessu.

Ástæðan fyrir því að ég nefni þetta, virðulegi forseti, er að þegar við erum að hugsa um hagsmunamat Íslands, því að það eina sem skiptir máli eru íslenskir hagsmunir fyrir okkur alþingismenn, kannski ekki það eina en alla vega hlýtur það að vera það sem stendur upp úr, þá verðum við auðvitað að fylgjast með því hvað er að gerast og hvaða afleiðingar það hefur í för með sér. Nú er það þannig að við byggjum á mjög góðum grunni, þessum hugrökku kynslóðum sem börðust fyrir fullveldi og sjálfstæði, ekki bara þegar kom að viðurkenningu annarra þjóða heldur líka efnahagslegu sjálfstæði. Þær gerðu það m.a. með því að nýta græna orku. Það voru svo sem orkuskipti eitt að fara í vatnsaflið. Það var svo sannarlega ekki íslensk uppfinning þó svo að við höfum staðið okkur vel í því, en hitaveituvæðingin, orkuskipti tvö, er nokkuð sem fáir ef nokkrir voru að gera í áratugi á meðan við nýttum það með mjög góðum hætti. Nú erum við að fara í orkuskipti þrjú sem gerir það að verkum að það er ekki bara gott fyrir umhverfið, ekki bara efnahagslega heldur líka þjóðaröryggið. Þjóð sem er sjálfri sér nóg um græna, endurnýjanlega orku er þjóð sem er í góðri stöðu.

Ég met það sem hvatningu þegar menn eru að segja að það vanti hér græna orku, sem ég hef margoft sagt frá því að ég tók við þessu embætti. Það sem maður tekur við er að það hefur afskaplega lítið gerst í 15 ár þegar kemur að því að framleiða græna raforku og þess vegna er komið að skuldadögum, það er ekki eitthvað sem þessi ríkisstjórn bjó til, og enn þá lengra tímabil er þegar við skoðum hitaveituna okkar. Ástæðan fyrir því að tveir þriðju hitaveitna í landinu horfa fram á stórar áskoranir er að það hefur lítið verið gert síðustu tvo áratugi í þessu sem við kannski teljum allt of sjálfsagt.

Kannski þegar við hugsum um græna orku þá hugsum við fyrst og fremst um það að taka út olíuna fyrir verksmiðjurnar og taka út olíuna fyrir bílana og setja græna orku inn og það skiptir gríðarlega miklu máli en það er bara partur af þessu. Það að heimurinn, nágrannalöndin og heimurinn, sé að leggja áherslu á grænar lausnir, grænt hugvit, græna orku, það eru gríðarleg tækifæri fyrir okkur Íslendinga. Það er ánægjulegt að sjá að hér eru aðilar, bæði íslenskir og erlendir, sem hafa nýtt sér þau tækifæri, eru hér á Íslandi út af grænu orkunni okkar. Ég nefndi fyrirtækið Vaxa, það er hér út af jarðvarma. Sömuleiðis eru önnur fyrirtæki út af þessum tækifærum þannig að ég vona að við náum samstöðu um það að nýta þessi tækifæri, þjóð og komandi kynslóðum til heilla.


Ræðumaður: Guðlaugur Þór Þórðarson

Virðulegi forseti. Við ræðum væntanlega seinna þetta sem í íslenskri þýðingu heitir aðlögunarkerfi við landamæri vegna kolefnis. Það verður ekki bæði sleppt og haldið. Það liggur alveg fyrir að þetta fyrirkomulag hefur nú þegar haft þau áhrif að íslensk skipafélög eru að minnka sína losun. Til þess er leikurinn gerður.

Af því að hv. þingmaður vísaði í þessa þriðju gerð, sem ég náði ekki að minnast á í fyrra andsvari, þá eru þetta breytingar á kröfum um vöktun, skýrslugjöf og sannprófun á losun skipafélaga, sem er nú þegar til staðar en er uppfærð og myndi ég ekki ætla að það væri pólitískt stórt mál. Stóra málið er að verið er að koma á fyrirkomulagi, við getum sagt hvatakerfi eða hvað það er, með það fyrir augum að fyrirtæki keppi á jafnræðisgrundvelli en verði með hvata til þess að minnka losun. Þegar t.d. munu koma allra handa tæknilausnir — þetta er bæði hvati til þess að fara í tæknilausnir, ef við tökum það dæmi, og þegar þær koma verða þær mjög eftirsóknarverðar. Til þess er leikurinn gerður. Við þekkjum þetta náttúrlega vel. Þetta heita orkuskipti og við Íslendingar erum búnir að fara í gegnum fyrstu og önnur orkuskiptin og sjáum ekki eftir því. Þegar við erum búin að fara í gegnum þriðju orkuskiptin eigum við, ef við höldum rétt á spilunum, að geta orðið sjálfum okkur næg um orku; íslenska, endurnýjanlega orku. Það verður góður dagur.


Ræðumaður: Guðlaugur Þór Þórðarson

Virðulegi forseti. Ég þakka hv. þingmanni fyrir ágæta ræðu. Hann kemur inn á margt en ég vil samt sem áður segja að ég vil gjarnan taka djúpa umræðu um þessi mál og önnur. Ég kalla eftir því að meira verði um að ég verði fenginn í sérstaka umræðu um þessi grundvallarmál. Það er mjög langt síðan við tókum þetta ETS-kerfi upp og það hefur ekkert breyst í grundvallaratriðum. Ástæðan fyrir því að þetta kemur núna er að menn voru að sækja um aðlögun út af því sem hv. þingmaður hafði áhyggjur af. Menn hefðu alveg getað tekið þetta upp án aðlögunar fyrir löngu síðan. Ástæðan fyrir þessari svokölluðu tímapressu er ekki einhver kvikindisskapur heldur er hún fyrir íslenskt atvinnulíf því að það kæmi upp réttaróvissa ef við værum ekki búin að innleiða þetta um áramót. Svo sannarlega er engin gullhúðun og upprunaábyrgð, það er allt annað mál og tengist þessu ekki.

Hv. þingmaður hefur áhyggjur af CBAM og mér finnst það gott. Við eigum að gera það. Við verðum alltaf að huga að því að Ísland er í miðju Atlantshafinu. CBAM gengur út á þær áhyggjur evrópskra atvinnurekenda, af því að  allar þjóðir í Sameinuðu þjóðunum taka þátt í Parísarsáttmálanum, eins og hv. þingmaður vísaði í,   að einhverjir séu ekki með sömu kröfur og evrópsk félög. Þetta gengur út á það að segja: Þið getið ekki mætt hingað og keppt við okkur og komið hingað á einhverjum allt öðrum forsendum. Ef þið uppfyllið ekki skilyrði eins og evrópsk félög, t.d. um flug í þessu tilfelli, þurfið þið að borga einhverra hluta vegna fyrir það svo að þið verðið ekki í betri samkeppnisstöðu heldur en evrópsku flugfélögin. Það er hugsunin á bak við CBAM.

Ég vil gjarnan ræða þetta á dýptina og ég held að það skipti mjög miklu máli. Ég skal vera með hv. þingmanni hér fram á rauða nótt ef svo ber undir því að það er mjög mikilvægt að við ræðum þetta út frá staðreyndum.


Ræðumaður: Guðlaugur Þór Þórðarson

Ég þakka hv. þingmanni aftur fyrir fyrirspurnina. Varðandi aflátsbréfin svokölluðu eða upprunaábyrgðir — það er allt annað mál. Það er bara eitthvað sem íslensk orka …   — Ekkert inn í þetta, tengist þessu ekki með neinum hætti. Það sem ég var að vísa til í ETS-kerfinu er: Fyrst fyrirtækin fá  endurgjaldslausar losunarheimildir þá geta ríkin  selt þær og eiga að nota andvirðið til að hjálpa til við kostnaðinn við tæknibreytingar og þessar umbreytingar,  orkuskiptin. Síðan eru sjóðir  annað mál. Við höfum aðgang, að því er ég best veit, að öllum þeim sjóðum sem við þurfum þegar kemur að þessu. Síðan er það í ofanálag  þannig að við ættum að vera í betri stöðu bara út af því  hvernig við getum framleitt græna orku ef við hyggjumst gera það til að búa til rafeldsneyti, sem er alveg sérmál. En aðalatriðið er þetta, hugsunin er þessi: Íslensk fyrirtæki og norsk og fyrirtæki  innan EES eiga að keppa á jafnræðisgrundvelli þannig að þegar    kvótinn minnkar eða menn þurfa að greiða fyrir losunarkvóta   þá  eru fyrirtækin að keppa á jafnræðisgrundvelli. Eftir því sem ég best veit þá eru   íslenskir flugrekendur  sáttir við þá útfærslu sem hér er.


Ræðumaður: Guðlaugur Þór Þórðarson

Virðulegur forseti. Ég hygg að hv. þingmaður sé, ef ég man rétt,  í hv. utanríkismálanefnd og fari þar yfir þessa fundi sem við eigum við erlend ríki. Það sem ég var að lýsa hér áðan var í rauninni bara frétt og viðtöl við forsvarsmenn Eimskipa sem voru að segja frá því að þeir eru að breyta sinni tilhögun, spara orku, minnka losun til að þurfa ekki að hækka gjaldskrá, ef ég skil fréttina rétt. Það er hugmyndin á bak við kerfið. Aðalatriði málsins er það að íslensk fyrirtæki séu að keppa á sama grundvelli og þau fyrirtæki sem þau eru að keppa við. Það er stóra málið. Þess vegna vildum við flest fara í EES, vegna þess að það þýddi það að við værum að keppa á jafnræðisgrundvelli og íslensk lítil fyrirtæki, sem  stundum verða stór, þyrftu ekki að hafa áhyggjur af því að ríkin í þeim löndum sem við berum okkur saman við gætu t.d. niðurgreitt viðkomandi starfsemi í samkeppni við þau þannig að  íslensku fyrirtækin ættu  ekki möguleika þar. Þetta snýst um það, hugsunin bak við þetta á Evrópska efnahagssvæðinu er að fyrirtækin standi jafnfætis og séu að keppa á jafnræðisgrundvelli. Til þess er leikurinn gerður. Bretland er með sitt eigið viðskiptakerfi en menn líta náttúrlega sérstaklega til þess af þeirri ástæðu sem hv. þingmaður vísaði til, að við viljum ekki sjá það gerast að íslensk fyrirtæki, flugið í þessu tilfelli af því að hv. þingmaður vísaði í það — við viljum ekki að íslenskir flugrekendur eigi erfitt með að keppa við flug annars staðar frá vegna þess að  viðskiptaumhverfi þeirra sé erfiðara  en samkeppnisaðilanna. Það er svona kjarninn í þessu og til þess er leikurinn gerður.


Ræðumaður: Guðlaugur Þór Þórðarson

Virðulegur forseti. Það er rétt að nefna að aðlögun er í hendi, ég var kannski  ekki nógu skýr í því áðan. Hún verður tekin fyrir 8. desember þegar gerðin verður tekin upp í EES-samninginn, þannig að 8. desember er dagsetningin þar. Hv. þingmaður veit það náttúrlega að ég get ekki sagt  hvert virði uppboðsheimilda  verður í framtíðinni. Ef einhver treystir til að segja sér það þá er   er viðkomandi einstaklingur annaðhvort með skyggnigáfu eða gríðarlegt sjálfstraust varðandi það sem hann getur séð fyrir. Svo þarf náttúrlega að koma í ljós hve mörg flugfélög sækja um.


Ræðumaður: Guðlaugur Þór Þórðarson

Ég þakka hv. þingmanni fyrir fyrirspurnina. Þessi atriði eru ekki sett inn nema menn treysti því að þau muni ganga eftir. Ég ætla ekki að fullyrða varðandi einstaka orðalag en það sem hv. þingmaður er að segja er í rauninni kjarni málsins, að í stað þess að bjóða út þessar heimildir þá geta menn notað þær og fengið heimild til þess að setja þetta endurgjaldslaust til flugrekenda. Það er kjarninn. Varðandi það hvort sá sem hér stendur sé ánægður ekki er aukaatriði í þessu. Þetta er sú staða sem er uppi. Auðvitað verður að hafa það í huga að þessar heimildir eru hugsaðar til að styrkja tæknilausnir og styrkja fyrirtækin og efnahagslífið í því að fara þessar leiðir. Það þurfti hins vegar að ganga frá þessu með þessum hætti til að það væri tryggt að það væri heimilt að gera hlutina eins og þarna er tilgreint, þ.e. að láta þetta fara endurgjaldslaust til viðkomandi flugrekenda.


Ræðumaður: Guðlaugur Þór Þórðarson

Virðulegi forseti. Ég náði ekki að svara öllu því sem hv. þingmaður kom inn á en það er líka af því að hv. þingmaður talaði alltaf um 14 gerðir, þetta eru þrjár nýjar. Hinar hafa verið teknar upp áður í loftslagslögum. Varðandi það hvað gerist þegar þessi undanþága rennur út þá verður gildissvið ETS-kerfis í flugi, öllu flugi, einnig í flugi út fyrir EES og inn á svæðið. Á meðan ekki er samið um annað er fyrirkomulagið með þeim hætti. En þá væntanlega ættum við að geta verið búin að sjá einhverjar breytingar á því fyrirkomulagi sem við erum með núna. Þar er ég að vísa til þess að við erum að fara í mjög miklar breytingar þegar kemur að flugi og ýmsu öðru, vegna þess að það sem menn eru að fara í er að taka út jarðefnaeldsneyti og setja grænt eldsneyti í staðinn. Þetta hef ég hef sagt svona 500 sinnum í þessum ræðustól því mér finnst fólk ekki alltaf alveg átta sig á því. Út á það gengur málið. Bara varðandi kostnaðinn, hvort það er  lítill eða enginn kostnaður fyrir ríkissjóð, þá verður náð í þann kostnað með þjónustugjöldum.

Ég vil biðja hæstv. ráðherra að virða ræðutíma.




Ræðumaður: Guðlaugur Þór Þórðarson

Virðulegi forseti. Ég þakka hv. þingmanni fyrir fyrirspurnina. Ástæðan fyrir því að þetta er komið fram núna er einfaldlega vegna þess að þetta var tilbúið í rauninni í viðræðum við ESB um upptöku nýs ETS-kerfis. Viðræðum ESB lauk í lok september og þá hófust menn handa en eins og hv. þingmaður veit var þetta kynnt fyrir hv. þingnefnd í október þannig að til þess akkúrat að koma í veg fyrir það sem hv. þingmaður er eðlilega hafa áhyggjur af, að menn hafi skamman tíma og vita ekki hvað þarna sé á ferðinni, þá held ég að það hafi verið skynsamlegt. Sömuleiðis af því hv. þingmaður vísaði í hagaðila þá er það alls ekki svo, eins og hv. þingmaður náttúrlega man, og hann talar um flugrekendur, að þetta komi þeim á óvart. Nú hafa farið fram mjög mikil samskipti, eins og ég rakti í framsögu minni, varðandi þær reglur eða undanþágur sem gilda fyrir íslenskt flug því að eðlilega hafa flugrekendur verið að fylgjast vel með þessu máli.

Af því að hv. þingmaður vísar til áhrifanna og kostnaðarins og annars slíks þá er þetta sú vegferð sem við fyrir lifandi löngu tókum þátt í, eða fyrir nokkrum árum, og þegar menn skoða kostnaðinn þá verða menn líka væntanlega að skoða hver valkosturinn væri ef við færum einhverja aðra leið. Þessi fyrirtæki leggja mér vitanlega  öll áherslu á að við tökum þátt í þessu fyrirkomulagi. Ef við ætlum að gera það með einhverjum öðrum hætti, að því gefnu að við ætlum að vera aðilar að Parísarsáttmálanum sem hv. þingmaður þekkir nú aðdragandann að, þá þurfum við að vera með eitthvert fyrirkomulag í því og þau hafa lagt áherslu á að við séum með sama fyrirkomulag og þau lönd sem við erum í mestum samskiptum við.


Ræðumaður: Guðlaugur Þór Þórðarson

Virðulegi forseti. Ég mæli hér fyrir frumvarpi til laga um viðskiptakerfi ESB með losunarheimildir, ETS-kerfið. Í frumvarpi þessu er lagt til að kaflar og ákvæði núgildandi laga um loftslagsmál sem fjalla um viðskiptakerfi ESB með losunarheimildir, ETS-kerfið, verði færð í sérlög um ETS-kerfið. Tilgangurinn með þessari breytingu er að auka skýrleika og aðgreina betur löggjöf sem fjallar um ETS-kerfið frá öðrum ákvæðum laga um loftslagsmál, enda er löggjöf sem varðar ETS-kerfið eingöngu innleiðing á löggjöf sem hefur verið tekin upp í EES-samninginn.

Í frumvarpi þessu verða jafnframt innleiddar þrjár EES-gerðir á sviði loftslagsmála sem breyta ETS-kerfinu. Um er að ræða í fyrsta lagi breytingu hvað varðar flugstarfsemi, tilskipun 2023/958 í, öðru lagi breytingar varðandi staðbundinn iðnað, sjóflutninga og byggingar, vegasamgöngur og smærri iðnað með tilskipun 2023/959, og í þriðja lagi eru gerðar breytingar á kröfum um vöktun, skýrslugjöf og sannprófun á losun skipafélaga í reglugerð 2023/957.

Umhverfismál hafa verið hluti af gildissviði EES-samningsins allt frá gildistöku hans og hefur tilskipun 2003/87/EB um viðskiptakerfi ESB með losunarheimildir, ETS-tilskipunin, verið ein meginstoða umhverfislöggjafar Evrópusambandsins. Tilskipunin var upphaflega tekin upp í EES-samninginn og innleidd í íslensk lög árið 2007. Síðan þá hafa allar breytingar á tilskipuninni verið teknar upp í EES-samninginn og innleiddar í íslensk lög. Reglur ETS-kerfisins hafa gilt fyrir flugrekendur frá árinu 2012 og rekstraraðila í staðbundnum iðnaði á Íslandi frá árinu 2013 þegar álframleiðsla og járnblendi voru felld undir kerfið. ETS-kerfið er lykilbreyta hvað varðar að ná samdrætti í losun en um 40% losunar gróðurhúsalofttegunda á Íslandi fellur undir kerfið.

Svona til þess að fara aðeins í grunnhugmynd ETS-kerfisins þá er í rauninni um að ræða þrjú kerfi sem við erum að vinna eftir. Fyrst er það LULUCF, sem er landgræðsla og skógrækt, og svo er það ETS-kerfið og þar erum við í samstarfi við EES-ríkin. ETS-kerfið er þannig þegar kemur að okkur að þar undir er millilandaflugið og millilandasiglingar og síðan stóriðjan. Hugsunin er sú að það sé sama hvar þú ert að reka stóriðjuna eða flugið á EES-svæðinu, hvort sem þú ert á Íslandi eða í Noregi, Belgíu, Frakklandi eða hvað það er, þú eigir að keppa undir sömu reglum. Sú fyrirmynd að fyrirtækin fái mengunarkvóta, upphaflega fyrirmyndin að því kemur reyndar frá  í Bandaríkjunum en eitt af því sem er nefnt sérstaklega þegar er verið að tala um fyrirmyndir á þessu sviði er íslenska aflamarkskerfið. Þá er í rauninni hugsunin að minnka losun, út á það gengur þetta, þannig að upphaflega fá fyrirtækin endurgjaldslausan kvóta eða heimildir sem síðan annaðhvort minnka eða fyrirtæki munu þurfa að greiða fyrir þær. Þetta á að vera kerfi til þess að minnka losun, það er alveg skýrt, en það þýðir ekki að einstök fyrirtæki geti ekki gert eitthvað annað, þ.e. þau geta aukið losun en þau þurfa þá að greiða fyrir.

Það kom á mbl.is mjög skýrt dæmi um þetta þann 27. nóvember síðastliðinn. Þar er frétt með fyrirsögninni: Innleiða breytingar sem minnka olíunotkun og losun. Þar er viðtal við forystumenn Eimskips sem fara yfir það að þeir séu að innleiða breytingar á gámasiglingakerfi félagsins með það að markmiði að einfalda siglingakerfið, fækka viðkomum í höfnum og stytta siglingaleiðir og þar með minnka kolefnislosun og lækka kostnað. Þetta er hvatinn sem er til staðar og þeir endurskipuleggja sínar siglingar og siglingaleiðir til að koma til móts við þetta og munu með þessu, ef marka má þessa frétt, fækka sigldum sjómílum um rúmlega 40.000, eða ríflega 5%. Auk þess mun olíunotkun minnka um 5.000 tonn og losun koltvíoxíðs minnka um 15.000 tonn, eða 7% . Borið saman við árið 2022 var samdráttur í olíunotkun þá tæp 11.000 tonn, eða 14%, þannig að þarna sjáum við í rauninni áhrifin af þessu fyrirkomulagi í raunheimum.

Síðan er það þriðja kerfið, ESR-kerfið, sem er á beinni ábyrgð Íslands og er ekki til umræðu hér en ég hvet hv. þingmenn til að kynna sér það vel vegna þess að það er nokkuð sem við þurfum að hafa augun á.

Frá upphafi hefur íslenskt atvinnulíf sóst eftir að vera í þessu fyrirkomulagi vegna þess að menn hafa haft áhyggjur af því að ef við værum ekki í því fyrirkomulagi gæti orðið snúið fyrir okkur og erfitt að vera með séríslenskar reglur. Auk þess eru auðvitað fyrirtæki innan EES að keppa við fyrirtæki innan EES og það væri náttúrlega miklu meira flækjustig ef menn ætluðu að vera á einhverjum allt öðrum stað en þær þjóðir sem við erum í sem mestum samskiptum og oft samkeppni við, og þá er ég að vísa til EES-svæðisins. Þess vegna á þetta sér þessa löngu forsögu sem ég vísaði til áðan. Þetta var innleitt í íslensk lög árið 2007 og síðan komu flugrekendur inn 2012 og staðbundinn iðnaður, þ.e. álframleiðsla og járnblendi, árið 2013.

Síðan hefur verið dregið úr heildarfjölda losunarheimilda í ETS-kerfinu jafnt og þétt frá upphafi kerfisins og breytingarnar nú fela í sér að dregið verður hraðar en áður úr heildarfjölda losunarheimilda í ETS-kerfinu til að tryggja frekari samdrátt í losun. Gildissvið kerfisins hefur nú verið víkkað enn frekar og mun frá árinu 2024 einnig ná yfir losun frá farþega- og flutningaskipum sem eru stærri 5.000 brúttótonn.

Helstu breytingar í uppfærðum tilskipunum ETS-kerfi eru:

Losun frá farþega- og flutningaskipum stærri en 5.000 brúttótonn verður felld undir kerfið í skrefum frá árinu 2024 til ársins 2026.

Skipafélög munu árið 2027 þurfi að gera upp losun sína að fullu vegna losunar á siglingaleiðum innan Evrópska efnahagssvæðisins og losunar í höfnum, auk 50% losunar frá siglingum inn og út af Evrópska efnahagssvæðinu.

Breytingarnar fela jafnframt í sér að úthlutun endurgjaldslausra losunarheimilda til flugrekenda verður hætt í skrefum frá árinu 2024 til ársins 2026.

Íslensk stjórnvöld komust sem áður segir að samkomulagi við framkvæmdastjórn ESB síðastliðið vor um aðlögun Íslands við tilskipun (ESB) 2023/958 um ETS-kerfið í flugi. Aðlögun þessi felur í sér að:

Ísland fær í fyrsta lagi sömu sérlausn og Malta og Kýpur varðandi 100% endurgreiðslu á verðmun á öllu sjálfbæru flugvélaeldsneyti og jarðefnaeldsneyti á flugvöllum á Íslandi.

Ísland getur í öðru lagi framlengt núverandi kerfi úthlutunar endurgjaldslausra losunarheimilda út árið 2026 þegar endurgjaldslausri úthlutun losunarheimilda verður hætt innan EES. Íslandi verður því heimilt að viðhalda á árunum 2025 og 2026 úthlutun endurgjaldslausra losunarheimilda til flugrekenda sem svarar til allt að þeim fjölda losunarheimilda sem flugfélögin munu fá úthlutað á árinu 2024. Skilyrði úthlutunar er að flugfélögin skili kolefnishlutleysisáætlun til Umhverfisstofnunar.

Aðlögun Íslands felur í þriðja lagi í sér innbyggt endurskoðunarákvæði sem mun varða veginn í viðræðum við Evrópusambandið um síðari breytingar á ETS-kerfinu.

Gildissviði ETS-kerfisins er enn fremur breytt hvað varðar staðbundinn iðnað. Starfsstöðvar sem breyta framleiðsluferlum í þeim tilgangi að draga úr losun geta kosið að falla áfram undir kerfið þrátt fyrir að uppfylla ekki mörk tilskipunarinnar um uppsett afl. Markmið með breytingunni er að hvetja til frekari framþróunar í tækni sem losar lítið eða ekkert. Að auki verður úthlutun endurgjaldslausra losunarheimilda frá 2026 háð því að rekstraraðilar fjárfesti í tækni til að auka orkunýtni og draga úr losun.

Virðulegi forseti. Íslensk stjórnvöld fylgdust náið með tillögum framkvæmdastjórnar ESB um breytingar á ETS-kerfinu og þá sérstaklega tillögu um breytingar á ETS-kerfinu í flugi því fyrirséð var að gerðin myndi leiða til skakkrar samkeppnisstöðu íslenskra flugrekenda og mögulega leiða til kolefnisleka. Stjórnvöld áttu af þessum sökum í viðræðum við framkvæmdastjórn ESB sem leiddi til samkomulags um aðlögun við tilskipunina fyrir Ísland sem lá fyrir um miðjan maí 2023.

Gerðirnar tóku gildi innan Evrópusambandsins í júní 2023. Frá þeim tíma hafa íslensk stjórnvöld unnið að upptöku þeirra í EES-samninginn. Nú liggja fyrir drög að ákvörðunum sameiginlegu EES-nefndarinnar sem verða teknar fyrir á fundi nefndarinnar 8. desember næstkomandi. Það er áríðandi að gerðirnar verði leiddar í lög í síðasta lagi 31. desember 2023 til að samræmis verði gætt varðandi gildistöku á öllu Evrópska efnahagssvæðinu og hafa menn áhyggjur af því að það gæti lagaleg óvissa komið upp ef það verður ekki gert. Áríðandi er að tiltekin ákvæði hafi verið innleidd 1. janúar 2024 en þá tekur ETS-kerfi fyrir sjóflutninga gildi og ákvæði V til bráðabirgða við lög um loftslagsmál, um takmarkað gildissvið í flugi, rennur út. Þá er einnig mikilvægt að lögfesta vöktunarskyldu samkvæmt hliðstæðu ETS-kerfi um losun frá byggingum, vegasamgöngum og smærri iðnaði, auk þess sem tryggja þarf hagsmuni innlendra aðila sem falla undir og munu falla undir viðskiptakerfi ESB með losunarheimildir. Umræddar gerðir voru kynntar fyrir umhverfis- og samgöngunefnd 23. október síðastliðinn og sendar utanríkismálanefnd til skoðunar þar sem þær kalla á lagabreytingar.

Virðulegi forseti. Ég hef þá rakið meginefni frumvarpsins og tildrög þess að það er lagt fram nú. Ég vona að þessi umræða, bæði núna og í framhaldinu, verði til að upplýsa þing og þjóð um það fyrirkomulag sem við erum í og tókum fyrir þó nokkuð mörgum árum síðan ákvörðun um að taka þátt í. Ég held að það sé óhætt að segja að ástæðan fyrir því að menn gerðu það var vegna hvatningar frá íslensku atvinnulífi þar sem fyrirtæki vilja keppa á jafnræðisgrundvelli við þau fyrirtæki sem þau eru alla jafna að keppa við. Einn þáttur þessa ETS-kerfis er að þjóðríkjunum er heimilt að selja losunarheimildir og hafa af því tekjur til að nota í orkuskipti og annað slíkt og hefur fjármálaráðuneytið nú þegar, ég fer rétt með sem ég held að ég geri, fyrir hönd stjórnvalda selt ETS-losunarheimildir fyrir 14,7 milljarða, á undanförnum fimm árum. Þetta er því eitthvað sem við erum búin að taka þátt í nokkuð lengi og það væri stór ákvörðun ef við myndum gera einhverjar grundvallarbreytingar á því. Ef menn vilja fara í einhverjar slíkar breytingar þá hvet ég aðila til þess koma fram með hvaða valkostir eru þá fyrir hendi, hvað það er sem menn myndu vilja gera í staðinn, því að millilandaflug, millilandasiglingar og stóriðja, þetta eru allt saman fyrirtæki í alþjóðlegri samkeppni. Þess vegna er ETS-kerfið með þessum hætti. Hugsunin er sú að það sé samkeppni hér á svæðinu á meðan það sem er á beinni ábyrgð Íslands, t.d. varðandi losun, hvort það eru vegasamgöngur, fiskiskip eða landbúnaður, úrgangur og f-gösin og annað slíkt, er ekki háð sömu lögmálum.

Virðulegur forseti. Ég legg til að frumvarpinu verði vísað til hv. umhverfis- og samgöngunefndar að lokinni 1. umræðu.


Ræðumaður: Ásmundur Friðriksson

Virðulegi forseti. Mig langar undir þessum lið að minna á það að nýlega lýstu almannavarnir yfir neyðarástandi í Vestmannaeyjum. Ég tel mjög mikilvægt að þingið taki  til umfjöllunar það ástand sem þar ríkir í vatnsmálunum og að við fáum skýrslu um þau mál, hvar þau standa, og að þingið verði upplýst um það hvernig staðan er á þessum málum úti í Eyjum vegna þess að staðan þar er grafalvarleg. Hún er grafalvarleg. Þetta er enn eitt áfallið sem er að ríða yfir þetta þjóðarbú ef verstu sviðsmyndir teiknast upp úti í Vestmannaeyjum. Það er mjög mikilvægt fyrir okkur hér í þinginu að fá umræðu um þetta mál, að í næstu viku verði sérstök umræða hér í þessum sal og að þingið finni svigrúm til þess að ræða þetta mikilvæga mál um eina stærstu verstöð landsins þar sem tæplega 5.000 manns búa. Ef versta sviðsmyndin teiknast upp  þá þyrftu þeir jafnvel að yfirgefa heimili sín og við þurfum að freista  alls til að koma í veg fyrir að slíkt gerist.


Ræðumaður: Hildur Sverrisdóttir

Herra forseti. Það er nú kannski óþarfi af stjórnarandstöðunni að láta sem hér sé komin upp einhver glæný staða á þessum árstíma í þessum sal, að það komi nokkur fjöldi stjórnarmála fyrir fyrirframákveðinn frest sem er gefinn til þess að gera nákvæmlega það. Það er kannski ekkert sem kemur mikið á óvart í því. En málin eru auðvitað misstór og misumfangsmikil og krefjast auðvitað þeirrar vinnu sem þau krefjast og það er enginn í meiri hlutanum að boða það að málin verði ekki unnin með eins góðum hætti og nauðsynlegt er, þannig að það verður gert. Við í meiri hlutanum höfum bara verið að taka vítamínin okkar og erum til í þessa törn sem bíður okkar sem við vitum að bíður okkar alltaf fyrir þinglok fyrir jól. Ég á alla vega smáafgangs af mínum vítamínum ef ykkur vantar svona smábúst inn í næstu daga, það er bara sjálfsagt.


Ræðumaður: Þórdís Kolbrún R. Gylfadóttir

Herra forseti. Það er auðvitað ekki flatur niðurskurður þegar margir liðir eru undanskildir en þar sem er niðurskurður þá hefur nálgunin verið sú. En það er síðan sérstakt aðhald bæði á ráðuneyti og stofnanir þeirra. Ég er auðvitað ekki sammála því að það sé ríkisstjórnin sem einhvern veginn eigi þá miklu verðbólgu sem er í landinu og þar með er ég ekki að draga úr því hlutverki sem stjórnvöld hafa, fjárveitingavaldið o.s.frv. í því verkefni. En ef við greinum bara hvað það er sem keyrir áfram verðbólguna þá er það fyrst og fremst — eða vegur þyngst, ég ætla ekki að segja fyrst og fremst, þær miklu launahækkanir undanfarinna ára umfram framleiðnivöxt í landinu. Það væri mjög til bóta ef við hér ræddum meira um það hver verðmætasköpunin er á Íslandi per vinnustund og hvernig við náum henni upp. Hvernig ætlum við að stýra því til lengri tíma að auka verðmætasköpun  þegar við horfum fram á lýðfræðilega þróun sem mun kosta okkur mikið og horfum til þess að bæði undanfarin ár hafa verið áföll  og komandi ár verða örugglega áfram áföll. Þá verðum við einfaldlega að líta á það hvernig við náum fram verðmætasköpun per vinnustund til að eiga fyrir öllu því sem gerð krafa er um frá öllum að við séum að setja pening í.

Forseti minnir hv. þingmenn og hæstv. ráðherra á að ræðutími er takmarkaður í óundirbúnum fyrirspurnum, tvær mínútur í fyrri ræðu og ein mínúta í síðari ræðu.


Ræðumaður: Þórdís Kolbrún R. Gylfadóttir

Herra forseti. Ég vil nú byrja á því að segja að það er bæði ánægjulegt en líka áhugavert —   en nú beinir hv. þingmaður fyrirspurn til mín en ekki öfugt — að heyra þingmanninn leggja á það áherslu að aðhald þýði fyrst og fremst að draga úr útgjöldum, vegna þess að ég veit að hagfræðilega gengur upp að segja aðhald sé hvort tveggja, að sækja meiri skatta og draga úr útgjöldum. En mér finnst einhvern veginn eðli máls samkvæmt aðhald vera frekar að draga úr útgjöldum, þannig að ég er sammála hv. þingmanni í því að þegar talað er um aðhald þá sé talað um að draga úr útgjöldum en ekki að það sé hægt að fara í meiri háttar aðhaldsaðgerðir með því að sækja meira af annarra manna fé.

Við erum í þessum fjárlögum að boða hagræðingu og hagræðingarkröfu upp á 17 milljarða. Það var tímabært. En það er alveg verkefni fyrir kerfin öll að finna út úr því hvernig því verður náð. Það er ekki lítill biti fyrir fólk, stofnanir, forstöðumenn o.s.frv., sérstaklega ekki þegar við setjum ekki hagræðingarkröfu á langstærstu útgjaldaliði ríkisins.

Hins vegar hef ég verið þeirrar skoðunar, og það eru ekki nýjar fréttir, held ég,  að útgjöld ríkisins séu gríðarlega mikil og það sé forgangsverkefni fyrir okkur, ef við ætlum að stuðla að sjálfbærum ríkisrekstri og geta staðið undir þeim dýru velferðarkerfum sem við viljum geta gert til langrar framtíðar,  að hagræða enn frekar og huga að því í hvað við verjum fjármunum skattgreiðenda. Að það sé ekki einhver bylting í því á milli umræðna held ég að ætti ekki að koma neinum á óvart. Eftir mínar örfáu vikur í starfi   hef ég auðvitað lagt mikla vinnu í það að kortleggja hvar möguleikar eru til að ná slíku fram. Þar skiptir líka máli að það styttist í vinnu við fjármálaáætlun og ég fagna því að hér séu bandamenn í því að horfa til leiða hvernig við getum farið betur með fjármagn skattgreiðenda.


Ræðumaður: Birgir Ármannsson

Til svara eru: Forsætisráðherra, fjármála- og efnahagsráðherra, innviðaráðherra, félags- og vinnumarkaðsráðherra og háskóla-, iðnaðar- og nýsköpunarráðherra.


Ræðumaður: Birgir Ármannsson

Já.Þrátt fyrir ákvæði 4. mgr. 10. gr. þingskapa, um lengd þingfunda, er það tillaga forseta að þingfundur geti staðið lengur í dag en hvað þingsköp kveða á um. Er óskað eftir atkvæðagreiðslu?

Atkvæðagreiðsla um lengd þingfundar mun þá fara fram á eftir óundirbúnum fyrirspurnum um leið og atkvæðagreiðslur verða um afbrigði.


Ræðumaður: Birgir Ármannsson

Borist hafa bréf frá matvælaráðherra þar sem óskað er eftir fresti til þess að veita skrifleg svör við fyrirspurnum á þskj. 342, um riðu, frá Teiti Birni Einarssyni og á þskj. 431, um riðuveiki, frá Vilhjálmi Árnasyni.


Ræðumaður: Njáll Trausti Friðbertsson

Herra forseti. Þetta er fín umræða. Í stefnunni á bls. 9, undir áherslu B.5, hef ég þá trú að þetta sé töluvert meiri útfærsla en í fyrri landsskipulagsstefnu á því sem snýr annars vegar að fjarskiptamannvirkjunum og raforkumannvirkjunum og flutningskerfinu. Það er kannski komin síðan betri löggjöf á bak við þetta eins og með raflínufrumvarpinu sem var nýlega samþykkt og síðan fjarskiptafrumvarpinu varðandi aðgengi að sendum fyrir ljósleiðarasambandið t.d. um lönd. Ég komst ekki að því atriði í fyrri ræðu að símasambandið er ekki nægilega gott víða. Ég held að það séu um 55 staðir sem er verið að skoða núna á landsvísu að reyna að bæta þar fjarskiptasambandið. Síðan eru alltaf meiri og meiri kröfur um gagnaflutning og til þess að reka 5G og vera með þennan mikla gagnaflutning þá þurfa að vera ljósleiðarar að sendunum. Og það er ekki bara það heldur þurfa þeir að vera miklu þéttar  en var með gömlu kerfin, 2G, 3G og 4G. Við vorum að fást við þetta í fjarskiptalögunum, að komast um lönd með ljósleiðarana. Þetta er gríðarlega mikilvægt til framtíðar litið, að 5G-væða svæði á landsbyggðinni og þjóðveg 1, sem ég held að menn séu helst að einbeita sér að og fjölförnustu vegunum. Þarna þarf sannarlega að fara í stórt átak. Við sem keyrum mikið um t.d. Norðausturkjördæmi, á ferðum okkar um kjördæmið, finnum fyrir því að sambandið slitnar æðivíða á leiðinni þar sem er farið um og við þingmenn sem keyrum mest um kjördæmið erum farin að þekkja hvar sambandið mun slitna og hvar slitnar tvisvar upp þessa brekku og slíkt. Það er mikið öryggismál að það sé gengið í þetta.

Sá sem hér stendur hefur mikið talað fyrir því að byggja upp Kjalveg og stofnvegina fjóra á hálendinu. Ég held að það sé nauðsynlegt ef við ætlum að fara í alvöruorkuskipti að þetta svæði sé með bundnu slitlagi til þess að rafmagnsbílar geti farið um. Þeir gera aðrar kröfur almennt eins og þeir eru hannaðir í dag, held ég, kannski viðkvæmari fyrir holóttum vegum, ég veit það ekki en það er svona tilfinningin. Ég held að enginn sé að tala um þýska hraðbraut eins og hv. þingmaður á undan mér kom inn á, Orri Páll Jóhannsson, hann talaði um þýska hraðbraut á hálendinu. Ég held að það sé enginn þar. En það má sjálfsagt bæta úr þessum samgönguleiðum og viðhorfin sem snúa að þessu hafa verið að breytast mjög, maður finnur fyrir því bæði norðan og sunnan lands að það er mikill áhugi á þessu atriði sem snýr að því að tengja uppsveitir Suðurlands við Norðvestur- og Norðausturland. Ég hef sjálfur skrifað töluvert um þetta og hef tekið þátt í verkefnum þar sem fengist er við þessi mál og ég er sannfærður um að þetta er gríðarlega stórt og mikið byggðamál og atvinnumál. Þetta snýr líka að þessu  lykilatriði sem er betri dreifing ferðamanna, að það séu skapaðar forsendur fyrir því að ferðamenn komist víðar og dreifist betur um landið. Þetta er hluti líka af orkuskiptunum, að stytta leiðir. Það er áhugavert að sjá hvernig það mun þróast en ég held að það sé gríðarlega mikilvægt að það samtal sé líka tekið. Ég finn í það minnsta fyrir mjög auknum áhuga á því beggja megin, norðan og sunnan lands, það eru fleiri farnir að átta sig á því hversu mikið þetta getur gert í því sem snýr að dreifingu ferðamanna. Við erum stöðugt að vinna að því og það hefur lengi verið talað um Ísland allt árið en sá sem hér stendur hefur talað í tíu ár um allt Ísland allt árið, það eigi að vera það sem við tölum fyrir og þetta sé einn þáttur í orkuskiptum og styrkingu byggðarlaganna beggja megin, norðan og sunnan lands.


Ræðumaður: Njáll Trausti Friðbertsson

Herra forseti. Við ræðum þetta plagg, sem er tillaga til þingsályktunar um landsskipulagsstefnu fyrir árin 2024–2038 ásamt fimm ára aðgerðaáætlun fyrir árin 2024–2028. Svo að því sé haldið til haga þá held ég að vægi þessarar vinnu muni aukast í framtíðinni og eins og ég kom inn á í andsvari áðan við hæstv. ráðherra þá held ég að með tíð og tíma muni það fara hjá okkur eins og öðrum Evrópuþjóðum og þótt víðar væri leitað út fyrir Evrópu að það verði sett sérstök þjóðaröryggislöggjöf á Íslandi sem snýr að þessum mikilvægu innviðum ásamt fleiru sem varðar öryggishagsmuni Íslands.

Þegar ég sat hérna fór ég að velta fyrir mér síðustu árum og hvað við höfum verið að fást við. Förum bara aftur til desember 2019 og óveðursins á Norður- og Austurlandi þar sem stór hluti af flutningskerfi raforku skemmist eða laskast það mikið að það liggur niðri í töluvert langan tíma, eins og á Dalvík, ég held að þar hafi verið orkulaust í sex, sjö daga og varðskipið keyrði á olíu til að framleiða orku. Þá fóru flutningskerfi raforku mjög illa, fjarskiptakerfin fóru mjög illa. Síðan hefur verið gerð mikil gangskör í þeim málum og átakshópur, starfshópur vann mikið verk í því og áfram hefur verið unnið mikið í þeim málum. Síðan erum við með heimsfaraldur Covid-19 skömmu síðar, í mars 2020, innrás Rússlands í Úkraínu 24. febrúar 2022, þar sem við fórum að ræða fjölþáttaógnir, netöryggismálin, veikleika í fjarskiptakerfum og mikilvæga innviði í sjó eins og fjarskiptastrengi og landtökustaði þeirra. Eitt af því fyrsta sem ég hugsaði með ástandið í Grindavík var hvað hefði gerst ef við hefðum farið gömlu leiðina sem var áætluð fyrst varðandi fjarskiptastrenginn IRIS, þá hefði landtakan verið á svipuðum slóðum og þar sem mest gekk á 10. nóvember í Grindavík. Síðan var hann færður til Þorlákshafnar, ég þekki ekki söguna, hvort það var af tilviljun eða hvort hugsað var til þessara þátta. Síðan er þetta ástand núna í Grindavík og síðan má líta til Vestmannaeyja og þess sem snýr núna að kalda vatninu, rafstrengjunum fjarskiptastrengjum. Það er kannski dæmi um það hvað þarf lítið að gerast, eitt tiltölulega sérstakt slys og það fer mjög illa eins og ástandið sýnir sem hefur skapast þar.

Það sem ég hef kallað eftir í landsskipulagsstefnunni,  þótt þetta sé góð viðbót frá fyrstu landsskipulagsstefnunni, er að auka það að skilgreina öryggisinnviði í landinu, innviði sem snúa að þjóðaröryggishagsmunum landsins. Það eru þessir grunninnviðir samfélagsins, mikilvægir samfélagslegir innviðir sem varða þjóðaröryggi, sem ég held að verði lykilumræða um í framhaldinu. Vonandi tökum við góða umræðu um þetta í nefndinni en við þurfum virkilega að fara að vinna að þessu, hvernig þessir hagsmunir verða tryggðir innan íslenskrar stjórnsýslu út frá ábyrgð og málefnasviði ráðuneyta og íslenskri löggjöf. Við höfum verið að taka slík skref, eins og ég benti á áðan í andsvörum, varðandi fjarskiptalög, raforkukerfin og flutningskerfin, raflínufrumvarpið fyrir stuttu síðan og vegalög og annað, það eru komin inn ákveðin ákvæði sem ættu að ýta undir þessa þróun og við erum að sjá  skref sem snúa að þessu tekin víðs vegar í löggjöfinni, en ég held að við þurfum að samþætta þetta betur og taka þetta í eitt plagg og þar verði endastöðin. Það þarf að skilgreina hvaða grunninnviðir íslensks samfélags eiga að vera skilgreindir sem mikilvægir með tilliti til þjóðaröryggishagsmuna. Í samgöngukerfinu eru það vegir, brýr, ferjur, flugvellir og slíkt með sama hætti og Svíar gera með Riksintresse og eins og hæstv. ráðherra kom inn á varðandi Finna, hvernig þeir takast á við þessi mál. Þar ættu líka að vera helstu þættir raforkukerfisins eins og virkjanir, flutnings- og dreifikerfið, afhendingaröryggi raforku, varaafl og stýringar og hvernig þessir innviðir eru skilgreindir út frá þjóðaröryggishagsmunum.

Við getum síðan farið mjög ítarlega í einstaka þætti en það þarf að vera á hreinu í löggjöf hverjir bera ábyrgð á samfélagslegum innviðum, svo sem flug- og vegasamgöngum, afhendingaröryggi raforku og virkni fjarskiptakerfa á landsvísu. Það er líka mikilvægt atriði sem kemur þá einmitt inn á landsskipulagsstefnu að skoða stöðu helstu grunninnviða íslensks samfélags sem varða þjóðaröryggismál gagnvart skipulagsmálum og hvernig þeir eru tryggðir í löggjöf og, eins og hv. þm. Bryndís Haraldsdóttir kom inn á, hvort landsskipulagsstefnan eigi að vera efsta útgáfan fyrir allt landið. Síðan erum við með svæðisskipulag, aðalskipulag og deiliskipulag. En þetta eru hlutir sem ég held að sé mjög mikilvægt að skoða hvernig eigi að fara með. Útgangspunkturinn er spurningin um hvort ekki sé nauðsynlegt að það sé skilgreint í landsskipulagsstefnu hvaða innviðir landsins teljast til grunninnviða samfélagsins, samanber nýsamþykkta þjóðaröryggisstefnu, og séu mikilvægir út frá þjóðaröryggi landsmanna, eins og ég kom inn á; samgönguinnviðir, raforku- og fjarskiptakerfi.

Ég hef í gegnum árin bent á, og það eru örugglega orðin tíu ár síðan ég byrjaði að ræða þessi mál í bæjarstjórn Akureyrar, hvernig Svíar fara með þessi mál hjá sér með Riksintresse og hvernig almennt er staðið að þessum málum í Evrópu varðandi samgöngumannvirki, vegsamgöngur, brýr, vegi o.s.frv. Svíar eru t.d. með 30 af 100 flugvöllum undir hugtakinu Riksintresse hjá sér, en hugtakið nær yfir þeirra helstu grunninnviði og það er slík löggjöf sem ég held að þyrfti að búa til eða framkvæma hér á Íslandi og vinna að því að hún verði til sem allra fyrst. Riksintresse hjá Svíunum nær yfir orkumannvirkin, flutningskerfin, þeir eru með brýr, lestarteina og alla sína grunninnviði og það er allt skilgreint, þetta hefur ákveðna stöðu í landinu og skýrt hvernig staðið er að málum, það megi ekki veikja þessa öryggishagsmuni.

Í nýrri samgönguáætlun sem við erum einmitt að fjalla um núna er einmitt gengið fram í því að tryggja öryggi og fækka slysum sem er kannski svona leiðarljósið í þeirri áætlun. Hún fellur þannig í sjálfu sér líka að þessum sjónarmiðum sem við erum að ræða hér. Það eru ákvæði í vegalögum sem ná alveg aftur til 2007, ef ég man það allt rétt, og þar í 2. mgr. 28. gr. er sérstaklega komið inn á þennan þátt. Það sem stendur í löggjöfinni, með leyfi forseta, ef ég les það upp:

„Ákveða skal legu þjóðvega í skipulagi að fenginni tillögu Vegagerðarinnar að höfðu samráði Vegagerðarinnar og skipulagsyfirvalda. Fallist sveitarfélag ekki á tillögu Vegagerðarinnar skal það rökstyðja það sérstaklega. Þó er sveitarfélagi óheimilt að víkja frá tillögu Vegagerðarinnar ef það leiðir til minna umferðaröryggis en tillagan felur í sér.“

Þetta er 16 ára gömul löggjöf. Þarna er komið inn á öryggið þannig að við getum tínt margt til sem snýr að þessu.

Það mætti líka koma inn á það hér hvort það hafi verið metið hvort sú landsskipulagsstefna sem hér er lögð fram sé mögulega íþyngjandi fyrir minni sveitarfélög. Svo mætti aðeins skoða, sem á náttúrlega almennt við þegar við erum að vinna okkar störf hérna við löggjöfina og setja lög, hvort það væri ekki gott að hafa orðskýringar og að þær séu nægilega skýrar, um t.d. huglæg orðatiltæki eins og búsetufrelsi og vistvænn ferðamáti, til þess að það sé enginn vafi á því um hvað er verið að tala þegar ákveðin hugtök eru notuð.

Það er síðan mjög gleðilegt, eins og hefur komið fram hér hjá fleiri hv. þingmönnum, að hér er farið að ræða um vindorkuna sem ég held að sé gríðarlega mikilvæg og mjög mikilvægt að það sé farið að minnast á hana í landsskipulaginu.

Ég vil að lokum ítreka enn og aftur mikilvægi þess að við skilgreinum þá innviði sem varða þjóðaröryggishagsmuni Íslands, þ.e. grunninnviði samfélagsins og mikilvæga samfélagslega innviði sem varða þjóðaröryggi og hvernig þeir hagsmunir eru tryggðir innan íslenskrar stjórnsýslu út frá ábyrgð og málefnasviði ráðuneyta og íslenskri löggjöf. — Ég hef lokið máli mínu, herra forseti.


Ræðumaður: Bryndís Haraldsdóttir

Virðulegur forseti. Ég þakka hæstv. ráðherra aftur fyrir þessa þingsályktunartillögu og langar að halda áfram þar sem frá var horfið þegar ég var í andsvörum við hæstv. ráðherra. Það sem ég óttast fyrst og fremst varðandi skipulagsmál hjá okkur er að við séum búin að byggja upp þannig kerfi að kerfið sé farið stundum að snúast meira í kringum sjálft sig en raunverulega fólkið sem það á þjóna. Þetta segi ég hafandi starfað mjög lengi að skipulagsmálum í mínu sveitarfélagi og farið í gegnum endurskoðun aðalskipulags, endurskoðun svæðisskipulags og fylgst með gerð landsskipulags. Ég er ekki búin að lesa þetta, ég skal alveg viðurkenna það, hæstv. forseti, en ég er búin að lesa megnið af þessu og ég held að það sé ekkert hérna sem ég sé ósammála, ég held ekki. En ég er alltaf í grunninn svolítið hrædd þegar við erum með þingsályktunartillögur hér fyrir þinginu sem eru með alveg ofboðslega mikinn texta því að ég óttast það alltaf svolítið að það séu ekki einhverjar raunverulegar ákvarðanir þarna sem skipta máli, þetta sé meira svona texti á blaði sem fer einhvern veginn inn í ferlið frekar en að það skili okkur einhverju. Það eru áhyggjurnar sem ég varpa hér fram og mér finnst ofboðslega mikilvægt að við höfum það í huga.

Eins og ég sagði í ræðu minni áðan þá hefði ég í fullkomnum heimi viljað sjá að þessari landsskipulagsstefnu hefði fylgt upp uppdráttur af landinu þar sem mikilvægir þjóðhagslegir innviðir væru fastsettir. Það væri bara hluti af landsskipulagi að ákveða þá. Ég átta mig á því að það verður ekki auðvelt að komast þangað, hvað þá að samþykkja slíkan uppdrátt og slíka stefnu, ég átta mig vel á því. En ég held engu að síður að það sé ofboðslega mikilvægt til framtíðar að við höfum slíkt skipulag. Að því sögðu, þegar kemur að þessum þjóðhagslega mikilvægum þáttum, getum við tekið t.d. veituinnviðina sem er áhersla B.5, og þar undir í punkti 8 segir:

„Skipulagsákvarðanir um raforkuflutningsmannvirki geri kleift að tryggja örugga afhendingu raforku, um leið og tekið er tillit til áhrifa á landslag og aðra landnotkun.“

Það hljóta allir að vera sammála þessu. En hvernig tryggjum við þetta, að þetta gerist raunverulega þegar hvert og eitt sveitarfélag er með sitt skipulag fyrir sig? Hvernig tryggjum við þá að veiturnar séu til staðar? Það er mitt áhyggjuefni.

Ég gleðst yfir því að við séum að fjalla hér um vindorkuna og hún sé sett inn í stefnuna. Ég hef örugglega sagt það áður við ráðherra umhverfis- og orkumála að ég er orðin mjög óþreyjufull varðandi það að við förum að taka einhverjar ákvarðanir þegar kemur að vindorkunni. Við getum framleitt töluvert af orku með vind og við eigum að framleiða meira af grænni orku og við hefðum þurft að vera búin að taka ákvörðun um hvar við ætlum að virkja vindinn og hvar við ætlum alls ekki að virkja vindinn. Því miður finnst mér okkur miða of lítið áfram í því. Þannig að ég segi aftur: Það er gott að nefna vindorkuna en hér liggja ekki fyrir ákvarðanir um hana

Ég held að það sé líka mjög mikilvægt að taka á vatninu okkar, þar er líka þessi spurning hvernig við tryggjum þetta. En stóra málið eru auðvitað þessir þjóðhagslega mikilvægu innviðir sem við þurfum að finna leiðir til að halda utan um og tryggja að þegar við erum búin að virkja á einum stað þá skili raforkan sér þangað sem við þurfum á að halda. Eins og ég sagði hér í umræðunni þá er það algerlega út úr kortinu að Ísland sé að reka raforkuver sem brennir dísilolíu. Það er bara algjör fásinna. Á tímum þar sem við erum að tala um loftslagsvá og við búum á norðurslóðum og sjáum raunverulega hvaða áhrif loftslagsbreytingar hafa þá er auðvitað stærsta málið bruni jarðefnaeldsneytis. Við erum að keppast við að rafvæða bílaflotann okkar sem er gott mál. En á sama tíma erum við með svæði á landinu okkar sem ekki eru tengd eða fá ekki nægjanlega mikið af grænni orku, sem við getum framleitt, og brenna þar af leiðandi dísilolíu. Þetta er galið. Mér finnst að það sé okkar hlutverk hér að tryggja að þetta sé ekki okkar framtíðarsýn, að tryggja það að hér nýtum við orkuna, þessa grænu orku sem við getum framleitt. Á sama tíma ætlum við að sjálfsögðu líka að huga að verndun náttúruperlna og ég er alls ekki að tala fyrir því að við eigum að virkja hverja sprænu eða vera með vindmyllur út um allar koppagrundir. Það er ekki það sem ég er að segja hér.

Að þessu sögðu vil ég óska nefndinni góðs gengis í að fara yfir þessa stefnu og eins og ég segi, ég held að hér sé ekkert sem fólk ætti almennt að vera ósammála. Það er kostur en kannski líka galli því það sem ég er svolítið að kalla eftir er að það séu teknar einhverjar raunverulegar ákvarðanir sem munu skila sér í þróun Íslands sem samfélags, bæði fyrir atvinnulífið en líka fyrir samfélagið sjálft. Ég heyrði hvað hæstv. ráðherra sagði við mig hér áðan í andsvörum og ég skil alveg af hverju það er farið svona hægt og verið svolítið í miðjunni og reynt að ná öllum saman að borðinu og svona og það er góð hugsun í því. En við megum ekki samt gleyma því að við þurfum að stefna fram á við og til þess að stefna fram á við getum við ekki alltaf verið í kyrrstöðu og tekið engar ákvarðanir, verið bara með fallegan texta um eitthvað sem við getum öll verið sammála um. Við þurfum raunverulega að bregðast við í einhverjum tilfellum. Ég skora á hæstv. ráðherra að hefja sem fyrst vinnu í ráðuneytinu varðandi endurskoðun næst á landsskipulagi og koma þá bara með uppdrátt af landinu og taka einhverjar ákvarðanir varðandi mikilvæga grunninnviði.


Ræðumaður: Njáll Trausti Friðbertsson

Herra forseti. Það er eiginlega nákvæmlega málið eins og hæstv. ráðherra kemur inn á með Finnana og við getum farið nánast hringinn í Evrópu og meðal annarra Norðurlanda, við getum tekið löggjöfina í Svíþjóð, löggjöf Norðmanna og síðan vítt og breitt. Það eru skilst mér bara þrjú, fjögur lönd í Evrópu sem eru ekki með löggjöf sem snýr að þessum mikilvægu innviðum, þjóðhagslega mikilvægum innviðum. Þau lönd eru örfá. Í Svíþjóð eru þeir með Riksintresse, það er um flugvallarkerfið þeirra, þar eru 30 af 100 flugvöllum í Svíþjóð undir. Norðmenn eru með nýja löggjöf þar sem var verið að herða á þessu. Þetta held ég að sé raunverulega umræðan sem við þurfum að taka og þróa því að þegar menn hafa verið kannski ekki alveg sammála manni í þessu þá hefur helst verið bent á landsskipulagsstefnuna. Þetta er gríðarlega mikilvægt og í því ástandi sem við höfum séð skapast á Íslandi, t.d. í óveðrinu í desember 2019 og svo allt sem er búið að ganga á, innrás í Úkraínu núna, þá erum við og hljótum að vera komin á allt annan stað, þó ekki væri nema bara með rafvæðingu landsins og ef við ætlum að treysta flutningskerfi raforku og ætlum að treysta á græna orku þá verðum við að taka skref sem snúa að því að tryggja þessa innviði.


Ræðumaður: Njáll Trausti Friðbertsson

Herra forseti. Landsskipulagsstefna er plagg sem er í þróun og annað skipti sem við tökum hana til efnislegrar meðferðar. Ég vil kannski halda áfram með nákvæmlega það sem hv. þm. Bryndís Haraldsdóttir kom inn á hér á undan, uppbyggingu þjóðhagslega mikilvægra innviða, sem er punktur 3 undir lykilviðfangsefnum, og fjalla kannski um það í ræðu minni á eftir. En það er þetta samhengi landsskipulagsstefnu við þjóðaröryggismál og helstu innviði landsins. Við samþykktum hérna í lok febrúar viðbætur við þjóðaröryggisstefnuna sem var samþykkt, minnir mig, í mars, apríl 2016 og hún snýr nákvæmlega að þessu. Þetta er stutt stefnuplagg, í 12 liðum, en í tölulið 7 segir í stefnunni, ef ég les það upp, með leyfi forseta:

„Að stuðlað verði að vernd og órofa virkni mikilvægra innviða og styrkingu áfallaþols samfélagsins gagnvart hvers kyns ógnum. Lögð verði áhersla á að tryggja skilvirkan og samhæfðan viðbúnað og viðbrögð til þess að takast á við afleiðingar hvers kyns ógna við líf og heilsu fólks, umhverfi, eignir og innviði. Tekið verði mið af ógnum sem tengjast loftslagsbreytingum, náttúruhamförum, fæðu- og matvælaöryggi, heilbrigðisöryggi og farsóttum.“

Það er víða komið við í stefnunni. Við höfum verið að taka á þessu á síðustu árum og byrjuðum kannski með vegalögum 2007 varðandi umferðaröryggi, sveitarfélög áttu að taka tillit til þess, og inn í fjarskiptalög á síðustu árum hafa líka verið tekin ákvæði sem snúa einmitt að svona öryggi og í loftferðalögunum sem við erum nýbúin að taka fyrir eru ákveðin ákvæði sem snúa að öryggishagsmunum. Síðan eru raforkulögin, flutningskerfi raforku og raflínufrumvarpið sem við erum nýbúin að fjalla um. Með landsskipulagið þá hefur verið talað um það skref að það eigi að huga að svoleiðis þjóðaröryggishagsmunum, en er kannski komin ástæða til að við förum að skoða þjóðaröryggislöggjöf eins og önnur þjóðríki í allri Evrópu, nánast öll, eru með, löggjöf um helstu innviði til að tryggja þá og samfélagslega þætti sem tengjast þeim?


Ræðumaður: Bryndís Haraldsdóttir

Virðulegur forseti. Ég þakka hæstv. ráðherra fyrir svarið en ég ætla að fá að vera svolítið óþolinmóð og vilja að hlutirnir gerist aðeins hraðar hvað þetta varðar. En ég skil algerlega það sem hæstv. ráðherra kemur inn á. Ég minnist þess nefnilega að hafa skrifað athugasemdir við fyrsta landsskipulagið, verandi þá formaður skipulagsnefndar og þátttakandi í svæðisskipulagsnefnd höfuðborgarsvæðisins, og það var auðvitað ákveðinn ótti því að eitt af því sem sveitarfélögin standa rosalega föst á er skipulagsvald þeirra og það er rosalega mikilvægt út frá sjálfstæði sveitarfélaga. En ég held að við höfum ítrekað áttað okkur á því að það eru þættir sem eru jafnvel enn mikilvægara heldur en sjálfstæði sveitarfélaga og skipulagsvald þeirra og það eru þjóðhagslega mikilvægir innviðir og öryggi lands og þjóðar. Það bara hreinlega trompar hinn þáttinn. Ég held að ef hæstv. ráðherra hefði komið hér með uppdrátt þar sem hann hefði lagt til t.d. að hér og hér megi vera vindmyllugarðar, hérna eigi að vera tengivirki og hér eigi að vera flugvellir og hafnir og annað, þá hefðum við örugglega rifist um það í einhver ár. En kosturinn við það væri, þegar við værum búin að ljúka því rifrildi, að þá værum við með uppdrátt, þá værum við með eitthvert samkomulag sem væri ramminn sem hægt væri að vinna áfram með.


Ræðumaður: Bryndís Haraldsdóttir

Virðulegur forseti. Ég þakka hæstv. ráðherra fyrir ræðuna og fyrir að leggja fram þessa þingsályktunartillögu. En mér er smávandi á höndum því að eins og hæstv. ráðherra talaði um þá má alveg dást að ýmsu verklagi í ráðuneytinu, þ.e. ég er mjög hlynnt svona grænbókar- og hvítbókarvinnu, en ég hef kannski ákveðnar væntingar til þess að það myndi skila sér í styttri og skýrari texta. Hér erum við með svolítið mörg orð varðandi þætti sem hér eru undir og ég er að velta sérstaklega fyrir mér lið 3 í lykilviðfangsefnunum sem er uppbygging þjóðhagslegra mikilvægra innviða. Þar segir um áherslur verkefnisins að það eigi að einfalda ákvarðanatöku um þjóðhagslega mikilvæga innviði flutningskerfa. Það tek ég heils hugar undir og styð hæstv. ráðherra heils hugar í þeirri vinnu. En ég velti því fyrir mér hvort við hefðum ekki þurft að hafa eitthvað meira um það, hvort við þyrftum ekki raunverulega að vera búin að leita leiða. Við erum á svo spennandi stað í að móta landsskipulag og ég hélt þessa ræðu örugglega síðast þegar við ræddum landsskipulag og ég spyr hæstv. ráðherra: Kom ekki til greina að vera hreinlega bara með uppdrátt af landinu og festa niður þjóðhagslega mikilvæga innviði? Hvar verða að vera hafnir? Hvar verða að vera flugvellir? Hvar verða að vera tengimannvirki eða veitumannvirki? Þetta væri þannig raunverulega toppurinn á skipulagsferlinu okkar eins og ég sá alltaf fyrir mér í upphafi þegar við byrjuðum með þetta landsskipulag og hvernig það myndi þróast. Þannig að spurningin mín er: Getum við verið enn skýrari og hreinlega verið bara með uppdrátt?


Ræðumaður: Ásmundur Friðriksson

Virðulegi forseti. Ég ætla ekki að lengja þennan lið mjög mikið. Ég vil bara þakka ráðherranum og hann starfsliði fyrir skjót og öflug viðbrögð í því að koma fram með þetta frumvarp. Ég veit að í ráðuneytinu var unnið alla helgina og í gær var málið kynnt fyrir velferðarnefnd. Auðvitað komu ýmis álitamál og sjónarmið þar fram og spurningar sem nefndin fær að glíma við þegar málið kemur til hennar á morgun. Ég geri ráð fyrir því að um þetta mál muni ríkja góð samstaða meðal þingmanna eins og verið hefur í þeim málum sem við höfum verið vinna hér að fyrir Grindvíkinga. Það ber að fagna því að allir flokkar í þinginu hafa staðið sem einn maður að því að klára þessi mál fljótt og vel. Við munum gera það. Hér hefur verið afskaplega vel að verki staðið og ég hlakka til að geta komið þessu máli í höfn, Grindvíkingum öllum til heilla.


Ræðumaður: Guðlaugur Þór Þórðarson

Virðulegi forseti. Ég þakka hv. þingmönnum fyrir innleggin. Ég ætla að reyna að leiðrétta það helsta sem hér kemur fram. Varðandi hv. þm. Guðmund Inga Kristinsson og hv. þm. Eyjólf Ármannsson þá eru þeir algjörlega villtir í holtaþoku og ég hvet þá til að kynna sér þessi mál því að þessar fullyrðingar standast engan veginn. Varðandi ræðu hv. þm. Þórunn Sveinbjarnardóttur: Hvernig tengist það að búa til  grænt rafmagn og minnka losun? Það er vegna þess að við notum græna rafmagnið í staðinn fyrir olíu. Til dæmis þurfum við olíu  í fiskimjölsverksmiðjum núna af því að við eigum ekki grænt rafmagn. Það er tengingin, það er það sem  heimurinn er  að gera. Út á það ganga loftslagsmálin, að taka út jarðefnaeldsneyti og setja græna orku í staðinn.

Varðandi hv. þm. Sigmund Davíð Gunnlaugsson. Hv. þm. Sigmundur Davíð Gunnlaugsson  var  einu sinni ekki bara hv. þingmaður, hann var líka hæstv. forsætisráðherra. Hann fór til Parísar með 70 manna sendinefnd þegar Parísarsamningurinn var gerður, með samflokksmann sinn, hæstv. umhverfisráðherra og hæstv. utanríkisráðherra og forseta lýðveldisins og sagði þar og hjá Sameinuðu þjóðunum og hér á 17. júní að við ættum að vera fremst meðal þjóða þegar kæmi að loftslagsmálum.

Vandinn var sá að það var ekki farið í jarðhitaleit þá, það var ekki farið í að búa til græna orku þá og við erum að lenda í vandræðum núna út af því að við tókum ekki þær ákvarðanir. Búið er að afnema niðurgreiðslu olíu. Það er búið að vera baráttumál Íslendinga í áratugi. Það snýr ekki bara að loftslagsmálum heldur líka sjálfbærni vegna þess að ríki eru að niðurgreiða olíu til að stunda rányrkju og annað slíkt í fiskveiðum. Þessi skýrsla sem hv. þingmaður vísar í er ekki neins staðar notuð.

Aðeins varðandi hv. þm. Þorbjörgu Sigríði Gunnlaugsdóttur og Viðreisn. Við höfum núna sett í lög væntanlega stærsta einföldunarfrumvarp sem hefur orðið að lögum, og þá er ég að tala um aflaukningu virkjana. Við höfum svo sannarlega verið að gera allt það sem hv. þingmaður er að vísa til.  En ég spyr, af því að það er gott að finna stuðning frá Viðreisn í þessum málum: Hvernig getur Viðreisn   komið að málum? Því að þetta snýr ekki að því að ráðherra geti ákveðið að virkja eða búa til græna orku. Það eru orkufyrirtæki, það eru sveitarfélög og annað slíkt og það væri fróðlegt að skoða það hvort orðum hafi fylgt efndir í því.

Varðandi skilgreininguna þá erum við á sama stað og aðrir, við erum að vinna í þeim málum og erum svo sannarlega ekki einir á báti þar. Við þurfum að ræða þetta oftar  og meira, en aðalatriðið er að við verðum ekki dæmd af því sem við segjum heldur af því sem við gerum.   Þessi ríkisstjórn er búin að rjúfa kyrrstöðuna þegar kemur að grænum orkumálum og loftslagsmálum og ég vonast til þess að fá að ræða það  betur við annað tækifæri.


Ræðumaður: Bryndís Haraldsdóttir

Virðulegur forseti. Þegar loftslagsmál ber á góma er oft talað eins og þetta sé bara alger dauði og djöfull, við séum algerlega brenna upp og það er allt að fara til fjandans, á meðan við gætum auðvitað nálgast verkefnið frekar þannig að við erum að fara í gegnum umbreytingar. Við þurfum að fara í gegnum aðlögun og við þurfum að breyta lífsháttum okkar og það þarf ekkert endilega að vera slæmt. Við höfum sem betur fer breytt lífsháttum okkar svakalega bara á síðustu 100 árum og það hefur allt verið til bóta fyrir mannskepnuna en í einhverjum tilfellum ekki svo gott fyrir jörðina. Ég er alveg sannfærð um að við getum gert bæði með því einmitt að hlusta á vísindamenn — og nú ætla ég  ekki að flokka hv. þingmenn Flokks fólksins sem sérstakra vísindamenn. Ég vil hvetja hæstv. ráðherra til að hlusta á vísindamenn sem eru að skoða þetta, hlusta á fyrirtæki sem eru að þróa lausnir vegna þess að tæknibreytingar og nýsköpun eru auðvitað lykill út úr þessu vandamáli. En með því er ég ekki að segja að við eigum að halda  óbreyttri hegðun. Við eigum bara að horfa á hvað amma gamla gerði í eldhúsinu þegar hún tók plastpokann utan af brauðinu og dustaði brauðmylsnurnar úr og notaði svo plastpokann aftur. Við eigum auðvitað að hætta að nota hluti sem fara beint í ruslið og þó að við höldum að það fari í einhvers konar endurvinnslu, sem það vonandi gerir, þá er auðvitað alltaf best að endurnýta hlutina.

En að þessu sögðu þá held ég að stóra nálgunin hjá okkur varðandi þessi mál þurfi líka að vera í gegnum samfélagið sjálft,  í gegnum fyrirtækin okkar. Við þurfum að koma á raunverulegu hringrásarhagkerfi, að fyrirtækin okkar sem eru að framleiða vörur sjái akkur í því að það sé hvati í kerfinu til að tryggja að vörur hafi langan líftíma, þær hafi endingu, að það sé hægt að endurnýta þær og endurvinna eins og kostur er. Og svo þurfum við auðvitað að vera með alvöruúrgangsáætlun þannig að þegar því verður ekki við komið þarf að fara varlega með þessa hluti og tryggja það.

En stóra málið okkar á Íslandi — og ég hef stundum sagt að við erum að einhverju leyti í þessu að glíma við ákveðið lúxusvandamál. Við búum í ofboðslega fallegu landi með mikið af ósnertri náttúru sem við þurfum að varðveita og við þurfum að passa. Svo búum við við það tækifæri að geta framleitt hér ofboðslega mikið að grænni orku sem er lausn heimsbyggðarinnar við þessu vandamáli. Það eina sem við þurfum að gera er að finna skynsamlegt jafnvægi á þessu, hvað við ætlum að vernda og hvað við ætlum að virkja vegna þess að það gengur ekki að á Íslandi, þar sem við höfum aðgengi að grænni og góðri orku,  séum við með olíuorkuver, við séum að brenna dísilolíu til að framleiða rafmagn sem við getum gert með öðrum hætti. Það er auðvitað þar sem fókusinn okkar á að vera.

En að þessu sögðu þá ætla ég að óska hæstv. ráðherra góðs gengis á COP-ráðstefnunni. Ég hef nú sjálf verið þeirrar gæfu aðnjótandi að fara á tvær slíkar ráðstefnur og það er ofboðslega lærdómsríkt og skemmtilegt. Það er ekki síst gaman að sjá hvað atvinnulífið er orðið virkur þátttakandi í ráðstefnunni sjálfri. Auðvitað á sér stað fullt af samningafundum þar sem ríkin taka þátt og reyna að ná saman um hlutina. En básarnir, allar þessar ráðstefnur og allir þessir tvíhliða fundir — síðast átti ég einmitt gott samtal við fulltrúa frá íslensku atvinnulífi sem tóku þátt og sáu svo mörg tækifæri. Það er nefnilega málið að fyrir land eins og Ísland sem getur framleitt mikið af grænni orku og hefur aðgengi að góðri þekkingu, og við erum nýsköpunardrifið samfélag, þá liggur líka mikið af tækifærum í þeirri ógn sem okkur stafar af loftslagsbreytingunum. Reynum bara að muna það.


Ræðumaður: Njáll Trausti Friðbertsson

Frú forseti. Við ræðum hér munnlega skýrslu umhverfis-, orku- og loftslagsráðherra um markmið Íslands vegna COP28. Mig langar að byrjað á að ræða og taka upp það sem m.a. hv. þm. Þorbjörg Sigríður Gunnlaugsdóttir kom inn á hér í sinni ræðu hér á undan, um mikilvægi öflugs flutningskerfis raforku hér á landi og ef markmið okkar í loftslagsmálum eiga að nást um að ná takmarkinu um kolefnishlutlaust Íslands eftir nokkur ár, jú, tíminn líður mjög hratt, þá verður þetta öfluga flutningskerfi raforku í lykilhlutverki með orkunýtni og hvernig allt kerfið á að fúnkera. Því er það lykilverkefni til að ná þessum markmiðum að hraða og ljúka við sem allra fyrst að endurbyggja flutningskerfi raforku landsins. Í því samhengi er ég að tala bæði fyrir uppbyggingu hins svokallaða byggðalínuhrings og svæðisbundna kerfisins í einstökum landshlutum. Síðan megum við ekki gleyma mikilvægi dreifikerfis í þessu samhengi sem hefur verið mikið unnið að frá 1995. Það gleymist  oft hversu stór þessi mál eru og mikilvægt  að þau gangi hratt og vel.

Nokkur orð hér um orkunýtni og flutningskerfið. Það leikur lykilhlutverk í að bæta nýtingu endurnýjanlegrar raforku sem er framleidd hér á landi í dag. Einnig er mikilvægt að nýta glatvarma betur en við gerum. Það er í rauninni þörf á þjóðarátaki í þessum málum.

Rafvæðing Íslands. Við gerum okkur háleit markmið um að rafvæða Ísland og nýta  innlenda orkugjafa til að knýja áfram samfélagið okkar og eins og áður þá gegnir  flutningskerfið algjöru lykilhlutverki og er kjarninn í að þessi rafvæðing gangi upp. Þess vegna þurfum við að gera miklu betur í því sem snýr að þessu. Ég hef lagt fram þingsályktunartillögu um að hraða sem mest því sem hægt er að gera varðandi uppbyggingu í þessum málum. Suðurnesjalína 2 er einmitt gott dæmi um mikilvægi þess að við hröðum þessum ferlum til að tryggja öryggismál þjóðarinnar.

Það hefur komið fram, og kom fram í máli hæstv. ráðherra hér áðan, mikilvægi þess að við förum að styrkja hitaveitukerfin og leita að heitu vatni. Við höfum ekki gert mikið af því um langa hríð, 15–20 ár, og við eigum að gera miklu betur þar, bæði til að tryggja núverandi hitaveitu og -kerfi landsins og líka til að finna heitt vatn á köldum svæðum landsins. Hæstv. ráðherra hefur einmitt nýlega kynnt verkefni sem snúa að þeim málum.

Við höfum síðan betri tækifæri en flestar þjóðir til að standa okkur í grænni orkuframleiðslu, hvort sem er í vatnsafli, jarðvarma eða vindorku, með öflugu kerfi og eigum að nýta þessa samkeppnishæfni sem landið hefur upp á bjóða og þá fjárhagslegu stöðu sem bætir raunverulega alla lífsafkomu almennings í þessu landi.

Á kjörtímabilinu hefur ýmislegt verið gert. Rammaáætlun 3 var samþykkt í fyrravor. Í þinginu hefur verið samþykkt frumvarp um aflaukningu vegna virkjana í Þjórsá og á Tungnaársvæðinu. Einnig samþykktum við mál varðandi varmadælurnar hér í þingsal í fyrra, átak í jarðhitaleit og síðan Suðurnesjalínu 2, sem er að komast á skrið núna.

Ég vil  rétt í lokin nefna að mér fannst svolítið frjálslega farið með hluti hérna hjá hv. þm. Eyjólfi Ármannssyni áðan varðandi hugmyndafræðina á bak við kerfið, sem sagt á bak við upprunaábyrgðir sem eru raunverulega bara fjárhagsleg tækifæri fyrir Ísland, íslensk fyrirtæki og íslenskt samfélag til að skapa tekjur, en  ýta undir græna orkuframleiðslu í heiminum.  Ég held að það sé full þörf á að við förum í að kynna okkur þetta mun betur og í samfélaginu og taka góða umræðu   um þetta.  En okkar skilaboð á COP28 eru fyrst og fremst: Meiri græna orkuframleiðslu á Íslandi.  Þar getum við staðið okkur og við eigum að gera miklu betur en við  höfum gert hér í þessum þingsal á undanförnum árum.

Forseti minnir á að búið er að semja um ræðutíma og biður hv. þingmann að virða ræðutímann.


Ræðumaður: Guðlaugur Þór Þórðarson

Virðulegur forseti. Eins og ég nefndi hérna áðan er grunnurinn að ákvörðun, og þar af leiðandi fjármálaáætlun, aðgerðaáætlun. Ef við ætlum að nýta fjármuni skynsamlega þá verðum við að vita til hvers við eigum að nýta þá. Stóri vandi okkar núna er sá að það vantar græna orku. Við erum að sjá núna fréttir af fiskimjölsverksmiðju á Höfn sem er ekki með græna orku. Hvað þýðir það? Fiskimjölsverksmiðjan á Höfn þarf að nota olíu, jarðefnaeldsneyti en ekki grænt rafmagn. Hv. þingmenn verða að átta sig á þessari staðreynd því þetta er staðreyndin .

Virðulegi forseti. Voðalega er erfitt fyrir hv. þingmenn að grípa ekki frammí.

Virðulegur forseti. Aðgerðaáætlunin er ekki unnin bak við skrifborð í ráðuneytinu. Hún er unnin með þeim aðilum sem eiga að koma þessu í framkvæmd og þar er atvinnulífið náttúrlega stærsti þátturinn. Hið sama á við um sveitarfélögin. Ef menn ætla að ná árangri þá verða menn að vera með góðar áætlanir,  byggðar á bestu upplýsingum og með mælanleg markmið og það er það sem þessi ríkisstjórn hefur verið vinna að. Ég hefði alveg viljað að það hefði verið tilbúið en það var það bara ekki þegar ég kom að þessu verkefni.


Ræðumaður: Guðlaugur Þór Þórðarson

Virðulegi forseti. Ég þakka hv. þingmanni fyrir fyrirspurnirnar. Það er ekki rétt að miðað við þær fyrirætlanir sem eru núna og það sem er búið að ákveða að gera séum við ekki að ná 29% markmiðinu. Hv. þingmaður veit það vegna þess að það hefur verið kynnt af þeim sem fara með loftslagsbókhaldið að það ætti að nást. Vandi okkar er einfaldlega þessi eins og við sjáum núna í dag: Okkur vantar græna orku. Okkur vantar græna orku vegna þess að við höfum gert mjög lítið í því að búa til græna raforku í 15 ár og jafnvel enn lengra liðið þegar kemur að hitaveitunni. Við sjáum fréttir um það á hverjum einasta degi. Ég vona að hv. þingmaður fari að styðja ríkisstjórnina þegar hún er að vinna í því að reyna að verða okkur úti um græna orku. Ef ég man rétt þá gerði hv. þingmaður það ekki þegar við vorum hér að samþykkja rammann. Ef við hefðum ekki gert það þá ættum við enga von. Sem betur fer gerðum við það en okkur liggur samt sem áður verulega á. Hv. þingmaður ætti líka að vita það að við erum að uppfæra aðgerðaáætlun sem er grunnurinn að þeirri áætlun sem við höfum þegar kemur að því að ná þessum markmiðum. Það verður kynnt. Hún er öðruvísi en sú aðgerðaáætlun sem við höfum gert áður, hún er mun nákvæmari. Það er búið að vinna þetta með miklu fleiri aðilum, með atvinnulífinu eins og aðrar þjóðir hafa gert og við höfum gert þetta að erlendri fyrirmynd, þær eru langt á undan okkur þegar að þessu kemur. En í tíð þessarar ríkisstjórnar hefur verið unnið mjög ötullega að því og ég vonast til þess og treysti því að við getum tekið umræðu um aðgerðaáætlunina hér á hv. þingi á komandi ári því að aðgerðaáætlunin er það tæki sem við höfum til að ná okkar markmiðum. Aðalatriði málsins er þó þetta: Þeir þingmenn sem vilja ná loftslagsmarkmiðunum verða líka að styðja þær aðgerðir sem eru nauðsynlegar til að ná loftslagsmarkmiðunum. Við eins og allar aðrar þjóðir erum í því að taka út jarðefnaeldsneyti  og setja græna orku í staðinn. Það er leiðin ásamt ýmsu öðru.


Ræðumaður: Guðlaugur Þór Þórðarson

Við erum að hjálpa þeim að menga.Virðulegi forseti. Svo ég fari beint í það sem hv. þingmaður ræddi hér síðast þá er þetta fullkominn misskilningur hjá hv. þingmanni, grundvallarmisskilningur. Jú, jú, þetta er grundvallarmisskilningur. Ef íslensk orkufyrirtæki selja upprunavottorð á valfrjálsum markaði þá hefur það ekkert áhrif á bókhald Íslands. Engin.  Nei, og hugmyndin á bak við það kerfi … Ef hv. þingmaður myndi kynna sér …

Virðulegur forseti. Er þetta eitthvað sem á að vera hér áfram, að það sé gripið fram í fyrir mér meðan ég er að reyna að útskýra þetta fyrir hv. þingmanni hvað hann er að misskilja? Þetta er valfrjálst kerfi og íslensk fyrirtæki selja upprunavottorð. Af hverju geta þau selt upprunavottorð? Það er af því að þau eru að framleiða græna orku. Hugmyndin er að þau fái auknar tekjur til þess að geta búið til græna orku. Þetta hefur ekkert að gera með losunarbókhaldið okkar, ekki neitt.  Ekki neitt.


Ræðumaður: Guðlaugur Þór Þórðarson

Virðulegi forseti. Ég þakka hv. þingmanni fyrir fyrirspurnina. Hún á í rauninni ekki við COP heldur meira það sem snýr að samstarfi okkar með Evrópuríkjunum. Ég vona að fulltrúi flokks hv. þingmanns hafi verið með á sameiginlegan fundi hjá atvinnuveganefnd og umhverfis- og samgöngunefnd í morgun þar sem við vorum að kynna skýrslu um upprunavottorð eins og ég hafði boðað og ef ekki þá er alveg sjálfsagt að kynna það fyrir hv. þingflokki. Til að gera langa sögu stutta þá eru íslensku orkufyrirtækin að fá gríðarlegar tekjur af þessu, 6,5 milljarða kr. á þessu ári, og það er eitthvað sem kemur á hverju ári og tekjurnar geta verið mun meiri. En það er mjög mikilvægt að ræða þau mál og það verður einmitt kynnt á blaðamannafundi á fimmtudaginn. Varðandi flugsamgöngurnar þá kynnti hæstv. utanríkisráðherra fyrir nokkrum mánuðum síðan útfærsluna sem snýr að Íslandi og í það minnsta eftir því sem ég best veit þá  eru flugrekendur á Íslandi sáttir við þá niðurstöðu. Varðandi landnotkunina þá á það kannski ekki við um COP heldur önnur mál en ég hef sömuleiðis upplýst að við eins og aðrar þjóðir erum að skoða það sérstaklega og það er verið að rannsaka hvernig er best að haga þeim málum miðað við þær vísindalegu upplýsingar sem við höfum og það er sérstakt mál sem væri gott að ræða hér en á kannski ekki alveg við þegar kemur að COP. Varðandi markmið Íslands þá hef ég vakið athygli á því, þó svo að við séum líka með hin markmiðin sem við erum alltaf að stefna að, að við ættum að hafa sérstaklega augun á markmiðum sem við ætlum að ná fyrir 2030 því það er nokkuð sem er mikilvægt fyrir okkur að ná og við getum rætt betur.


Ræðumaður: Guðlaugur Þór Þórðarson

Virðulegi forseti. Ég held, bara svo það sé sagt, að þessi barátta verður ekki unnin með yfirlýsingum heldur með gerðum og eins og hv. þingmaður vísaði til, hér er fjöldi allra handa yfirlýsinga sem okkur berst og býðst að taka þátt í og það er litið til okkar. Ég vitnaði hér í fund með dr. Andrew Light, aðstoðarorkumálaráðherra Bandaríkjanna, þeir vilja fá okkur í samstarf af því að við stöndum framarlega og hugsanlega fremst þegar kemur að jarðvarmanum sem er tæki til lausna því þetta snýst ekki bara um að hætta að nota jarðefnaeldsneyti, þetta snýst um að setja græna orku í staðinn og það snýst ekki bara um að það, þó að það sé mikilvægt, að láta að okkur kveða á alþjóðavettvangi á fundum heldur þurfum við líka, virðulegi forseti, að byrja heima hjá okkur og það er mikilvægt fyrir okkur að við nýtum það sem okkur er gefið til þess að koma jarðefnaeldsneytinu út. Þetta snýst um að taka út jarðefnaeldsneyti og setja græna orku í staðinn.


Ræðumaður: Guðlaugur Þór Þórðarson

Virðulegur forseti. Ég þakka hv. þingmanni fyrir fyrirspurnirnar og við höfum aðeins skoðað þetta og þeir sem standa á bak við þessa hugmynd eru átta smáeyjaríki auk fjölda félagasamtaka og forsvarsmenn hugmyndarinnar gera ekki ráð fyrir að öll eða flest ríki verði aðilar heldur verði þetta samtök ríkja sem vilja ganga fremst í því að ganga beint á hólm við meginorsök hlýnunar, þ.e. jarðefnaeldsneytið, og þetta myndi væntanlega þýða stórauknar aðgerðir innan lands og stóraukna aðstoð við þróunarríki og það er spurning hvort það séu ekki næg tækifæri til þess innan þess ramma sem núverandi kerfi býður upp á. Við gætum einfaldlega stóraukið framlög okkar í græna loftslagssjóðinn eða eflt verulega þátt okkar í IRENA sem er alþjóðastofnun um endurnýjanlega orku. Við værum fyrst þróaðra ríkja til að fara þessa leið og þó svo það liggi alveg fyrir hver okkar afstaða er þá skoðum við þessa hluti í samhengi við aðra því að okkur berst fjöldi erinda að taka þátt í og skrifa undir allra handa yfirlýsingar og samninga. En ég held að það sé lykilatriði að við höldum aðallega þessum skýru skilaboðum sem við erum með. Það verður af nógu að taka á þessum vettvangi. Við höfum sögu að segja sem fyrst og fremst snýr að grænni orku þrátt fyrir að við höfum á undanförnum einum eða tveimur áratugum ekki sinnt því að framleiða græna orku, það er komið að skuldadögum í því hjá okkur. En hins vegar skildu þeir sem á undan komu landið eftir í mjög góðum málum þegar kemur að grænni orkuöflun. Við munum leggja áherslu á þá þætti sem ég nefndi hér áðan og get farið betur yfir, en þetta er bara skoðað í því samhengi.


Ræðumaður: Guðlaugur Þór Þórðarson

Virðulegi forseti. 28. aðildarríkjaþing loftslagssamnings Sameinuðu þjóðanna verður sett í Dúbaí í Sameinuðu arabísku furstadæmunum þann 30. nóvember næstkomandi og stendur í tvær vikur eða til 12. desember. Yfir 80.000 manns eru skráðir til leiks, þar af um 1.000 blaða- og fréttamenn svo að gera má ráð fyrir að talsvert verði fjallað um fundinn í fjölmiðlum.

Stærsta mál þingsins í ár er fyrsta hnattræna stöðutakan þar sem lagt verður mat á árangur ríkja. Samkvæmt Parísarsamningnum skal á fimm ára fresti leggja mat á það hvernig ríkjum hefur gengið að vinna að loftslagsmarkmiðum sínum. Í ár  er lokahnykkur fyrstu stöðutökunnar en undanfarin tvö ár hefur farið fram mikil undirbúningsvinna sem m.a. hefur falist í ítarlegri upplýsingasöfnun. Það er ljóst að ef ná á markmiðum Parísarsamningsins um að hitastig jarðar hækki ekki meira en 1,5°C frá iðnvæðingu þarf að herða verulega á aðgerðum. Auk þess sem horft er til markmiða um samdrátt í losun er  horft á aðlögun og framkvæmdarmáta aðgerða. Hnattræna stöðutakan er lykilatriði í umræðunni um hert markmið ríkja og væntingar standa til að niðurstöður fundarins verði m.a. settar fram með leiðbeiningum til ríkja þegar kemur að því að senda inn uppfærð landsákvörðuð markmið sem verður næst  árið 2025. Það er hins vegar ljóst að samningamenn eiga mikla vinnu fyrir höndum að ná saman um ákvörðun þar sem enn eru mörg og ólík sjónarmið uppi um það hver skilaboðin eiga að vera.

Annað stórt mál sem mun væntanlega fá talsverða athygli er umfjöllun um loftslagshamfarasjóðinn, en á síðasta ári var tekin ákvörðun um að hann skyldi stofnaður. Jafnframt var þá tekin ákvörðun um að setja á laggirnar sérstaka nefnd sem falið var að undirbúa tæknileg atriði varðandi störf sjóðsins með það að markmiði að þær tillögur yrðu lagðar fyrir fundinn í ár. Tillögur nefndarinnar fela m.a. í sér  fyrirkomulag fjármögnunar og skilyrði til úthlutunar. Tillögurnar gera ráð fyrir að Alþjóðabankinn visti sjóðinn fyrstu árin. Í öllum undirbúningi hefur verið lögð áhersla á að fá fjármuni víðar að en frá þjóðríkjum, svo sem frá alþjóðlegum fjármálastofnunum og einkaaðilum. Ekki liggur endanlega fyrir hvernig fjármögnun sjóðsins verður útfærð og eru ríki  komin misjafnlega langt varðandi ákvörðun þar um þó að einhver ríki hafi gefið í skyn að þau muni tilkynna um framlög á þessu þingi. Við erum að skoða það með nágrannaþjóðum okkar hvernig við gætum komið að þeim málum en ekkert liggur enn fyrir um það, en við munum að sjálfsögðu skoða það af mikilli alvöru hvort og þá hvernig aðkoma Íslands verði best útfærð.

Af öðrum stórum málum má nefna vinnustraum um aðgerðir til samdráttar í losun þar sem  orkuskipti eru áherslumál í fyrsta fasa, vinnustraum  um  hnattræna markmiðið um aðlögun að loftslagsbreytingum og umræður um nýtt sameiginlegt tölulegt markmið vegna fjármögnun loftslagsaðgerða.

Við munum einnig fylgjast vel með umræðu um 6. gr. Parísarsamningsins sem fjallar um markaði með kolefniseiningar, en það er málefni sem hefur fengið talsverða umfjöllun hér á landi og margir hafa sýnt því mikinn áhuga. Reyndar er það meira  en áhugi, við erum að sjá að íslensk fyrirtæki eru farin að hasla sér völl á þessu sviði og væri mjög æskilegt ef hv. þingnefndir sem fara með þessi mál myndu fá kynningu á því vegna þess að það er ótrúlega margt að gerast á þessu sviði hér á landi. Þetta er ekki atvinnugreinar sem eru litlar í neinni merkingu þess orðs. Þróunin hefur verið mjög hröð þannig að hér er ekki um að ræða einhverja hluti sem eru að fara að gerast, við erum að tala um að nú þegar er mikið að gerast á þessu sviði.

Einnig fylgjumst við vel með vinnu er varðar upplýsingar og skýrslugjöf en segja má að upplýsinga- og skýrslugjöf sé einn af hornsteinum í Parísarsamningnum og grunnur þess að hægt sé að fylgjast með framgangi mála. Stóru línurnar í okkar málflutningi eru jafnframt atriði sem við viljum sjá skýrt dregin fram í fyrstu hnattrænu stöðutökunni. Leggja verður áherslu á að halda í það markmið að hitastig jarðar hækki ekki meira en 1,5°C en enn eru uppi raddir sem telja ekki þörf á að hamra á því þrátt fyrir að vísindaniðurstöður styðji þá nálgun.

Þá  viðgengst víða um heim að niðurgreiða jarðefnaeldsneyti sem oft og tíðum hamla framgangi þess að byggð sé upp endurnýjanleg orka þar sem það er jafnvel auðvelt. Við leggjum áherslu á að slíkum niðurgreiðslum verði hætt. Það hefur ekki bara gera með baráttuna gegn loftslagsbreytingum heldur hefur það líka áhrif á ýmis sjálfbærnimarkmið, t.d. þegar kemur að fiskveiðum.

Jafnframt þarf að leggja áherslu á útfösun jarðefnaeldsneytis. Hér er lykilatriði að senda þau skilaboð að efla enn frekari innleiðingu tækni til endurnýjanlegrar orkuframleiðslu sem við búum nú þegar að. Í þessu samhengi er mikilvægt fyrir okkur að halda á lofti jarðhitanum sem er slík lausn og öðrum tæknilegum lausnum sem við og aðrir búa að.

Málefni hafsins er okkur einnig ofarlega í huga sem og málefni freðhvolfsins en Ísland er þar í forystu ásamt Chile fyrir sérstöku átaki sem hleypt af stokkunum á COP27 í fyrra. Í undirbúningi er sérstakur viðburður með aðkomu forsætisráðherra, utanríkisráðherra Chile og aðalritara Sameinuðu þjóðanna til að vekja athygli á mikilvægi freðhvolfsins.  Bráðnun íss er ekki bara mikilvægt málefni heldur atriði sem hjálpar okkur að skilja hvernig áhrif loftslagsbreytinga bera með sér alls kyns keðjuverkandi afleiðingar. Bráðnun íss  nálægt pólunum hækkar sjávarborð um allan heim og á sama hátt  geta samfélagsleg áhrif vegna loftslagsbreytinga haft áhrif á Ísland, t.d. þegar kemur að birgðakeðjum, fólksflutningum og matvælaframleiðslu. Því er mikilvægt að við höfum þessa stóru mynd í huga, þessa kerfislægu áhættu sem við kynntumst svo vel á tímum heimsfaraldurs og ekki síst til að undirstrika að við verðum að standa saman frammi fyrir þessum áskorunum á öldinni. Í öllum okkar málflutningi verði svo lögð rík áhersla á réttlát umskipti, að mannréttindi verði virt og jafnréttismál verði í hávegum höfð í öllum aðgerðum.

Nýverið fundaði umhverfis-, orku- og loftslagsráðherra með dr. Andrew Light, aðstoðarorkumálaráðherra Bandaríkjanna, sem heimsótti Ísland í tengslum við þing Hringborðs norðurslóða. Ráðherrarnir ræddu einkum hvernig mætti dýpka samvinnu landanna á sviði orku- og loftslagsmála og möguleika þess að formgera samstarf landanna í þessum málaflokki. Mikil gróska er nú í hreinum orkuskiptum í Bandaríkjunum í kjölfar nýlegrar lagasetningar og stóraukinna framlaga bandarískra stjórnvalda til þess verkefnis og líklegt er að tækifæri felist fyrir Ísland í auknu samstarfi. Reyndar er það ekki bara líklegt, það er algerlega öruggt. Sem fyrsta skref í samstarfi landanna á þessu sviði hefur umhverfis-, orku- og loftslagsráðherra ákveðið að Ísland taki þátt í Carbon Management Challenge, CMC. Um er að ræða alþjóðlegt átaksverkefni, leitt af Bandaríkjunum, og miðar að því að hraða upptöku tækni sem byggir á föngun, förgun og hagnýtingu kolefnis. Markmiðið CMC er að ýta undir og skala upp með stórfelldum hætti þetta svokallaða CCS/CCUS á heimsvísu og draga þannig úr styrk gróðurhúsalofttegunda í andrúmslofti þannig að hægt verði að ná markmiðum Parísarsamningsins um að halda hlýnun innan við 1,5°C.

Í dag er CCS/CCUS á heimsvísu einungis í kringum 0,05 gígatonn, þ.e. 50 milljónir tonna, sem svarar rúmlega tífaldri losun Íslands. CMC-átakið miðar að því að auka þetta magn upp í 1 gígatonn, sem er gríðarlegt magn sem gæti   mögulega haft afgerandi áhrif í baráttunni við loftslagsbreytingar. Bandarísk stjórnvöld telja mikilvægt að Ísland taki þátt í CMC þar sem Ísland sé leiðandi í loftslagsmálum og hreinum orkuskiptum og íslensk fyrirtæki í fararbroddi í þróun loftslagslausna á sviði CCUS, þar með talið brautryðjendaverkefnið Carbfix um föngun og geymslu kolefnis, en fleira mætti nefna.

Auk Bandaríkjanna eru önnur stofnlönd CMC; Brasilía, Kanada, Bretland, auk þess sem Ástralía, Danmörk, Egyptaland, Evrópusambandið, Japan, Noregur, Svíþjóð, Sádi-Arabía og Sameinuðu arabísku furstadæmin hafa staðfest þátttöku. Markmið CMC eru hvorki skuldbindandi  né fela þau í sér beinan kostnað heldur felast þau fyrst og fremst í því að Ísland vinni að framgangi CCS/CCUS-tækni og lausna á heimsvísu og heima fyrir í samstarfi við atvinnulífið. Umhverfis-, orku- og loftslagsráðherra hyggst staðfesta þátttöku Íslands í tengslum við aðildarríkjaþing loftslagssamnings Sameinuðu þjóðanna í COP28 í Dúbaí í byrjun desember næstkomandi.

Virðulegi forseti. Ef við ætlum  að hafa áhrif þá þurfum við alltaf að byrja heima hjá okkur og það var mjög ánægjulegt að ég er að koma núna frá undirskrift í Elliðaárdal með Elliða Vignissyni,  bæjarstjóra í Ölfusi, og Sævari Frey Þráinssyni, forstjóra Orkuveitunnar og Heru Grímsdóttur, sem stýrir rannsóknum og nýsköpun í því fyrirtæki þar sem þetta öfluga sveitarfélag og þetta stóra orkufyrirtæki á íslenska mælikvarða eru búnir að ákveða það að snúa bökum saman til að vinna að því að nýta grænu orkuna. Það eru góðar fréttir því að við þurfum að hafa okkur öll við ef við ætlum að ná þeim markmiðum sem við höfum einsett okkur að ná.


Ræðumaður: Guðrún Hafsteinsdóttir

Virðulegi forseti. Ég vil þakka hv. þingmanni fyrir að hefja þessa sérstöku umræðu í dag og vekja athygli á málefninu. Ég vil nota tækifærið og leggja áherslu á að þessi málefni eru undir stöðugu endurmati og þurfa að endurspegla þá þróun sem á sér stað í okkar samfélagi. Tilkoma rafvarnarvopna á sér langan aðdraganda. Lögreglan hefur allt frá árinu 2007 haft til skoðunar hvort rétt væri að taka slík vopn upp hér á landi og á undanförnum árum hefur reglulega komið til umræðu hvort tilefni sé til að fjölga valdbeitingartækjum fyrir lögreglu við framkvæmd skyldustarfa.

Að því sögðu vil ég ítreka það sem kom fram í fyrri ræðu minni, að það hefur ekkert breyst í skilyrðum fyrir vopnaburði lögreglu. Engin stefnubreyting hefur verið gerð og ekki stendur til að gera breytingar á valdbeitingarheimildum lögreglunnar. Það er því ómögulegt að stíga skref til baka, líkt og hv. þingmaður nefndi hér í sinni ræðu og endurmeta stöðuna líkt og hv. þingmaður orðaði það. Ég lagði mat á stöðu mála þegar ég tók við embætti og tók ígrundaða ákvörðun um að halda áfram á sömu braut. Tilgangurinn með rýnihópnum og skýrslugjöf að 18 mánuðum liðnum er að endurmeta stöðuna.

Hv. þm. Björn Leví Gunnarsson nefndi hér að innleiðing rafvarnarvopna hafi fjölgað valdbeitingartilfellum lögreglu í öðrum löndum. Ég finn mig knúna til að leiðrétta það því að samkvæmt norsku lögreglunni hefur tilfellum valdbeitingar ekki fjölgað hjá henni þrátt fyrir innleiðingu rafvarnarvopna. Ég, ásamt lögreglunni, mun fylgjast grannt með innleiðingunni. Það er mikilvægt að hafa í huga að handhöfum lögregluvalds er nú þegar heimilt að beita valdi við framkvæmd skyldustarfa sinna en það má ekki ganga lengra í beitingu valds en þörf er á hverju sinni. Ég finn til mikillar ábyrgðar í þessum málaflokki og þess vegna hef ég sem dómsmálaráðherra einsett mér að bregðast við þeirri stöðu sem upp er komin hér á landi með þeim aðgerðum sem best tryggja öryggi almennings.


Ræðumaður: Jón Gunnarsson

Virðulegur forseti. Við almenningur, við í þessum sal, leggjum af stað í vinnu, út í daginn eða til skóla eða hverra starfa sem við erum að fara til og reiknum með að öryggi okkar sé tryggt. Lögreglumenn sem fara til sinnar vinnu hvenær sem er sólarhringsins geta ekki treyst því að öryggi þeirra sé tryggt. Þeir eru að fara að vinna í hinni hlið samfélagsins, þeirri hlið sem við almenningur verðum svo lítið vör við, sem betur fer. Það er ekki sjálfsagt að samfélag fái fólk til þessara starfa. Á undanförnum árum hefur verið mikið ákall lögreglumanna bæði um fjölgun og betri búnað og frekari öryggisatriði til að tryggja þeirra störf. Ég er mjög ánægður með það að hafa á þeim tíma sem ég var í dómsmálaráðuneytinu lagt sérstaklega áherslu á þetta, að tryggja öryggi lögreglumanna.

Meiri vopnavæðing í landinu er áhyggjuefni og við því verður að bregðast. Aukin skipulögð brotastarfsemi er að þróast hér með sama hætti og hefur verið að gerast á Norðurlöndunum og við höfum þar víti til varnaðar. Þar hefur dregið verulega úr áhuga fólks á að fara í lögregluna og orðnir erfiðleikar í því jafnvel að manna lögregluna. Við þurfum að byrgja brunninn. Við fórum í mikið átak í að fjölga nemendum á háskólastigi í lögreglunámi. Það hefur skilað sér í því að það tvöfaldast útskriftarárgangarnir núna. Við fórum í mikið átak í fjölgun sem gjörbreytir stöðunni gagnvart þessum alvarlegu brotaflokkum. Það er mjög mikilvægt að við höfum það í forgrunni að tryggja aðstæður þessa fólks, fólks sem á sínar fjölskyldur heima,  að við tryggjum stöðu þeirra þannig að þau geti sinnt sínum störfum í að tryggja öryggi okkar.


Ræðumaður: Guðrún Hafsteinsdóttir

Virðulegi forseti. Ég vil þakka hv. þm. Arndísi Önnu Kristínardóttur Gunnarsdóttur fyrir fyrirspurnina og þann áhuga sem hún sýnir málinu. Í upphafi skulum við skoða stöðuna eins og hún blasir við í dag. Samkvæmt upplýsingum frá embætti ríkislögreglustjóra hefur alvarlegum ofbeldisbrotum og vopnuðum útköllum lögreglu og sérsveitar ríkislögreglustjóra fjölgað síðustu ár. Sem dæmi má nefna að fjöldi útkalla þar sem sérsveit vopnast vegna skotvopna hefur nærri þrefaldast frá árinu 2016 og nærri fjórfaldast vegna eggvopna. Í heildina voru vopnuð útköll sérsveitar 83 talsins árið 2016 en voru orðin 343 árið 2022 miðað við upplýsingar frá ríkislögreglustjóra 21. nóvember í fyrra.

Framangreind tölfræði ber með sér að veruleg aukning hefur orðið í útköllum þar sem þeir aðilar sem lögreglan þarf að hafa afskipti af bera vopn. Ég hef áhyggjur af þessari þróun. Það er hins vegar ljóst að þessi tölfræði ein og sér er ekki aðaláhyggjuefnið heldur jafnframt aukið umfang skipulagðrar brotastarfsemi hér á landi sem embætti ríkislögreglustjóra hefur ítrekað bent á. Áhætta vegna hennar telst mjög mikil. Þá hefur embætti ríkislögreglustjóra bent á að hér á landi sé aukin ógn vegna skipulagðrar brotastarfsemi og að aukin umsvif fjölþjóðlegra brotahópa séu merkjanleg hér á landi. Það væri óábyrgt af okkur sem þjóð að bregðast ekki við þessari stöðu með skýrum aðgerðum til að tryggja öryggi almennings, halda uppi allsherjarreglu og lögum í landinu. Það hef ég einsett mér að gera með því að fylgja eftir þeim aðgerðum, m.a. með því sem forverar mínir í starfi komu á fót, og með áherslu á afbrotavarnir.

Hvað varðar valdbeitingu lögreglu vil ég koma því skýrt á framfæri að ekkert hefur breyst í skilyrðum fyrir vopnaburði lögreglu. Engin stefnubreyting hefur verið gerð og ekki stendur til að gera breytingar á valdbeitingarheimildum lögreglu. Mikilvægt er að hafa í huga að handhöfum lögregluvalds er samkvæmt lögum heimilt að beita valdi við framkvæmd skyldustarfa sinna. Aldrei mega þeir þó ganga lengra í beitingu valds en þörf er á hverju sinni. Þegar til greina kemur að beita valdi við framkvæmd skyldustarfa þarf lögregla í hvert og eitt skipti að taka ákvörðun um hvaða úrræða hún grípur til út frá heildarmati á aðstæðum hverju sinni.

Rafbyssu.Lögreglu ber að gæta meðalhófs við framkvæmd skyldustarfa. Það sem liggur fyrir og var gert að vandlega athuguðu máli í samræmi við löggæsluþarfir og í takt við þróun í þeim löndum sem við berum okkur helst saman við er að lögreglu hefur verið veitt heimild til að beita rafvarnarvopnum að þröngum skilyrðum uppfylltum. Þau eru að skipaður sé innleiðingarhópur sem setur verklagsreglur og þjálfunarviðmið um notkun og beitingu rafvarnarvopna og í því er notkun vopnanna háð því að lögreglumaður hafi lokið lögreglunámi og fengið tilskilda þjálfun í notkun vopnanna. Í annan stað fái lögreglumenn árlega viðhaldsþjálfun í notkun vopna og að þeir lögreglumenn sem fá úthlutað rafvarnarvopni beri búkmyndavél og noti hana samhliða notkun vopns síns.

Ég hef lagt á það áherslu að rafvarnarvopnin séu innleidd af varúð og sæti sérstöku eftirliti. Af þeirri ástæðu verður skipaður starfshópur sem mun yfirfara hvert einstakt tilfelli þar sem rafvarnarvopni er beitt og er honum ætlað að skila mér skýrslu um niðurstöður sínar að 18 mánuðum liðnum frá því að notkun vopnanna hefst. Þá verður tekin ákvörðun um framhaldið.

Ég tel að með innleiðingu rafvarnarvopna sé verið að stíga mikilvægt skref til að bregðast við þeirri þróun sem ég sagði frá áðan sem lýsir sér í auknum vopnaburði almennings.

Hv. þingmaður spyr jafnframt um þau vopn sem ríkislögreglustjóri keypti í aðdraganda leiðtogafundar öryggisráðs. Þau kaup byggðust á þarfagreiningu embættis ríkislögreglustjóra sem byggðist á góðri samvinnu og samtali við norræn löggæsluyfirvöld. Þar var eingöngu keyptur sá búnaður sem talinn var nauðsynlegur til að tryggja öryggi almennings og gesta. Ég hef ekki séð ástæðu til að endurskoða þau kaup ríkislögreglustjóra. Ég vil þó árétta að aukinn fjöldi vopna í eigu lögreglunnar hefur ekki sjálfkrafa í för með sér aukna notkun vopna hjá lögreglu. Þrátt fyrir að framangreindar aðgerðir hafi skapað mikla umræðu í samfélaginu er ljóst að þær voru hvoru tveggja til þess fallnar að styrkja löggæsluyfirvöld og efla lögreglu almennt. Beiting þeirra mun þó, eins og gildir um aðrar valdbeitingarheimildir lögreglunnar, vera háð takmörkunum til að tryggja öryggi almennings og löggæsluyfirvalda sem hafa það hlutverk að halda uppi allsherjarreglu og lögum í landinu.


Ræðumaður: Berglind Harpa Svavarsdóttir

Virðulegi forseti. Gríðarlegu læknaskortur er hér á landi. Í ár útskrifast 51 læknir frá Háskóla Íslands og 30 íslenskir læknar frá erlendum skólum. Samanlagt gerir þetta 81 lækni sem er þó langt undir því marki sem þarf til að vinna á læknaskorti hér á landi. Það er alveg ljóst að íslenska ríkið nær ekki að standa undir nægri fjölgun lækna. Stefnan hefur þó verið tekin á að fjölga læknanemum úr 60 í 75 en sú lausn leysir engan veginn þann læknaskorts sem við búum við. Hvaða úrræði höfum við þá fyrir hendi? Jú, við höfum önnur ungmenni hér á landi sem geta og hafa farið erlendis í læknanám og borga allt sitt læknanám úr eigin vasa. Ríkið kemur ekkert að þeim kostnaði en hefur hingað til boðið þeim aðgang að klínísku verknámi hér á landi. Nú virðast þau afgangsstærð og fá ekki sama aðgang og áður að klínísku námi hér á landi. Með leyfi forseta langar mig að vitna orðrétt upp úr formlegu bréfi til þeirra:

Þakka þér fyrir umsóknina um verknám á Landspítala á vorönn 2024. Landspítali er háskólasjúkrahús og er samningsbundinn Háskóla Íslands um að veita nemendum hans verklega kennslu. Því eru læknanemar við Háskóla Íslands í forgangi þegar kemur að námsplássum við spítalann. Vegna fjölgunar læknanema í HÍ og takmarkaðra nemaplássa er því miður ekki hægt að bjóða læknanemum í námi erlendis að vera á sama tíma í verknámi og nemar í HÍ.

Læknanemunum er þó bent á tvær vikur um páskana, en einnig bent á að almennir frídagar séu á þeim tíma og ekki hægt að tryggja kennslu á þeim dögum, mögulega viku frá 22. apríl til maí, og að á sumrin sé engin formleg kennsla í boði og misjafnt hvort deildirnar séu í stakk búnar til að sinna verknámi vegna sumarleyfis starfsfólks.

Eðlilega eru HÍ nemar í forgangi en ljóst er að stokka verður verknámið upp frá grunni. Íslenskir læknanemar erlendis eru mikilvægur hluti af framtíð íslenska heilbrigðiskerfisins. Við erum mjög háð því að þeir kjósi að fara erlendis í nám og að þeir skili sér heim. Þeir bera einir allan kostnað af náminu og kosta því íslenska ríkið ekki neitt. Þeir hljóta að eiga það inni að fá þó  tryggan aðgang að klínísku verknámi hér á landi. Það er það minnsta sem við getum gert.


Ræðumaður: Ásmundur Friðriksson

Virðulegur forseti. Ég ætla nú bara rétt að stíga í pontu til að leggja áherslu á það sem hv. þm. Guðmundar Einarssonar sagði, ég tek heils hugar undir það sem hann var að segja. Ég vil byrja á því að þakka formanni velferðarnefndar fyrir þetta nefndarálit og nefndinni fyrir samstarfið. Mér finnst það einkennandi fyrir aðkomu okkar í þinginu að þessu máli hvað við erum samtaka um að aðstoða Grindvíkinga í þeim hörmungum sem þar ríða yfir á þessum dögum og vikum. Ég hef talað mjög skýrt fyrir því að við tryggjum fjárhagslega afkomu og fjárhagslegt öryggi íbúa í Grindavík. Það er lykillinn að því að halda sæmilega sönsum í þessum erfiðleikum sem yfir dynja og þegar það þarf að huga að sálartetrinu og fjölskyldunni allri þá mega fjárhagsáhyggjur, eða alla vega óþarfa fjárhagsáhyggjur, ekki bætast við og við hér í þinginu og ríkisstjórnin eigum að gera hvað við getum til að létta þetta.

Velferðarnefnd var að funda í morgun um áframhaldandi stuðning við íbúa í Grindavík og þar er líka mikil samstaða og ég ætla rétt að koma hingað til að lýsa því yfir að við Sjálfstæðismenn styðjum heils hugar þær aðgerðir sem hér eru settar fram. Ég vek líka athygli á því að það eru allar líkur til þess að við þurfum að halda áfram að setja ný lög eða reglugerðir vegna þess að sviðsmyndin breytist stöðugt, frá degi til dags. Við skulum ekki kvíða því að þurfa að snúa við og taka nýjar ákvarðanir vegna þess að þegar náttúran er annars vegar þá ræður hvorki þing eða ráðherra för heldur er það hún sjálf sem tekur völdin og við þurfum að taka til máls og mæta þeim verkum sem við blasa á hverjum degi. Þetta upplifði ég sjálfur á sínum tíma úti í Vestmannaeyjum og átta mig vel á því að það sem við erum að gera í dag kannski dugar ekki nógu vel á morgun og þess vegna verðum við að vera tilbúin hér í þinginu að halda áfram. Og ég fagna þeirri samstöðu sem Grindvíkingar eiga skilið frá okkur úr þessum ræðustól.


Ræðumaður: Teitur Björn Einarsson

Frú forseti. Ég vil þakka hæstv. matvælaráðherra fyrir þessa umræðu og hennar orð og eins hv. þingmönnum sem hafa tekið hér þátt í umræðunni. Það er ánægjulegt að skynja þá samstöðu sem er hér í þessum sal um að gera betur en verið hefur. Það er sérstaklega ástæða til að hrósa matvælaráðherra, og ég hef áður gert það hér í þessum stól, fyrir þá vinnu sem hefur farið fram um að endurskoða reglur þannig að þær heimili að ekki sé skorið niður að öllu leyti í búfjárstofni þar sem ARR-gen er að finna. Þetta er allt mjög gott mál og það er von mín að hæstv. matvælaráðherra taki þau skilaboð sem koma héðan úr þessari umræðu og ráðist í alvöru í endurskoðun á því sem þarf að fylgja nú þegar þetta er staðan. Ég vil þá sérstaklega koma inn á það sem hv. þm. Bergþór Ólason og hv. þm. Þórarinn Ingi Pétursson nefndu varðandi afurðatjónsbæturnar í þeim tilvikum þar sem skorið er eingöngu niður að hluta, þ.e. að til að hefja aftur búskap þá þurfi að kaupa líflömb eða bæta við bústofninn á verði sem er mun hærra en bæturnar kveða á um. Það er nefnilega alveg rétt sem hv. þm. Oddný G. Harðardóttir kom hérna inn á, hvert er aðalatriði þessa máls: Það verður að gera bændum kleift að geta hafið búskap að nýju. Það er sú vegferð sem við erum að stefna að með því að útrýma riðu með þeim hætti sem við erum að leggja fyrir okkur og þá verðum við að fá bændur með okkur í lið, með stjórnvöldum, við að útrýma riðu þannig að þeir geti hafið búskap að nýju. Þetta hlýtur að vera lykilatriði þegar við horfum á það hvernig við ætlum að breyta reglugerðinni og regluverkinu um bætur. Ég fagna því líka sérstaklega sem hæstv. matvælaráðherra kom hérna inn á, að það er loksins að rofa til og verið að gera upp við bændur í Miðfirði. En ég minni á að það er enn ekki búið að gera upp við þá bændur sem þurftu að afhenda fé í sumar þar sem þeir höfðu fengið fé frá tilteknum bæjum. Þannig að það eru ýmis atriði sem þarf að klára og ég held áfram að hvetja hæstv. matvælaráðherra til dáða.


Ræðumaður: Birgir Þórarinsson

Frú forseti. Ég þakka fyrir þessa mikilvægu umræðu. Það er tvennt sem ég vil aðeins koma að.  Sauðfjárbændur sem verða fyrir því áfalli að það greinist  riða á bænum, eiga að vera jafn vel settir   og ef riða hefði ekki komið upp á bænum. Það er því miður misbrestur  á því og ég tel að reglugerðin sem stuðst er við í þessum efnum sé úrelt, við þurfum að bæta það. Ég veit til þess að það hafi gengið erfiðlega hjá bændum að fá greitt. Ég veit t.d. að bændur sem urðu fyrir því að það greindist riða hjá þeim í aprílmánuði á þessu ári hafa ekki enn þá fengið fullar bætur greiddar. Það virðist vera í þessum viðræðum við hið opinbera þegar kemur að bótum að þá sé það svolítið þannig að sjónarmið ríkisins sé alltaf ofan á og það sé ekki hlustað nægilega á sjónarmið sauðfjárbænda og það er ekki gott. Einnig er mikilvægt að það sé greitt fyrir vinnulaunin sem fylgja því að rífa niður fjárhúsin og allt það sem þessu fylgir, eða a.m.k. innan úr þeim. Auk þess er ekki  sérstakur styrkur til að kaupa ný lömb, þannig að við þurfum að bæta okkur í þessum efnum og ég vona að við eigum eftir að sjá að það verði niðurstaðan. Bændur hafa náttúrlega afurðatjónsbætur á meðan á þessu stendur en  niðurstaðan er sú að þeir eru eins og staðan er núna ekki jafn vel settir og við þurfum að bæta úr því.

Frú forseti. Ég vil að lokum bara koma einu að, ég vil  þakka Íslenskri erfðagreiningu fyrir þeirra góða framtak við að reyna að leysa þetta mál. Ég átti gott samtal við Kára Stefánsson um þetta. Þeir hafa greint u.þ.b. 25.000 kindur í leit að þessu stökkbreytta geni sem við getum síðan vonandi ræktað út frá. Því verkefni lýkur núna um mánaðamótin þannig að vonandi komum við til með að sjá  innan ekki svo langs tíma  riðulaust Ísland.


Ræðumaður: Teitur Björn Einarsson

Herra forseti. Niðurskurður búfjár fyrir forgöngu hins opinbera til að útrýma búfjársjúkdómum felur í sér inngrip í eignir og atvinnu viðkomandi bænda og er því skerðing á stjórnarskrárvörðum réttindum. Til slíkra skerðinga þarf auðvitað að koma til skýr lagaheimild og fullar bætur jafnframt. Það er ljóst að kafli reglugerðar um útrýmingu á riðuveiki og bætur vegna niðurskurðar, um bótaþáttinn, er úreltur og þarfnast endurskoðunar. Þá verður að greina á milli þess annars vegar hvað er stjórnvaldsákvörðun um niðurskurð og hins vegar úrlausn um bætur. Réttarstaða eigenda búfjársins þarf að vera skýr þegar bændur binda, a.m.k. tímabundið, enda á tiltekna atvinnustarfsemi sína með því að fella bústofn sinn vegna fyrirmæla frá ríkinu. Það hreinlega gengur ekki upp út frá þessu, herra forseti, að reynt sé að þvinga bændur inn í samning þar sem þeir undirgangast tilteknar bótagreiðslur og taka á sig ákveðnar verkskyldur umfram lög sem þeir geta ekki síðar, í samræmi við fyrirliggjandi fordæmi í dómum og úrskurðum matsnefndar eignarnámsbóta, fengið endurskoðun á eða sótt frekari bætur. Stjórnvaldsfyrirmæli og stjórnsýsluframkvæmd verða að taka mið af þessu.

Í þessari reglugerð eru tilteknir tveir meginbótaflokkar, annars vegar förgunarbætur og hins vegar afurðatjónsbætur. Í reglugerðinni eru fastsettar viðmiðanir um hvernig fjárhæðir þessara bóta skulu fundnar út og þar með eru bæturnar í raun staðlaðar. Ég fæ ekki betur séð, herra forseti, en að það verklag sé í andstöðu við fyrirmæli 2. mgr. 20. gr. laga um dýrasjúkdóma og varnir gegn þeim, sem kveður á um að bætur ríkissjóðs skulu svara til verðgildis afurða og rekstrartaps sem sannanlega leiðir af eyðingu dýranna. Það verður að horfa á einstök tilvik og bæta það tjón sem raunverulega verður.

Eins og þessum málum er nú háttað er ekki hægt að komast að annarri niðurstöðu en að öll stjórnsýsluframkvæmdin undanfarin ár við ákvörðun bóta til þeirra sem þurfa að sæta förgun sé óboðleg. Bændur eiga ekki að þurfa að standa í stappi við ráðuneytið mánuðum og jafnvel árum saman við að fá úrlausn sinna mála. Þessu verður að breyta. Ég árétta því við hæstv. matvælaráðherra mikilvægi þess að breytingar verði gerðar á stjórnvaldsfyrirmælum og stjórnsýsluframkvæmd er lúta að niðurskurði búfjár vegna riðuveiki. Í ljósi nýrra aðstæðna og verklags — þá vísa ég til heimildar til að skera einungis niður hluta fjárstofns til þess að mögulegt sé að forða frá niðurskurði þeim hluta sem ber verndandi arfgerð gegn riðu — verður að hugsa hlutina upp á nýtt. Hvaða kvaðir og skyldur er hægt að setja á búfjáreiganda í slíkum tilvikum? Hversu umfangsmikil á hreinsunin að vera? Með hvaða hætti er búfjáreiganda heimilt að bæta við búfjárstofninn? Þessum álitaefnum, herra forseti, verður að svara.

Þá er líka löngu tímabært að ákvæði reglugerðar sem mæla fyrir um stærðir og viðmiðanir verði teknar til endurskoðunar með það fyrir augum að réttarstaða bænda verði betur tryggð og öll tvímæli tekin af um hvað teljast fullar bætur fyrir það tjón sem hvert býli verður fyrir. Þetta geta verið atriði sem varða gjalddaga bótanna og til hvaða efnisþátta skriflegur uppgjörssamningur getur tekið. Þetta lýtur að lógun sauðfjárins og fjárleysi, greiðslu bóta og svo hreinsun. Þá verður jafnframt að skýra betur ákvæði um hreinsun og kostnað við hreinsun, þ.m.t. vinnuframlag búfjáreigenda sem styr hefur staðið um.

Aðalatriðið er, herra forseti, að horft verði á hvert tilvik og aðstæður hverju sinni þannig að fullar bætur verði greiddar fyrir tjón sem raunverulega hefur hlotist, eins og lög kveða á um. Svörin um þessi atriði hafa hingað til verið óljós frá hæstv. matvælaráðherra en ég bind vonir við það að ráðherra breyti nú um kúrs og ráðist í þessar nauðsynlegu úrbætur.


Ræðumaður: Birgir Þórarinsson

Herra forseti. Ég þakka hæstv. ráðherra fyrir ágætissvar og tek undir með honum að ábyrgð húseigenda er mjög mikil í þessum efnum. Mig langaði að víkja hér aðeins að brunaöryggisgjaldinu, byggingaöryggisgjaldinu, sem nemur 0,045% af mati þess er brunatryggt er hér á landi og er innheimt af vátryggingafélögunum sem selja brunatryggingar og er því skilað í ríkissjóð. Frá 2017 — þá hét þetta brunavarnagjald og var skilað til Brunamálastofnunar og síðan Mannvirkjastofnunar, og er í reikningum Húsnæðis- og mannvirkjastofnunar u.þ.b. 2,5 milljarðar kr. og í fjárlögum 2023 er gert ráð fyrir að gjaldið skili 650 millj. kr. í ríkissjóð.

Mig langar að spyrja hæstv. ráðherra að því hvort það komi til greina að nota hluta af þessum peningum til þess að byggja upp tækjabúnað og aðstöðu slökkviliða, sérstaklega á landsbyggðinni. Það er mikil þörf fyrir það, það eru víða gamlir slökkviliðsbílar og þarna eru peningar sem væri hugsanlega hægt að nota í þetta verkefni, sem er brýnt. Hver er skoðun hæstv. ráðherra á því að við myndum reyna að nýta þessa fjármuni til að byggja upp slökkviliðin víða um land?


Ræðumaður: Birgir Þórarinsson

Herra forseti. Ég er með tvær fyrirspurnir til hæstv. innviðaráðherra sem lúta að brunamálum og fyrst vildi ég aðeins koma að, eins og við sáum bara í gær, þá bárust okkur fréttir um bruna í Stangarhyl í Reykjavík þar sem einn einstaklingur er þungt haldinn á sjúkrahúsi og samtals voru þrír einstaklingar fluttir á slysadeild. Þessi bruni átti sér stað í ósamþykktu húsnæði sem veldur að sjálfsögðu áhyggjum og það bárust fréttir af því að fólk væri að stökkva út um glugga og þetta leit ekki vel út.

Mig langaði að spyrja hæstv. ráðherra að því hvernig við getum náð utan um þann fjölda fólks sem býr í ósamþykktu húsnæði, hvort það hafi verið kortlagt og hvað getum við gert til að koma í veg fyrir svona tilfelli? Nú er það svo að hæstv. ráðherra hefur mælt fyrir frumvarpi í þinginu um tímabundnar undanþágur frá skipulagslögum til að heimila tímabundið búsetu í hvers lags húsnæði vegna skorts á húsnæði og sérstaklega er horft til mikils fjölda flóttamanna sem hafa komið til landsins vegna þessa;  hvort í því frumvarpi séu þá viðeigandi ráðstafanir sem koma í veg fyrir að svona atburðir geti gerst? Það er að sjálfsögðu mikið áhyggjuefni að fjöldi fólks býr í húsnæði sem uppfyllir ekki kröfur, m.a. um brunavarnir o.s.frv. Þetta er iðnaðarhúsnæði og mikil slysagildra og við sáum það einmitt í þessum fréttum núna um helgina.


Ræðumaður: Birgir Ármannsson

Til svara eru: Innviðaráðherra, matvælaráðherra, umhverfis-, orku- og loftslagsráðherra, menningar- og viðskiptaráðherra, heilbrigðisráðherra og dómsmálaráðherra. Viðvera félags- og vinnumarkaðsráðherra fellur niður í dag en verður á miðvikudag.


Ræðumaður: Birgir Ármannsson

Forseta hafa borist bréf frá félags- og vinnumarkaðsráðherra þar sem óskað er eftir fresti til að veita skrifleg svör við fyrirspurnum á þskj. 263, um íslenskukennslu fyrir útlendinga, á þskj. 290, um aldurstengda örorkuuppbót, og á þskj. 437, um frítekjumark á framfærsluuppbót örorku- og endurhæfingarlífeyrisþega, allar frá Jóhanni Páli Jóhannssyni, á þskj. 277, um ferðakostnað, og á þskj. 464, um alþjóðlegar skuldbindingar og frumvarpsgerð, báðar frá Birni Leví Gunnarssyni, á þskj. 221, um aldursviðbót, frá Guðmundi Inga Kristinssyni, á þskj. 298, um þróun bóta almannatrygginga, frá Vilhjálmi Árnasyni, á þskj. 322, um atvinnuþátttöku eldra fólks, frá Ingibjörgu Isaksen, og á þskj. 324, um búsetuúrræði fatlaðs fólks, frá Bryndísi Haraldsdóttur.

Einnig hafa borist bréf frá heilbrigðisráðherra þar sem óskað er eftir fresti til þess að veita skrifleg svör við fyrirspurnum á þskj. 495, um kostnað við byggingu hjúkrunarheimila, frá Kristrúnu Frostadóttur, og á þskj. 499, um fráflæðisvanda á Landspítala, frá Berglindi Hörpu Svavarsdóttur.


Ræðumaður: Birgir Ármannsson

Forseti hefur í samráði við forsætisnefnd og formenn þingflokka ákveðið að gera breytingu á starfsáætlun. Samkvæmt starfsáætlun Alþingis er miðvikudagurinn 29. nóvember nefndadagur. Nú hefur hins vegar verið ákveðið að hafa þingfund þann dag og hefst hann klukkan 15:00. Nefndir munu funda fyrir þingfund þennan dag.


Ræðumaður: Birgir Ármannsson

Borist hefur bréf frá Þórhildi Sunnu Ævarsdóttur um að hún verði fjarverandi á næstunni í opinberum erindum. Í dag tekur því sæti á Alþingi 1. varamaður á lista Pírata í Suðvesturkjördæmi, Eva Sjöfn Helgadóttir. Hún hefur áður tekið sæti á Alþingi og er boðin velkomin til starfa að nýju.


Ræðumaður: Diljá Mist Einarsdóttir

Virðulegi forseti. Ég þakka þingmönnunum fyrir góð innlegg. Ég tek heils hugar undir áskorun um að fleiri láti að sér kveða í stjórnmálum. Það er auðvitað bara borgaraleg skylda að taka þátt í stjórnmálastarfi og þar lærir maður svo ótal margt, ekki síst að máta skoðanir sínar við aðra og komast að málamiðlun sem er bara mjög þarft verkfæri til að hafa í mannlegu samfélagi. Ég geri sömuleiðis enga athugasemd við það að málið verði tekið til umfjöllunar og taki einhverjum breytingum í meðförum hv. stjórnskipunar- og eftirlitsnefndar. Þó að ég sé kannski ekki eins mikill stuðningsmaður ríkisstyrkja eins og hv. þm. Magnús Árni Skjöld þá greindi ég frá því hér áðan að upphaflega markmiðið mitt var að afnema ríkisstyrki, en svo hvarf ég aðeins frá þeirri hugmynd sem ég hafði í upphafi þannig að við getum komist að einhverju samkomulagi hvað það varðar. Hv. þingmaður fór hérna yfir hlutverk stjórnmálaflokka og grundvöllurinn að því að stjórnmálaflokkar geti sinnt því starfi sínu er auðvitað sá að þar fari fram einhver virk starfsemi og þjóðmálaumræða. Megininntak þessa frumvarps er að þessir ríkisstyrkir, eins háir og gríðarlega miklir og þeir eru, séu í því formi lamandi. Annars þakka ég bara aftur fyrir góða umræðu.


Ræðumaður: Bryndís Haraldsdóttir

Virðulegur forseti. Ég þakka hv. þingmanni kærlega fyrir framlagningu þessa máls og ræðu hennar hér. Ég hefði gjarnan viljað vera meðflutningsmaður á þessu máli þó að það hafi farið fram hjá mér í einhverjum póstsendingum. Ég er hjartanlega sammála þessu og ég held að það sé líka svo mikilvægt sem hv. þingmaður kom inn á, vegna þess að þegar hv. þingmaður var að hefja þessa vinnu þá var svolítið verið að tala fyrir því að hætta bara öllum ríkisstuðningi við stjórnmálaflokka. Ég held að það sé mjög óraunhæft. Og alveg eins og hv. þm. Diljá Mist Einarsdóttir fór yfir hérna þá er það þannig í öllum okkar nágrannalöndum, slíkur ríkisstuðningur, og það er í rauninni mikilvægt fyrir lýðræðið að svo sé. En í guðanna bænum, við erum náttúrlega komin út úr öllu raunsæi þegar þetta er orðin nánast eina tekjuöflun stjórnmálaflokka, að fá úr ríkissjóði, og flokkar sem ekki ná mönnum á þing og eru bara með örfá atkvæði á bak við sig geta fjármagnað alls konar áróðursstarfsemi í mörg ár á eftir fyrir það eitt að hafa verið í framboði. Ég held að það hljóti öllum að vera ljóst að við þurfum að taka þetta til endurskoðunar. Ég held að það sé fátt sem ég sé eftir eftir að ég tók sæti á þingi en ég greiddi þó einu sinni atkvæði með einhverjum breytingum á þessum lögum og það var mér þvert um geð, það var eitthvert samkomulag sem var búið að ná hér á milli flokka. Ég vænti þess og vona að við förum að skrúfa þetta aðeins niður eins og þetta frumvarp ber með sér. Þetta er bara ákall til þeirra sem sitja í fjárlaganefnd og eru núna að raða saman alls konar óskum og beiðnum um aukin fjárútlát sem er eitthvað sem við þurfum alls ekki á að halda núna í þessu árferði. Hér er þá alla vega hugmynd að einhverjum sparnaði og stjórnmálaöflin í landinu gætu svo vel tekið það á sig að fá lægri framlög frá ríkinu.

Heyr, heyr.Virðulegur forseti. Mig langar líka að nefna eitt sem kom hérna fram hjá framsögumanni, að stjórnmálaflokkar og -samtök eru hornsteinn lýðræðis og það er líka ábyrgðarhlutverk hjá okkur þingmönnum að tala með þeim hætti. Á síðasta áratug eða svo og kannski í aðeins lengri tíma þá hefur verið einhvern veginn markviss áróður gagnvart stjórnmálaflokkum og það að vera í stjórnmálum eða vera í flokki, ég tala nú ekki um ef hann á sér langa og mikla sögu og hægt að bendla hann við fjórflokkinn eða eitthvað slíkt, sé eitthvað neikvætt og andlýðræðislegt. Það er það nefnilega alls ekki. Það er alger hornsteinn lýðræðis að fólk komi sér saman í flokka eftir ákveðnum lífsskoðunum og sjónarmiðum og komi fram með sína stefnu og leggi hana á borð. Fyrir þá sem kunna að vera að fylgjast með og hafa ekki tekið þátt í starfi stjórnmálaflokks og óttast að það sé eitthvað vont þá bara hvet ég fólk til þess að fara einmitt á fundi hjá stjórnmálaflokkum, jafnvel fleiri en einum eða tveimur, og átta sig á því hvað það er þroskandi og mikilvægt fyrir lýðræðið að fólk komi saman og takist á eða ræði um málefni samfélagsins. Þess vegna, út frá einmitt þeim sjónarmiðum, er mikilvægt líka að vera með ákveðið kerfi sem tryggir stjórnmálaflokkunum ákveðinn rekstrargrundvöll. En eins og staðan er í dag þá er bara allt, allt of langt gengið í því að dæla fé úr ríkiskassanum inn í stjórnmálasamtök.


Ræðumaður: Diljá Mist Einarsdóttir

Virðulegi forseti. Ég mæli hér aftur fyrir frumvarpi til laga um breytingu á lögum um starfsemi stjórnmálasamtaka, nr. 162/2006. Meðflutningsmenn á frumvarpinu eru aftur Sjálfstæðismennirnir Óli Björn Kárason, Vilhjálmur Árnason, Ásmundur Friðriksson og Jón Gunnarsson.

Lög um starfsemi stjórnmálasamtaka voru samþykkt árið 2006 í kjölfar vinnu þverpólitískrar nefndar sem fjallaði um lagalega umgjörð stjórnmálastarfsemi á Íslandi. Það sem var undir í þeirri vinnu var mikilvægt eftirlit með fjárreiðum stjórnmálaflokka, ákvörðun um hvort ætti að banna framlög frá fyrirtækjum í opinberri eigu, hvort og þá hvaða mörk ætti að setja við nafnlausum framlögum og fleira. Það var mikilvæg vinna, það var mikilvægt að setja þá umgjörð og það er ekki ætlunin að hrófla við þeim reglum.

Með lögunum frá 2006 var fjármögnun stjórnmálaflokka takmörkuð verulega en í greinargerð með frumvarpi að lögunum kom fram að samhliða þeirri breytingu væri brýnt að hækka verulega framlag úr ríkissjóði til stjórnmálastarfsemi. Þegar ég hóf undirbúning við gerð þessa frumvarps hafði ég fyrir fram þá skoðun að það ætti einfaldlega að afnema ríkisstyrki til stjórnmálaflokka hér á landi. Síðan við nánari skoðun, m.a. við að skoða þau lönd sem við berum okkur mjög gjarnan saman við þar sem stjórnmálaflokkum er veittur ákveðinn opinber stuðningur, þá ákváðum við að koma til móts við þau sjónarmið, ýmis sjónarmið í því tilliti, með því að leggja bara til lækkun á styrkjunum og breytingu á fyrirkomulaginu. Í þeim löndum sem við berum okkur saman við eru framlög stundum bundin skilyrðum og þess háttar, en þetta er a.m.k. fyrsta skrefið sem við leggjum til að verði tekið að þessu sinni.

Niðurstaðan er því sú að leggja til að ríkið veiti stjórnmálaflokkum ákveðinn en örlítið minni stuðning með hliðsjón af lýðræðishlutverki stjórnmálaflokka og hlutverki þeirra í þjóðmálaumræðu sem og hliðsjón af sambærilegum framlögum í nágrannalöndum okkar. Eins og kemur fram í greinargerð með frumvarpi til laganna frá 2006 þá er mikilvægt að fjárstyrkur af hendi hins opinbera trufli ekki sjálfstæði stjórnmálaflokka og það er eiginlega hvatinn að því að ég legg út í þessa vegferð. Frá setningu laganna frá 2006 hafa opinber framlög til stjórnmálaflokka margfaldast og eru nú helsta tekjulind þeirra. Þessi fjárframlög koma til viðbótar við framlög til stjórnmálaflokka í formi aðstoðarmanna og starfsmanna þingflokka samkvæmt ákvörðun á fjárlögum, framlög sem voru hækkuð verulega á árinu 2018, þótt þau hafi síðan verið aftur lækkuð lítillega. Eins og frumvarpinu var ætlað að gera breytti það starfsumgjörð stjórnmálaflokka hérlendis verulega en með síhækkandi opinberum framlögum samhliða takmörkun á tekjuöflun stjórnmálaflokka hafa flokkarnir í raun verið gerðir að ríkisstofnunum.

Með frumvarpi þessu eru lagðar til nokkrar breytingar á fyrrnefndum lögum um starfsemi stjórnmálasamtaka, ákvæðum sem varða framlög til stjórnmálastarfsemi og tekjuöflun þeirra. Breytingarnar snúa að því að lækka lítillega styrk hins opinbera til stjórnmálaflokka og miða að því að auka sjálfstæði þeirra og óhæði gagnvart hinu opinbera. Það hversu háðir ríkisframlögum stjórnmálaflokkar eru orðnir hefur að mati okkar flutningsmanna frumvarpsins dregið úr möguleikum stjórnmálaflokka til að sinna hlutverki sínu, sem gengur þvert á markmið laganna. Samhliða þessu er mikilvægt að auka möguleika stjórnmálaflokka á sjálfstæðri tekjuöflun og eru því lagðar til breytingar sem miða að því. Eftir sem áður verður stjórnmálaflokkum þó sniðinn þröngur stakkur við móttöku framlaga og áfram verður auðvitað skylt að veita upplýsingar um framlögin.

Þá leggjum við til að lágmarksatkvæðafjöldi stjórnmálasamtaka sem geti fengið úthlutað fé úr ríkissjóði verði hækkaður úr 2,5% í 4%. Þar vegast á sjónarmið annars vegar um að mikilvægt sé að undanskilja ekki sjálfkrafa flokka sem hafa ekki náð manni kjörnum á Alþingi í þágu lýðræðis og almennra skoðanaskipta og hins vegar að hlutfallstalan hvetji ekki fólk til framboðs vegna möguleikans á fjáröflun. Að mati okkar er það ólýðræðislegt að úthlutað háum fjármunum skattgreiðenda í þágu stjórnmálastarfsemi og hugmyndafræði sem þeir hafa hafnað í lýðræðislegum kosningum. Á móti er lagt til að stjórnmálasamtök sem ekki uppfylla skilyrði laganna um framlög úr ríkissjóði hafi enn rýmri heimildir til sjálfstæðrar tekjuöflunar. Rökin að baki þessu eru þau að þar sem slík samtök þiggja ekki framlög frá hinu opinbera, auk þess sem þau fara ekki með formlegt vald, þá teljum við ekki ástæðu til þess að setja sjálfstæðri tekjuöflun eins miklar skorður.

Það er eindregið mat flutningsmanna þessa frumvarps að sú þróun sem hefur orðið hér á landi vegna hárra framlag hins opinbera til stjórnmálaflokka dragi úr stjórnmálastarfi flokka og tengslum þeirra við flokksmenn sína og við atvinnulífið, enda þurfa flokkarnir sífellt minna á þeim að halda í öruggum faðmi hins opinbera. Grundvöllur þess að stjórnmálaflokkar séu hornsteinn lýðræðis í landinu er sá að þar fari fram virk starfsemi og þjóðmálaumræða en ríkisstyrkirnir hafa dregið úr hvata flokkanna til að sinna því hlutverki. Það er öfugþróun. Stjórnmálaflokkar eru jú bara skipulögð lýðræðisleg samtök fólksins sem þá mynda. Í framkvæmd hefur fjárstyrkur hins opinbera því hamlað starfsemi og sjálfstæði stjórnmálaflokka sem gengur þvert á upphaflegt markmið með setningu laganna. Þá hefur fjáraustur hins opinbera til stjórnmálaflokka síst dregið úr umfangsmikilli kosningabaráttu en eitt af markmiðum með lögunum frá 2006 var að freista þess að draga úr kostnaði við kosningabaráttu. Í dag er nefnilega miklum fjármunum skattgreiðenda varið í auglýsingaherferðir stjórnmálaflokka.

Ég ítreka það að á engan hátt er ætlunin með þessu frumvarpi að hrófla við reglum sem hafa verið settar til að berjast gegn spillingu í tengslum við fjármögnun stjórnmálaflokka og kosningabaráttu. Þetta eru m.a. reglur um gagnsæi fjárframlaga, um bókhalds- og reikningsskyldu og um bann við leynilegum framlögum.

Að lokum hlakka ég til að heyra gagnlegar ábendingar og athugasemdir við málið og legg til að málið gangi að lokinni 1. umræðu til hv. stjórnskipunar- og eftirlitsnefndar.


Ræðumaður: Diljá Mist Einarsdóttir

Heyr, heyr.Virðulegi forseti. Ég þakka fyrir umræðuna. Hv. þm. Bryndís Haraldsdóttir, okkar reyndasta kona í sveitarstjórnarmálum, orðaði þetta bara mjög pent: Sveitarstjórnarfulltrúar eru allt of, allt of margir. Gott að hún sagði það. Varðandi athugasemdir um þriggja fulltrúa lágmarkið þá væri bara gráupplagt að hv. umhverfis- og samgöngunefnd tæki það til skoðunar, ég geri engar athugasemdir við það. Mér þykir þetta vera einfalt mál og borðleggjandi. Mér þykir að löggjafinn eigi ekki að binda hendur sveitarstjórna með þessum hætti.


Ræðumaður: Bryndís Haraldsdóttir

Virðulegur forseti. Ég held að sveitarstjórnarfulltrúar á Íslandi séu allt of, allt of margir, þá auðvitað ekki síst í Reykjavík. Það er algjörlega út í hróa hött að við séum með næstum því hálft þing hérna hinum megin við götuna sem fer með stjórn borgarinnar og ég leyfi mér að fullyrða það að borgin er ekki betur rekin, íbúar í borginni eru ekki ánægðari með þjónustu kjörinna fulltrúa eftir að þeim var fjölgað. En alveg eins og hv. þingmaður kom inn á þá var það svo sem ekki ákvörðun borgarstjórnar í Reykjavík einhliða að fjölga fulltrúum heldur var það bundið í lög á sínum tíma og ég tók þátt í þeirri umræðu á sínum tíma sem þáverandi sveitarstjórnarfulltrúi. Við í Mosfellsbæ, þar sem ég sat, neyddumst líka til að fjölga okkar fulltrúum, fórum úr fimm í sjö og svo níu og ég leyfi mér að efast stórkostlega um gildi þessarar fjölgunar. Ég ætla þó að segja að ég held að hv. þingmaður gangi býsna langt í þessari tillögu sinni að segja að aðalmenn skuli aldrei vera færri en þrír, þ.e. að setja lágmarkið við þrjá. Ég held að það kunni að vera of lítið svona út frá lýðræðislegum sjónarmiðum. Það væri mín skoðun að það þyrftu að vera eitthvað fleiri fulltrúar en þrír í sveitarstjórnum. Það þarf líka að búa þannig um hnútana að það sé ekki bara einfaldur meiri hluti sem geti ákveðið að fækka fulltrúum það mikið. En það er algjörlega klárt mál að það er engin þörf fyrir alla þessa fulltrúa.

Hv. þingmaður kom aðeins inn á það að í borginni eru borgarfulltrúar í fullu starfi. Þetta hefur oft verið mikið rætt og sitt sýnist hverjum í þessum efnum og ég ætla ekki að segja að það sé til einhver ein fullkomin leið í þessu en ég hef stundum haldið því fram að það væri betra að hafa færri borgarfulltrúa eða bæjarfulltrúa og þeir hefðu meira rými til að sinna vinnunni sinni. Ég hef sjálf verið í starfi kjörins fulltrúa og orðið þeirrar gæfu aðnjótandi að geta einbeitt mér að því starfi þótt ég hafi sinnt einhvers konar störfum líka með. En það er ofboðslega mikil vinna ef þú ætlar að gera það vel, að setja þig inn í öll þau mál sem tengjast sveitarfélaginu og fjallað er um á vettvangi bæjarstjórna og sinna á sama tíma fullri vinnu annars staðar. Það getur verið erfitt að koma því fyrir. Það er auðvitað ofboðslega erfitt fyrir fjölskyldufólk að sinna öllu þessu. Mér finnst það vel skoðandi að í fleiri tilfellum sé þetta stærra hlutastarf og fólk hafi þá raunverulegan tíma til að sinna þessum störfum. En það er alveg ljóst að við þurfum ekki alla þessa fulltrúa, fyrir utan það auðvitað að við megum svo sannarlega að fara í ákveðna sameiningar í sveitarfélögum. Þá er ég kannski fyrst og fremst að horfa til sérstaklega lítilla sveitarfélaga. Og þar, í fjölkjarnasveitarfélögum, hefur t.d. verið notað það form að vera með ráð, svæðisráð. Það held ég að hafi lukkast nokkuð vel og geti verið býsna góð hugmynd.

Ég get tekið undir margt sem fram kemur í greinargerðinni hjá hv. þingmanni. Ég er ekki meðflutningsmaður á þessu máli en hef samt verið áður meðflutningsmaður á sambærilegum málum sem gengu þó aðallega út á það að fara í sama horf og var fyrir breytinguna. Ég hef efasemdir um þessa þrjá, ég held að þar sé býsna langt seilst en ég held að það sé full ástæða til að taka þetta til umræðu í hv. umhverfis- og samgöngunefnd, sem ég hygg að muni taka þetta mál fyrir, og velta upp þeim sjónarmiðum sem var velt upp á sínum tíma við breytinguna á lögunum þegar þess var krafist að sveitarstjórnir færu stækkandi. Ég held að við höfum hreinlega gengið allt of langt í þeim efnum.


Ræðumaður: Diljá Mist Einarsdóttir

Virðulegi forseti. Ég mæli hér fyrir frumvarpi til laga um breytingu á sveitarstjórnarlögum, nr. 138/2011. Meðflutningsmenn að frumvarpinu eru Sjálfstæðismennirnir, hv. þingmenn Óli Björn Kárason, Vilhjálmur Árnason, Ásmundur Friðriksson og Jón Gunnarsson.

Fjöldi sveitarstjórnarmanna er ákveðinn í 11. gr. sveitarstjórnarlaga. Þar eru ákveðin lögbundin mörk um fjölda fulltrúa í sveitarstjórn. Í 5. tölulið 1. mgr. segir þannig að þar sem íbúar séu 100.000 eða fleiri skuli aðalmenn í sveitarstjórn vera að lágmarki 23. Á þeim grundvelli fjölgaði Reykjavíkurborg einmitt fulltrúum sínum árið 2018 og hafði samkvæmt lögum ekki val um annað. Fulltrúunum var fjölgað úr 15 í 23 eða um rúm 53%. Ef við skoðum alþjóðlegan samanburð er nærtækast að líta til Norðurlandanna sem við berum okkur svo gjarnan saman við. Þar sitja hlutfallslega færri borgarfulltrúar til að mynda í höfuðborgunum og það sem meira er, störf almennra borgarfulltrúa þar eru hlutastörf. Í Reykjavík erum við þvert á móti með varaborgarfulltrúa á föstum launum til viðbótar við aðalfulltrúana, svo að 31 borgarfulltrúi í Reykjavík fær fasta launagreiðslu mánaðarlega. Við skerum okkur því mjög úr í þessum samanburði með okkar höfuðborg. En svo að það sé sagt bindum við, löggjafinn, hendur borgararnir í þessum efnum. Andstaðan við fjölgun borgarfulltrúa var þó ekki tilfinnanleg úr mörgum öðrum áttum en úr ranni Sjálfstæðisflokksins.

Aðalatriði málsins er þó að mati flutningsmanna sjálfsstjórnarréttur sveitarfélaga. Auðvitað ætti sveitarstjórnum að vera í sjálfsvald sett að ákveða fjölda aðalmanna í sveitarstjórn. Hverjir eru betur til þess fallnir að meta þessa þörf? Hæfilegur fjöldi sveitarstjórnarfulltrúa hlýtur líka alltaf að vera háður huglægu mati, enda geta aðstæður sveitarfélaga verið misjafnar. Það er líka inntak 78. gr. stjórnarskrárinnar, sem segir að sveitarfélög skuli sjálf ráða málefnum sínum eftir því sem lög ákveða. Sjálfstjórn sveitarfélaga felst m.a. í kosningarrétti íbúa þeirra og í sjálfstæðum tekjustofnum þeirra, auk fjárveitingavalds. Þessa reglu er líka að finna í Evrópusáttmála um sjálfstjórn sveitarfélaga sem Ísland hefur fullgilt.

Flutningsmenn telja að með þessu frumvarpi stöndum við vörð um sjálfsstjórnarrétt sveitarfélaga enda er hugmyndin að baki stjórnarskrárákvæðinu sú að tryggja rétt borgaranna til að stjórna sjálfir staðbundnum málefnum. Lagaákvæðið sem frumvarpið á að breyta takmarkar verulega heimild sveitarfélaga til að ráða fjölda aðalmanna í sveitarstjórn og er í andstöðu við þessa grundvallarhugmynd. Svo er auðvitað alger bónus að stjórnmálamenn geti ekki skýlt sér á bak við lög við fjölgun í stjórnmálastéttinni með tilheyrandi kostnaði.

Að lokum hlakka ég til að heyra gagnlegar ábendingar og athugasemdir við málið og legg til að málið gangi að lokinni 1. umræðu til hv. umhverfis- og samgöngunefndar.


Ræðumaður: Njáll Trausti Friðbertsson

Ég mæli fyrir tillögu til þingsályktunar um millilandaflug um Hornafjarðarflugvöll. Á málinu er fyrsti flutningsmaður hv. þm. Vilhjálmur Árnason. Hv. þingmenn Ásthildur Lóa Þórsdóttir, Njáll Trausti Friðbertsson og Ásmundur Friðriksson eru líka málinu. Fyrsti flutningsmaður gat því miður ekki verið hér í dag, dagurinn tekinn í Grindavík, þannig að ég tók að mér að mæla fyrir þessu máli.

Málið snýst um að Alþingi álykti að fela innviðaráðherra að skoða hvort á Hornafjarðarflugvelli sé nægjanlegur búnaður og aðstaða til að hægt sé að sinna þaðan millilandaflugi með minni farþegaflugvélum og vélum í ferjuflugi sem núna hafa heimild til þess að fljúga um völlinn.

Í greinargerð kemur fram að tillaga þessi hefur verið flutt áður, síðast á 153. löggjafarþingi, en ekki náð fram að ganga.

Hornafjarðarflugvöllur gegnir mikilvægu hlutverki í samgöngukerfi landsins. Mikilvægt er að skoða áframhaldandi rekstur og uppbyggingu á svæðinu til hagsbóta fyrir heimamenn og atvinnulífið. Ljóst er að staðsetning vallarins býður upp á mikla möguleika til aukinnar umferðar ferðamanna, sérstaklega í kjölfar tilkomu Vatnajökulsþjóðgarðs. Til að svo megi verða er nauðsynlegt að skoða hvort til staðar sé nægjanlegur búnaður og aðstaða til að hægt sé að sinna þaðan millilandaflugi.

Í janúar 2008 unnu Flugstoðir greinargerð að beiðni sveitarstjórna og annarra hagsmunaaðila til að kanna möguleika á að gera flugvellina á Ísafirði, í Vestmannaeyjum og á Höfn að millilandaflugvöllum, til hvaða ráðstafana þyrfti að grípa til að slíkt gæti orðið að veruleika og hver kostnaðurinn við breytingar af þessu tagi gæti orðið. Í greinargerðinni kemur fram að gera þurfi endurbætur á öryggis- og eftirlitsþáttum á umræddum flugvöllum þannig að hægt verði að taka á móti minni farþegaflugvélum í millilandaflugi og vélum í ferjuflugi. Í greinargerðinni eru möguleikar og kostnaðaráhrif þessara ráðstafana metin en í aðalatriðum eru þrjár reglugerðir sem taka þarf tillit til. Gera þarf breytingar á viðauka 1 við reglugerð nr. 866/2017, um för yfir landamæri, með síðari breytingum, og bæta Hornafjarðarflugvelli við lista yfir skilgreindar landamærastöðvar. Auk þess þarf að uppfylla skilyrði reglugerðar nr. 75/2016, um kröfur og stjórnsýslumeðferð er varða flugvelli samkvæmt reglugerð Evrópuþingsins og ráðsins nr. 216/2008, með síðari breytingum, vegna mannvirkja og vegna öryggisstjórnunarkerfis og flugvallarskírteinis og skilyrði reglugerðar nr. 750/2016, um flugvernd, með síðari breytingum.

Við vinnslu tillögu til þingsályktunar um fjögurra ára samgönguáætlun fyrir árin 2015– 2018 sagði þáverandi meiri hluti umhverfis- og samgöngunefndar í nefndaráliti vert að skoða að veita minni vélum í millilandaflugi heimild til að lenda, m.a. á Hornafirði. Það gæti hjálpað mikið til við dreifingu ferðamanna auk þess að minnka álag á Keflavíkurflugvelli og auka öryggi í flugi yfir landið. Þá áréttaði þáverandi meiri hluti umhverfis- og samgöngunefndar málefni Hornafjarðarflugvallar í áliti sínu við vinnslu tillögu til þingsályktunar um fimm ára samgönguáætlun fyrir árin 2019–2023 og tillögu til þingsályktunar um samgönguáætlun fyrir árin 2019–2033. Sagði meiri hlutinn að veita ætti minni vélum í millilandaflugi heimild til að lenda á Hornafirði. Slíkt gæti hjálpað mikið til við dreifingu ferðamanna auk þess sem það minnkar álag á Keflavíkurflugvelli og eykur öryggi í flugi eins og rannsóknarnefnd samgönguslysa hefur bent á í skýrslum sínum. Það kom sem sagt fram í skýrslum sem tengdust 149. löggjafarþingi, þskj. 879 og 172. og 173. máli.

Flutningsmenn leggja áherslu á mikilvægi þess að ráðist verði sem fyrst í að skoða hvort á Hornafjarðarflugvelli sé nægjanlegur búnaður og aðstaða til að hægt sé að sinna þaðan millilandaflugi með minni farþegaflugvélum og vélum í ferjuflugi til að treysta enn frekar atvinnulíf í Hornafirði og nágrenni og stuðla að frekari uppbyggingu og vexti Vatnajökulsþjóðgarðs.


Ræðumaður: Berglind Harpa Svavarsdóttir

Frú forseti. Hér erum við með þingsályktunartillögu um að flýta uppbyggingu Suðurfjarðavegar, flýta hönnun og útboði á þeirri uppbyggingu og að hún fari fram á yfirstandandi kjörtímabili. Ég er meðflutningsmaður á þessari tillögu og hún er gríðarlega mikilvæg. Eins og hefur komið fram hér í ræðu eru gríðarlegir þungaflutningar sem fara þar fram, tengt álframleiðslu, það er öflugur sjávarútvegur og laxeldi. Þetta eru mjög stórar og verðmætar atvinnugreinar, útflutningsgreinar, og þeim fylgja gríðarlega miklir þungaflutningar. Það skiptir gríðarlegu máli hvernig vegakerfið er í kringum þess konar atvinnusköpun. Það verður að vera öruggt að keyra þessa leið, það er náttúrlega önnur umferð sem fer líka um þessa leið og það er bæði ferðaþjónusta, atvinnu- og þjónustusókn, börn á leið í skóla og fleira, þannig að þetta verður að laga. En það hafa afar litlir fjármunir skilað sér í vegbætur á Austurlandi. Það hefur líka verið komið inn á það svo skemmtilega í ræðu áðan að það er farið að vitna í efnahagsgreiningu Austurlands og það er akkúrat það sem við gerðum á Austurlandi til þess að koma umræðunni á það stig að sýna hvað Austurland er að skapa. Þessar útflutningsgreinar sem ég var að nefna áðan skapa um fjórðung vöruútflutningstekna hér á landi og íbúar Austurlands eru undir 3%. Við höfum einmitt talað um að í uppbyggingu samgönguinnviða er þetta bara brotabrot sem við erum að fara fram á og hvað þá í þessum mikilvægu vegbótum sem Suðurfjarðavegur er og við tölum hér fyrir. Mig langar líka, fyrst ég er farin að tala um efnahagsgreininguna hérna, að ræða að við erum einnig með svæðisskipulag og þar forgangsröðum við líka, samróma, hvert við stefnum. Uppbygging Suðurfjarðavegar er þar inni á skrám þannig að það er vilji okkar á Austurlandi að uppbygging Suðurfjarðavegar fari fram og henni verði flýtt. Það er algerlega tímabært og þetta eru ekki miklir fjármunir í samhengi við þá verðmætasköpun sem fer fram og allar samgöngubætur ýta undir enn frekari verðmætasköpun. Ég er bara mjög ánægð með þessa þingsályktunartillögu og er meðflutningsmaður og vona að hún fái meðbyr í umhverfis- og samgöngunefnd og að þessum framkvæmdum verði flýtt.


Ræðumaður: Njáll Trausti Friðbertsson

[Hlátur í þingsal.]Frú forseti. Eitt skemmtilegasta andsvar sem ég hef fengið.     Og svaraðu nú, segir frú forseti, svaraðu nú. Auðvitað hefur það gríðarlega mikið að segja með ráðherrana og  samgönguráðherra, innviðaráðherra eða hvað viljum kalla það í dag, hefur náttúrlega mikið vægi í landsbyggðarkjördæmunum. Við sjáum það svo sem alveg í gegnum tíðina hvar hefur verið framkvæmt hverju sinni. Það er rétt að þegar Halldór Blöndal var samgönguráðherra — ég man ekki, 1991, 1994 eða 1995, þetta var  fyrir um 30 árum — hafði það gríðarleg áhrif á margar af þeim framkvæmdum þar sem við erum að fara um í dag og þar voru teknar mjög margar stórar ákvarðanir. Hins vegar varðandi ráðherradóm og annað eða að vera hér í þinginu þá er líka hægt að hafa gríðarleg áhrif sem þingmaður á réttum stöðum með réttan málflutning og vera í málunum, að koma þeim áfram. Þá tek ég sem dæmi að það er bara  einn ráðherra í sjálfu sér sem er að beita sér í samgöngumálum og tala fyrir þeim. Þetta er ekki fjölskipað vald þannig að ráðherra er yfirleitt ekki að  skipta sér af því hvað næsti hæstv. ráðherra gerir með sína málaflokka. Þannig að ég myndi aldrei tala niður hinn almenna þingmann sem hefur þekkingu á að koma málum á framfæri og berjast í þeim, að þau nái framgöngu. Reynslan hér í gegnum tíðina er kannski sú hvað það tekur oft óralangan tíma  að ná framgöngu í málum en allt einhvern veginn puðast þetta áfram. Þetta gengur hægt og rólega, en þetta getur tekið tvö, þrjú, fjögur, fimm ár og jafnvel lengur frá því að hugmynd kemur fram og síðan þarf að tala fyrir henni og ná framgangi og  málin hafa svo sem verið að detta inn.


Ræðumaður: Njáll Trausti Friðbertsson

Frú forseti. Ég þakka hv. þingmanni fyrir andsvarið. Ný samgönguáætlun    gengur mikið út á umferðaröryggi, eins og hv. þingmaður veit sem situr    ásamt mér í umhverfis- og samgöngunefnd. Ný samgönguáætlun gengur mikið út á öryggi í umferð, á sjó og á flugvöllum.    Öryggishugtakið er raunverulega mjög leiðandi.     Það eru tvö hugtök sem hafa    kannski verið mest notuð yfir slys í umferðinni. Annars vegar hefur bara    verið talað um fjölda óhappa óháð umferðarmagni. Þetta hefur svolítið    verið í umræðunni á Íslandi en almennt þar sem er verið að bera saman umferðaröryggi og slysatíðni, þar sem er bæði verið að taka tillit til óhappa og slysa í    umferðinni, hafa nú, held ég, flestir hugsað þetta þannig að taka    milljón ekna kílómetra til að fá einhver tölfræðileg viðmið,    gera þetta  hlutlægara til að meta umferðarhlutann í því.    Mér finnst það vera mjög rétt leið. Auðvitað getur líka bara verið    gríðarleg umferð á ákveðnum svæðum og það getur verið    mjög hagkvæmt og mikilvægt að fá þá vegi  fram. En það er líka mikilvægt    að hafa hina leiðina sem sýnir raunverulega  þegar hver    og einn er að keyra á vegunum hvað sá kafli er hættulegur. Maður getur bara fundið það hjá sjálfum sér hvar þessir kaflar eru, eins og ég    kom inn á í þessu máli varðandi planleguna, blindhæðir, beygjur og annað,    breidd vegarins, öryggissvæði fyrir utan, sem hefur mikið að segja. En þetta    er nákvæmlega sama og það sem hv. þingmaður talaði um þegar ég er að tala um    Húnavallaleiðina, sem er hættulegasti kaflinn á milli Akureyrar og Reykjavíkur. Það er akkúrat þessi Húnavallaleið þar sem á að taka út versta kaflann í umferðinni    og fækka slysum um tíu, tólf á ári. Það er mikilvægt að    halda þessu öllu til haga.


Ræðumaður: Njáll Trausti Friðbertsson

Frú forseti. Ég mæli fyrir tillögu til þingsályktunar um uppbyggingu Suðurfjarðavegar. Ásamt mér eru á tillögunni hv. þingmenn Berglind Harpa Svavarsdóttir, Vilhjálmur Árnason og Ásmundur Friðriksson. Ályktunin gengur út á að Alþingi ályktar að fela innviðaráðherra að flýta uppbyggingu Suðurfjarðavegar, þ.e. þjóðvegar 1, frá Reyðarfirði til Breiðdalsvíkur, á austursvæði í samgönguáætlun. Hönnun og útboði á uppbyggingu vegarkaflans verði flýtt og fari fram á yfirstandandi kjörtímabili.

Í greinargerð kemur fram að þingsályktunartillaga þessi hafi áður verið lögð fram á 152. og 153. löggjafarþingi.

Með sameiningu sveitarfélaga í Fjarðabyggð, nú síðast Breiðdalsvík sem sameinaðist Fjarðabyggð árið 2018, telst Suðurfjarðavegur þjóðvegur í þéttbýli. Með kraftmikilli uppbyggingu atvinnulífsins á undanförnum árum hefur umferð aukist á svæðinu, m.a. vegna skóla-, þjónustu- og atvinnusóknar innan sameinaðs sveitarfélags, ferðaþjónustu og síðast en ekki síst stórfelldra vöruflutninga til og frá höfnum svæðisins vegna álframleiðslu, öflugs sjávarútvegs og laxeldis, svo að dæmi séu nefnd.

Ljóst er að Suðurfjarðavegur er mikill farartálmi með hættulegum vegarköflum og þremur einbreiðum brúm, þar með talið brúnni yfir Sléttuá í Reyðarfirði sem er umferðarþyngsta einbreiða brúin á Austurlandi. Vegarkaflinn milli Fáskrúðsfjarðar og Stöðvarfjarðar þykir sérlega hættulegur með mörgum blindhæðum og kröppum beygjum og er auk þess að mestu leyti utan þjónustusvæðis farsímasambands. Suðurfjarðavegur er 33,7 km langur.

Kaflinn milli Fáskrúðsfjarðar og Breiðdalsvíkur hefur verið metinn áhættumesti vegarkafli landsins í áraraðir í skýrslum EuroRAP um öryggi vega. Í skýrslum EuroRAP er horft til þess hvar flest alvarleg slys verða miðað við umferðarþunga, þ.e. látnir og alvarlega slasaðir á hverja milljón ekna kílómetra. Þá er kaflinn metinn einnar stjörnu vegur af fimm mögulegum í öryggisskoðun EuroRAP, sem metur öryggi vegarins og öryggissvæðisins sem fylgir veginum.

Á undanförnum árum hafa orðið alvarleg slys á þessum kafla. Í ljósi þess hve hættulegur vegarkaflinn er og með tilliti til ört vaxandi umferðarþunga, m.a. þungaflutninga, þarf að setja Suðurfjarðaveg í forgang í samgönguáætlun.

Það komu inn umsagnir til hæstv. umhverfis- og samgöngunefndar við málið í fyrra. Í umsögn Fjarðabyggðar, sem tekur heils hugar undir þingsályktunartillöguna, kemur fram að Suðurfjarðavegur sé hluti af hringveginum og eina samgönguæð á landi um Fjarðabyggð sunnanverða. Veginn ætti því að skilgreina sem þjóðveg í þéttbýli. Umferð á svæðinu hafi aukist verulega, m.a. vegna sameiningar sveitarfélaga, aukins umfangs ferðaþjónustu og vöruflutninga vegna álframleiðslu, sjávarútvegs og laxeldis, svo að dæmi séu tekin.

Enn fremur kemur fram í umsögn Fjarðabyggðar, með leyfi forseta:

„Sameinað og víðfeðmt sveitarfélag eins og Fjarðabyggð á mikið undir greiðum og öruggum samgöngum. Skóla-, þjónustu- og atvinnusókn innan Fjarðabyggðar líður verulega fyrir þær hindranir sem ástand vegarins veldur en hann er engan veginn fallinn til þess að teljast öruggur eða greið samgönguleið. Kaflinn milli Fáskrúðsfjarðar og Breiðdalsvíkur er metinn áhættumesti vegarkafli landsins í skýrslum EuroRAP um öryggi vega eða einnar stjörnu vegur af fimm mögulegum. Hættulegir vegarkaflar með einbreiðum brúm, þar með talið brúnni yfir Sléttuá á Reyðarfirði sem er umferðarþyngsta einbreiða brúin á Austurlandi. Vegarkaflinn milli Fáskrúðsfjarðar og Stöðvarfjarðar er sérlega hættulegur með mörgum blindhæðum og kröppum beygjum. Á undanförnum árum hafa orðið alvarleg slys á þessum kafla.“

Síðan kom líka umsögn frá Vegagerðinni í fyrra. Með leyfi forseta ætla ég rétt að lesa upp úr henni þar sem eftirfarandi kemur fram:

„Vegagerðin tekur undir mikilvægi þess að endurbyggja Suðurfjarðaveg milli Reyðarfjarðar og Breiðdalsvíkur. Núverandi vegur er á mörgum stöðum með lélega hæðar- og planlegu og með heilli miðlínu vegna skertrar vegsýnar. Breidd slitlags er almennt um 6,5 m breitt en með litlum öryggissvæðum utan vegar. Slysatíðni sem mæld er í fjölda slysa á hverja milljón ekna kílómetra hefur farið lækkandi á undanförnum árum á þjóðvegakerfinu. Árið 2021 var slysatíðni á þjóðvegum í dreifbýli sem eru í umsjón Vegagerðarinnar 0,49 slys fyrir hverja milljón ekna kílómetra.“

Tafla fylgir  umsögn Vegagerðarinnar  og þar er einmitt bent á að almennt á þjóðvegi 1 séu 0,49 slys eða óhöpp á hverja milljón ekna kílómetra, en á þessum kafla  á Suðurfjarðavegi er þessi slysatíðni 1,07 að meðaltali fyrir árin 2017–2021, þótt það sé rétt að taka fram að það er mjög ánægjulegt hversu vel hefur gengið að lækka slysatíðnina á undanförnum árum eins og við þekkjum. En eins og frú forseti þekkir úr sinni heimasveit þá er mikilvægt að fá þessar vegbætur í gegn.

Ef við förum í þá samgönguáætlun sem mælt hefur verið fyrir og var í samráðsgátt í sumar og er núna í umhverfis- og samgöngunefnd þá var á tímabili nýrrar samgönguáætlunar gert ráð fyrir framkvæmdafé upp á 7,5 milljarð kr. í þessa framkvæmd en það er fyrir seinni hluta framkvæmdarinnar. Á því sem við myndum kalla fyrsta hlutann, sem er eiginlega framkvæmdaáætlun næstu fimm ár, hitt er á seinni hlutanum, tíu árunum þar á eftir, þá er gert ráð fyrir framkvæmdum við Suðurfjarðaveg í botni Reyðarfjarðar, við Sléttuána og brúna þar, upp á 670 milljónir kr. 2027 og síðan aftur 630 milljónir kr. 2028. Síðan í öðrum og þriðja áfanga framlagðrar samgönguáætlunar árin 2024–2038, í seinni hlutanum, eru þetta væntanlega um 6,3 milljarðar kr. í þessa framkvæmd.

Þetta er bara mikilvægt mál. Samgöngur á svæðinu eiga mikið undir þessu. Við sem höfum keyrt þennan veg, sérstaklega í sunnanverðum Fáskrúðsfirði — eins og virðulegur forseti þekkir er það einkar hættulegur vegur og maður finnur það bara þegar maður keyrir þarna um að þetta er ekki nægilega góð staða. Ég vona að þetta fari sem best fram og við náum að flýta sem mest framkvæmdum við þessa mikilvægu framkvæmd.


Ræðumaður: Berglind Harpa Svavarsdóttir

Frú forseti. Ég vil þakka flutningsmanni, hv. þm. Ingibjörgu Isaksen, fyrir þessa góðu þingsályktunartillögu. Ég verð að viðurkenna að því miður fór þessi tillaga fram hjá mér og það verður mitt fyrsta verk að skrá mig á hana á enda gott og mikilvægt málefni hér á ferð. Ég ætla ekki að fara yfir allt sem þingmenn Norðausturkjördæmis hafi verið að fara vel yfir, enda búa þau í návígi við Sjúkrahúsið á Akureyri og þekkja greinilega starfsemina mjög vel. Það hefur verið mikil áhersla núna undanfarið, sem ég fagna, á að efla heilbrigðisþjónustu á landsbyggðinni og þegar maður horfir á það í gegnum tíðina þá hefur það svolítið setið á hakanum að efla heilbrigðisþjónustu á landsbyggðinni. Einn liður í því er að efla Sjúkrahúsið á Akureyri þannig að við þurfum ekki að vera að senda allt of marga suður á Landspítalann sem gætu fengið þjónustu eins og á Sjúkrahúsinu á Akureyri eða annars staðar á landsbyggðinni ef það er ekki sérhæfð þjónusta.

En þetta snýr líka að tækifærunum eins og voru í Covid og með tæknivæðingunni, við höfum tækifæri til að efla heilbrigðisþjónustuna enn frekar með tæknivæðingu, við getum sinnt viðtölum, greint frekar og gert hin ýmsu verkefni á landsbyggðinni sem við höfum ekki getað gert hingað til og alltaf hefur þurft að senda fólk suður. Eins er með venjuleg viðtöl við lækna, það er enn þá þannig að við erum allt of oft að senda fólk í smáviðtal til læknis; þú horfir í augun á honum og ferð svo til baka. Þetta er bara hluti af þessari þróun og leiðir til mun betri þjónustu og í rauninni á hagkvæmari hátt. Ég vil líka bara fagna þessum starfshóp, það hafa margir starfshópar verið settir í gang núna til þess að greina almenna heilbrigðisþjónustu og bráðaþjónustu á landsbyggðinni til að bæta verklag og greina mönnun og þann tækjakost sem þarf til. Hér erum við auðvitað að tala um Sjúkrahúsið á Akureyri og af því að það er búið að tala svo ítarlega um það hér, sem er bara frábær yfirferð, þá leyfi ég mér að fara aðeins út fyrir það og í hvar tækifærin eru í heilbrigðisþjónustunni. Sjúkrahúsið á Akureyri er skilgreint sem varasjúkrahús fyrir Landspítalann. Mér fannst eins og ég hefði ekki heyrt það hér áðan, en bara þessi staðreynd, hvað þýðir þetta? Við þurfum að efla sjúkrahúsið enn frekar ef það á að vera í stakk búið að geta sinnt skyldu sinni sem varasjúkrahús. Ef sjúkrahúsið á að geta sinnt þeirri þjónustu sem fer fram á Landspítalanum þá er bara ýmislegt sem þarf að fara að gera mun betur og efla.

Þá komum við náttúrlega að þessum starfshópi og þessari þingsályktunartillögu sem er gríðarlega mikilvæg og það er örugglega alveg pottþétt mál að það verði lykilfólk frá Sjúkrahúsinu á Akureyri í þessum starfshópi, það er gríðarlega mikilvægt, samtalið og að þau séu við borðið sem þekkja stofnunina. Ég ræddi einmitt um daginn við framkvæmdastjórnina af því að ég missti af þeim í kjördæmavikunni og þau vantar bara betra samtal, það er ekki spurning.

Ef maður fer aðeins út í aðra sálma þá sinna þau náttúrlega gríðarlega mikilvægu hlutverki varðandi sjúkraflugið, sem við höfum mikið talað um að undanförnu. Hér var komið inn á það áðan að sjúkraflugvél þurfti frá að hverfa í gær sem er gríðarlega alvarlegt. Það skiptir landsbyggðina gríðarlegu máli að það sé öflugt sjúkraflug og við getum lent hér en af því að það er náttúrlega ein flugbraut farin í rauninni þá höfum við ekki tækifæri til að lenda í öllum veðrum hér. En með sjúkraflugið þá langaði mig að nefna það aðeins að það hefur komið í fréttum og Björn Gunnarsson, yfirlæknir á Sjúkrahúsinu á Akureyri, hefur bent á annmarka á sjúkrafluginu. Ég hef lagt fram fyrirspurnir um sjúkraflugið og með nýju útboði sem tekur gildi um áramótin þá er sjúkraflugið í rauninni ekki tryggt. Ég vil bara endilega að það séu stigin skref og við séum upplýst um það hvort það sé í rauninni rétt og ef það er rétt hvort það sé ekki verið að bregðast við því. En það er þannig að aðalvélin á að vera tiltæk alla daga vikunnar en varavélin bara þrjá daga vikunnar og ég hef miklar áhyggjur af þessu og vona að bæði með fyrirspurnum mínum og ræðu minni hér í dag get ég vakið athygli á þessu og vona að við fáum svör sem fyrst varðandi það. Björn Gunnarsson yfirlæknir og framkvæmdastjórn vilja meina að það hefði mátt komast hjá þessu með því að vera í góðu samtali. Það kom fram í frétt að lítið samtal hefði verið á milli Sjúkratrygginga Íslands og framkvæmdastjórnar Sjúkrahússins á Akureyri þannig að það verður bara að vera afar gott samtal við framkvæmdastjórn sjúkrahússins, hvort sem það er um þessa uppbyggingu sem við erum að tala um hér eða t.d. þróun sjúkraflugs og að við gerum engin mistök eins og var greinilega þar.

Ég ætla svo sem ekki að fara yfir meira tengt þessari starfsemi og tækifærum, það er búið að fara vel yfir það. En ég fagna þessari þingsályktunartillögu og það verður mitt fyrsta verk að skrá mig á hana.


Ræðumaður: Birgir Þórarinsson

Frú forseti. Ég vil  þakka hv. þm. Magnúsi Árna Skjöld Magnússyni fyrir prýðisgóða ræðu og  fyrir að leiðrétta þá hvimleiðu villu sem er hér í þingskjölum um að hlutfall íbúa sem eru af erlendu bergi brotnir sé 9%, það er ekki rétt. Það eru, eins og hv. þingmaður sagði, u.þ.b. 25% og rúmlega það. Þannig að þetta verður leiðrétt í þingskjölum. Ég kom nú aðallega upp í pontu til þess að ítreka það, og þakka hv. þingmanni aftur fyrir prýðisgóða ræðu, að það eru tækifæri í því, einmitt eins og hv. þingmaður nefndi, þegar t.d. eru breytingar á stofnunum og annað slíkt að horfa til landsbyggðarinnar. Við eigum að gera það og stuðla að því að störf sem krefjast háskólamenntunar séu einnig höfð í huga þegar við erum að hugsa um þessi mál vegna þess að það er mjög lítið um að slík störf séu í boði frá hinu opinbera á landsbyggðinni. Það er hagur okkar allra að styrkja landsbyggðina og þetta er liður í því. Og af því að þetta snýr sérstaklega að Suðurnesjum og Reykjanesbæ þá hefur það því miður verið raunin að mjög lítið hefur verið um það að störf af þessu tagi  hafi verið flutt til Suðurnesja eða til Reykjanesbæjar, þannig að því sé haldið til haga. Enn og aftur, ég þakka fyrir ágæta umræðu um þetta mál og vona að nefndarmenn skoði það frá öllum hliðum. Ég held að  þarna sé tækifæri sem sé mikilvægt fyrir Suðurnesin og vona að þetta mál fái jákvæðar undirtektir innan nefndarinnar.


Ræðumaður: Birgir Þórarinsson

Herra forseti. Ég mæli hér fyrir tillögu til þingsályktunar um flutning Útlendingastofnunar til Reykjanesbæjar. Flutningsmenn eru hv. þingmenn Birgir Þórarinsson, Ásmundur Friðriksson og Vilhjálmur Árnason.

Tillagan hljóðar svo: Alþingi ályktar að stefna skuli að flutningi Útlendingastofnunar til Reykjanesbæjar.

Tillaga þessi   var áður flutt á 152. löggjafarþingi (409. mál).   Útlendingastofnun er ein af undirstofnunum dómsmálaráðuneytisins og starfar samkvæmt löggjöf um málefni útlendinga. Umfangsmesti þáttur í starfsemi Útlendingastofnunar er útgáfa dvalarleyfa, hvort sem um er að ræða dvalarleyfi á grundvelli atvinnuþátttöku eða t.d. fjölskyldusameiningar, námsvistar eða vistráðningar, og afgreiðsla umsókna um alþjóðlega vernd og umsókna um íslenskan ríkisborgararétt.

Stofnunin er til húsa á Dalvegi 18 í Kópavogi og vinna þar  um rúmlega 80 manns. Mikill meiri hluti opinberra stofnana er á höfuðborgarsvæðinu, eins og við þekkjum. Af því leiðir að störf flestra stofnana standa í raun einungis íbúum höfuðborgarsvæðisins til boða. Með flutningi Útlendingastofnunar til Reykjanesbæjar væri tekið stórt skref í átt að því að tryggja fjölbreytt atvinnutækifæri utan höfuðborgarsvæðisins. Á Suðurnesjum er hlutfall háskólamenntaðra mun lægra en landsmeðaltal. Mikill meiri hluti starfa hjá Útlendingastofnun eru sérfræðistörf sem krefjast háskólamenntunar. Með flutningi stofnunarinnar til Reykjanesbæjar væri því sérfræðistörfum fjölgað og hlutfall háskólamenntaðra á svæðinu bætt. Þar að auki býr fjöldi innflytjenda á Suðurnesjum sem nýtir sér þjónustu stofnunarinnar, en um 9% íbúa bæjarins eru af erlendum uppruna. — Ég held að þessi tala sé ekki rétt, ég held að hlutfallið sé hærra af íbúum bæjarins og leiðréttist það hér með.

Þá er rétt að líta til þess að yfirgnæfandi meiri hluti þeirra sem sækjast eftir alþjóðlegri vernd kemur til landsins í gegnum Keflavíkurflugvöll og því er væri hentugt að stofnunin væri í meiri nálægð við flugvöllinn. Jafnframt hefur velferðarsvið Reykjanesbæjar séð um þjónustu og aðbúnað þeirra sem sækja um alþjóðlega vernd á Íslandi síðan árið 2004 og var fyrsta sveitarfélagið til að bjóða upp á þá þjónustu.

Fólksfækkun á landsbyggðinni vegna flutninga til höfuðborgarsvæðisins hefur um langa hríð verið eitt af meginvandamálum samfélaga á landsbyggðinni og jafnframt skortur á störfum og lítil fjölbreytni starfa.  Þetta þekkjum við. Aukinn fjöldi og fjölbreytni starfa utan höfuðborgarsvæðisins eykur líkurnar á því að fólk af landsbyggðinni, sem sækir sér menntun á höfuðborgarsvæðinu, snúi aftur til heimabæjar síns eftir að námi lýkur og laðar  fremur að nýja íbúa.

Í skýrslu Félagsvísindastofnunar Háskóla Íslands um samfélagsgreiningu á Suðurnesjum frá 8. október 2021 kemur fram að atvinnulíf á Suðurnesjum sé einhæft og framboð atvinnu takmarkað. Þá kjósi margir íbúar svæðisins að starfa í Reykjavík þar sem fleiri möguleikar og fjölbreyttara úrval starfa sé í boði. Atvinnulífið í Reykjanesbæ er að miklu leyti háð flugsamgöngum og ferðaþjónustu og lítið er um sérfræðistörf á öðrum sviðum. Flutningur Útlendingastofnunar til sveitarfélagsins myndi því ótvírætt fela í sér nauðsynlega fjölbreytni vinnumarkaðarins á Suðurnesjum.

Atvinnumöguleikar ráða óneitanlega miklu þegar einstaklingar ákveða hvar skal búa, en þeir möguleikar eru umtalsvert minni í Reykjanesbæ en á höfuðborgarsvæðinu og bera opinberar tölur um atvinnuleysi það skýrlega með sér.

Það má nefna að 2021 var ætlað  atvinnuleysi á höfuborgarsvæðinu um 5% en á sama tíma var atvinnuleysi í Reykjanesbæ 10%. Árið 2022 var atvinnuleysið 3,6% á höfuðborgarsvæðinu en rétt tæp 5% í Reykjanesbæ. Í apríl á þessu ári var atvinnuleysið þar  4,6% og minnkaði því aðeins. Atvinnuleysi hefur því nokkur ár aftur í tímann verið töluvert meira á Suðurnesjum  en á höfuðborgarsvæðinu. Þetta misræmi í atvinnuleysi á milli bæjarfélaga er óheppilegt og  það er því nauðsynlegt að reyna að bregðast við því með einhverjum hætti og auka framboð á fjölbreyttari atvinnu í Reykjanesbæ eins og hér er lagt til.

Það er svo sem sjónarmið í þessu að það kannski fylgir því eitthvert óhagræði ef núverandi starfsmenn Útlendingastofnunar, sem búa á höfuðborgarsvæðinu, þurfi þá að sækja starfsemina til Reykjanesbæjar. En það verður að teljast ekki sérlega íþyngjandi fyrir þá sem ferðast þá til Reykjanesbæjar að rétt eins og það er fjöldi af fólki sem ferðast til Reykjavíkur og sækir  vinnu í Reykjavík. Það er margt jákvætt við þessa tillögu að mínu mati og mikilvægt að Suðurnesin fái eitthvað af opinberum störfum sem krefjast háskólamenntunar.

Ég hef sýnt fram á það hér í þessari yfirferð að  menntunarstigið er lágt á Suðurnesjum og full þörf á að bæta úr því. Ég vona að þessi tillaga fái góða  umfjöllun í nefndinni og þar muni öll sjónarmið í þessu máli koma fram.

Að þessu sögðu þá vísa ég þessu máli, frú forseti, til hv. allsherjar- og menntamálanefndar.


Ræðumaður: Birgir Þórarinsson

Herra forseti. Ég mæli hér fyrir tillögu til þingsályktunar um friðlýsingu nærumhverfis Stjórnarráðshússins. Flutningsmenn tillögunnar eru hv. þingmenn Birgir Þórarinsson, Ásmundur Friðriksson, Óli Björn Kárason og Njáll Trausti Friðbertsson, Jóhann Friðrik Friðriksson, Tómas A. Tómasson, Eyjólfur Ármannsson, Þórarinn Ingi Pétursson, Jakob Frímann Magnússon, Bjarkey Olsen Gunnarsdóttir og Guðmundur Ingi Kristinsson.

Tillagan hljóðar svo: Alþingi ályktar að lóð í eigu ríkisins við Stjórnarráðshúsið og annað nærumhverfi þess verði friðlýst.

Þingsályktunartillaga þessa efnis var áður lögð fram á 153. löggjafarþingi, mál nr. 590. Stjórnarráðshúsið við Lækjartorg er eitt hinna gömlu steinhúsa frá 18. öld og skipar sér í hóp merkra menningarminja í íslenskri byggingarsögu og húsið sjálft er friðað. Í tillögunni er  lagt til að lóð ríkisins við Stjórnarráðshúsið og annað nærumhverfi þess verði friðlýst. Í því felst að ekki verður reist bygging í næsta nágrenni þess sem raskað gæti stöðu þess eða varpa skugga á það að einhverju leyti. Fyrirhuguð stækkun Stjórnarráðshússins yrði þannig óheimil með samþykkt þessarar tillögu.

Steinhúsin gömlu á ÍslandiTugthúsið,Gömlu steinhúsin frá 18. öld, þar með talið Stjórnarráðshúsið, hafa öll notið verndar í þeim skilningi að þeim hefur verið viðhaldið og þau endurreist eins og efni standa til. Þau eru öll meðal merkustu minja íslensks húsakosts. Öll eru þau teiknuð af framúrskarandi dönskum arkitektum og reist af kunnáttumönnum þar sem handbragðið lofar meistarann. Um gildi og sögu umræddra húsa er vísað til bókarinnar , eftir Helge Finsen og Esbjørn Hiort, sem kom út árið 1978 í þýðingu dr. Kristjáns Eldjárns, þáverandi forseta lýðveldisins. Um myrkan en merkan hluta sögu hússins má vísa til nýrrar bókar Hauks Más Helgasonar,sem vakið hefur verðskuldaða athygli.

Þegar af þeim ástæðum sem hér hafa verið raktar ber að falla frá öllum áformum um nýbyggingu á reit Stjórnarráðshússins. Stjórnarráðshúsið hýsir nú forsætisráðuneytið og rúmar ekki lengur alla þá starfsemi sem þar fer fram. Við því er brýnt að bregðast með því að finna ráðuneytinu hentug húsakynni. Það mætti að sjálfsögðu kanna hvort safnahúsið við Hverfisgötu gæti nýst í þessu sambandi  eða aðrir kostir eins og t.d. nýbygging Landsbanka Íslands við Austurhöfn eða bara gamla Landsbankahúsið í Austurstræti.

Að þessu sögðu þá vil ég segja, hæstv. forseti, að friðlýsing lóðar ríkisins við Stjórnarráðshúsið er brýnt menningarsögulegt viðfangsefni. Ekki má undan dragast að tryggja húsinu og umhverfi þess öryggi sem sæmir sögu þess og menningarlegu gildi í landinu.

Að þessu sögðu þá vísa ég málinu til hæstv. allsherjar- og menntamálanefndar.


Ræðumaður: Bryndís Haraldsdóttir

Virðulegur forseti. Ég þakka hv. þingmanni kærlega fyrir þennan flutning og ræðuna. Ég hef svo sem áður tekið til máls í þessu máli sem mér finnst mjög áhugavert og mikilvægt. Í rauninni velti ég fyrir mér hvað  það er sem upp á vantar. Ég held að við í allsherjar- og menntamálanefnd ættum að fara vel yfir þetta því að hér er auðvitað líka verið að tala um lagaheimildir til að miðla upplýsingum og þar erum við fyrst og fremst að reka okkur á persónuvernd.

En mig langaði í þessu samhengi að minnast hér á nokkuð sem ég held að hv. þingmaður þekki ágætlega. Á síðasta Norðurlandaráðsþingi samþykktum við tillögu um að samræma aðgerðir á Norðurlöndunum til að auka þekkingu og til að koma í veg fyrir og berjast gegn morðum í nánum samböndum. Þetta er þingmál sem hefur verið í vinnslu í töluverðan tíma í Norðurlandaráði og  segir m.a. í greinargerðinni með því: Morð er alvarlegasta birtingarmynd ofbeldis í nánum samböndum og á sér sjaldan stað án aðdraganda.

Hv. þingmaður er að ræða hér um heimilisofbeldi en það er því miður  þannig að of oft  endar slíkt ofbeldi með dauða. Það er rakið    ágætlega í greinargerð Norðurlandaráðs hversu hátt hlutfall kvenna deyr á ári hverju  af völdum maka eða fyrrverandi maka. Það er sláandi, þetta eru tölur frá Sameinuðu þjóðunum frá árinu 2019, að þar segir að daglega falli 137 konur í heiminum — daglega —  fyrir hendi fjölskyldumeðlims og meira en þriðjungur þeirra kvenna sem myrtar voru árið 2017 voru myrtar af þáverandi eða fyrrverandi maka. Þegar þessar tölur eru skoðaðar sem hlutfall manndrápa eru þetta um 13,5%. En þegar þessar tölur eru skoðaðar á Norðurlöndunum þá er þetta miklu hærra. Það voru 26% í Svíþjóð og 27% í Noregi.

Ég lagði fram fyrirspurn til dómsmálaráðherra eftir að þetta mál kom fyrst upp og fékk  gögn  frá ríkislögreglustjóra þar sem fram kom að 22% af manndrápum eru framin af  maka eða fyrrverandi maka, reyndar  51%  af kunningjum eða vinum og er talið að í einhverjum tilfellum gæti verið um einhvers konar ástarsamband að ræða í því.

Þetta eru svo sláandi tölur þannig að ég ætla bara að þakka hv. þingmanni fyrir að koma fram með þetta og mun örugglega leggja áherslu á það  þegar við förum yfir þetta verklag að við notum okkur líka reynslu hinna Norðurlandanna. Það væri ekki úr vegi að það væru samræmdar aðgerðir þannig að þegar við finnum gott verklag við þetta þá séu Norðurlöndin  svolítið saman í þessari vegferð því að þar er þetta hlutfall hærra, reyndar líklega af þeirri góðu ástæðu að morð eru tiltölulega sjaldgæf á Norðurlöndunum miðað við víðast annars staðar í heiminum en þetta eru engu að síður sláandi tölur. Ég  þakka hv. þingmanni fyrir þessa framlagningu.


Ræðumaður: Bryndís Haraldsdóttir

Virðulegur forseti. Hér ræðum við þingsályktunartillögu um að fela mennta- og barnamálaráðherra að vinna heildstæða stefnu um daglegar, gjaldfrjálsar, næringarríkar skólamáltíðir og umgjörð þeirra. Ég ætla að lýsa mig algerlega ósammála þessari þingsályktunartillögu  af nokkrum ástæðum. Fyrir það fyrsta þá held ég að  þetta sé fyrst og fremst hlutverk sveitarfélaga, þ.e. sveitarfélög reka grunnskóla og leikskóla í þessu landi og við eigum að treysta þeim fyrir því verkefni. Ég veit ekki betur en að skólar og sveitarfélög séu almennt að reyna að vinna mikið með næringargildið og mörg sveitarfélög hafa farið inn í verkefni landlæknis um heilsueflandi samfélög og heilsueflandi skóla. Ég hef reynslu af því, sveitarfélagið þar sem ég var lengi í sveitarstjórn, Mosfellsbær, var með fyrstu sveitarfélögunum sem gengu inn í þau verkefni og það var mjög mikilvægt og mjög gott. Í því fólst mikil fræðsla til þeirra sem störfuðu í mötuneytunum og ekki síður þeirra  sem störfuðu í íþróttahúsunum og svona,  að taka í gegn hvað er á boðstólum fyrir börnin okkar.

En mér finnst það líka frumhlutverk foreldra að fæða og klæða börnin sín og ég held að ríkið eigi ekki að stíga inn á það svið nema í þeim tilfellum þar sem foreldrar eiga erfitt með að fæða og klæða börnin sín. Og þá eigum við að vera með öryggisnet og við eigum að tryggja það að öll börn fái fæði og klæði og nauðsynlegan aðbúnað. Í þeim tilfellum erum við með umtalsvert bótakerfi í dag eða millifærslukerfi, hvort sem það er í formi barnabóta, húsnæðisbóta eða slíks. Svo er það nú þannig að sveitarfélögin eru í mörgum tilfellum að greiða gjaldið fyrir mötuneytið fyrir þau börn þar sem foreldrar hafa af einhverjum ástæðum  ekki greitt það.

Ég minnist þess þegar ég var í sveitarstjórn að ég tók þetta reglulega upp og hef rætt við kennara, sem eru auðvitað lykilfólkið okkar í því að huga að því hvernig börnin okkar hafa það og þau eru oft fljót að greina það ef eitthvað bjátar á. Ég vil bara að skólar sjái til þess að öll þau börn sem vilja borða í mötuneytum fái aðgengi að þeim. Og auðvitað er það eðlilegt að foreldrar greiði fyrir það, en  ef það reynist erfitt af einhverjum ástæðum þá eru þetta umtalsvert lágir fjármunir sem um er að ræða og skipta ekki sköpum í rekstri sveitarfélaga eða rekstri viðkomandi skóla. Það er töluvert mikil niðurgreiðsla á skólamat í dag. Ég reyndi að fletta því upp á netinu og ef ég reikna þetta rétt er máltíðin að kosta einhvers staðar á bilinu 600–800 kr. Ég held meira að segja að 800 kr. hafi verið það sem ég sá dýrast, það var í  Seltjarnarnesbæ og 600 kr. hér í Reykjavík og öðrum sveitarfélögum, einhverjir eru jafnvel ódýrari. Það verður bara að segjast eins og er að þú færð ekkert  mjög góðan mat fyrir þessar upphæðir þó að þú farir út í Bónus að kaupa   rúnnstykki eða samlokur eða hvað það er. Það kostar örugglega meira en þetta. En eins og ég segi, mér finnst að foreldrar eigi að sinna þessu hlutverki.

Ég held líka að það sé mjög mikilvægt að foreldrar séu að borga fyrir þessa þjónustu því að með því gera þeir líka meiri kröfur. Ég hef kvartað yfir því að við ræðum of lítið um málefni skóla hérna og ég kvarta yfir því að samfélagið sem slíkt hafi of litlar skoðanir á grunnskólanum og því sem á að vera að gerast inni í grunnskólunum sem er menntun barnanna okkar. En eitt af því sem er einkennandi fyrir starf í foreldrafélögum, eða var það alla vega þegar ég var á þeim vettvangi og var lengi í stjórn Heimilis og skóla og sat líka oft á aðalfundi foreldrafélaga skólum barnanna minna,  er að foreldrar hafa skoðanir á mötuneytinu. Það var það sem var fyrst og fremst  til umræðu en ofboðslega lítið um að foreldrar væru að hafa skoðun á því hvaða lestrarkennsluaðferðum væri verið að beita, hvaða bók væri verið að nota í stærðfræðinni eða öðrum þáttum, sem ég held að sé mun veigameira mál. Þannig að ég held að það sé einmitt mikilvægt að foreldrar séu að greiða fyrir þessa þjónustu því að með því gera þeir líka ákveðnar kröfur.

En að þessu sögðu ætla ég að segja að þetta er nú með bestu greinargerðum sem ég hef lesið  með þingmannamálum. Ég get verið mjög sammála eiginlega nánast í öllu sem fram kemur í þessari greinargerð. Hún er rosalega vel unnin, hún tekur á mörgum þáttum sem ég held að sé mjög auðvelt að sammælast um. Og talandi um það hversu mikilvægt er að næringin sé  hluti af samverutímanum og fræðslutímanum; ég held  að það sé ofboðslega mikilvægt. Ég tók oft þátt í umræðu um slíkt í mínum skóla og því að það virðist vera allt of mikill asi oft. Það er ekki gott að börn upplifi það að máltíðin sé alltaf undir einhverri pressu, sé í  háværum matsal þar sem allt glymur og stressið er mikið. Þannig að það væri gott ef skólar gætu komið því við að gera þetta með rólegri hætti, taka þetta frekar  sem hluta af fræðslustarfinu. Það eru endalausir möguleikar að kenna börnum, hvort sem það er varðandi næringarfræði, mögulega stærðfræði eða sögu og menningu. Tækifærin eru mjög mörg.

Ég ætla líka að taka undir þessi sjónarmið varðandi heilbrigði og næringu, innihaldið. Offita er  vandamál sem við horfum fram á og við þurfum að leysa það. Hluti af því er auðvitað fræðsla og bara um umgengni okkar við mat og næringu. Sjálfbærniviðmiðin  get ég líka alveg tekið undir, þau geta verið mjög mikilvæg. Ég ætla því að hrósa þessari greinargerð þó að ég sé algerlega ósammála málinu. Það er á þeim forsendum að mér finnst það ekki vera hlutverk menntamálaráðherra að stíga inn á þetta svið. Ég held að sveitarfélögin séu að gera þetta vel og það er hægt að hvetja þau áfram í þeim efnum.

Ég sé enga sérstaka ástæðu fyrir því að vera hér með einhverja stefnu um að allar máltíðir í skólum séu gjaldfrjálsar. Ég sé hér að það er svoleiðis í Finnlandi og ég man að á sínum tíma kynnti ég mér það svolítið. Margir skólar hafa tekið það upp t.d. að bjóða upp á frían hafragraut á morgnana og ef ég man rétt þá var það eitt af því sem var svolítið  tekið upp frá Finnlandi eftir að Finnar lentu í sinni kreppu, vegna þess hversu mikilvægt þeir töldu það vera. Ég veit ekki betur en það hafi almennt gengið vel og ég lýsi mig ekki andsnúna því.  Ef sveitarfélög vilja svo fara þá leið að hafa máltíðir í skólum gjaldfrjálsar þá er það bara fínt. Þá er það bara ákvörðun þess stjórnsýslustigs eða sveitarstjórnarinnar sjálfrar að forgangsraða fjármunum sveitarfélagsins með þeim hætti og ég hef ekkert út á það að setja. Það verður hvert sveitarfélag að meta fyrir sig eftir aðstæðum og forgangsröðun hjá sér en ég held að við hér á þinginu ættum ekki að skipta okkur af því.


Ræðumaður: Birgir Þórarinsson

Herra forseti. Ég þakka þessa áhugaverðu umræðu hér og tillagan sem liggur fyrir er að mörgu leyti áhugaverð. Ég vil kannski nefna það að ég bý í sveitarfélagi sem var frumkvöðull í gjaldfrjálsum skólamáltíðum, Sveitarfélaginu Vogum á Vatnsleysuströnd, og ég sakna þess svolítið að það skuli ekki vera minnst á það sveitarfélag í þessari tillögu vegna þess að það sveitarfélag var það fyrsta á landinu sem tók upp gjaldfrjálsar skólamáltíðir og það var árið 2006. Ég átti á sínum tíma drengi í Stóru-Vogaskóla og þeir nutu þess að hafa gjaldfrjálsar skólamáltíðir og ég held að reynslan af því hafi verið góð og almennt held ég að skólastjórnendur í sveitarfélaginu líti svo á að þetta hafi tekist vel og búið að vera allan þennan tíma. Þetta var ákvörðun sveitarstjórnar á sínum tíma og skólastjórnendur náttúrlega hafa fylgt þeirri ákvörðun eftir, svo það sé sagt hér. Þannig að það er gott líka að leita í smiðju þeirra sem hafa sinnt þessu um langan tíma.

Mér fannst líka athyglisverð ræðan hjá hv. þm. Magnúsi Árna Skjöld Magnússyni þegar hann lýsti því hvernig fyrirkomulagið væri í Svíþjóð þar sem hann var m.a. í grunnskóla, það var athyglisvert að heyra það sjónarmið. Það eru jú dæmi þess, ég held að það sé búið að gera einhverjar kannanir á því, og ég held að reynslan erlendis bendi til að tilhneiging sé til að ekki séu sömu gæði matarins þegar um gjaldfrjálsar máltíðir er að ræða og það eru einnig dæmi um að matarsóun hafi aukist, eða vísbendingar um það.

En af því að hér er minnst á næringarþáttinn þá kannski má segja að það er á Suðurnesjum, eða í Reykjanesbæ, mjög öflugt fyrirtæki á þessu sviði sem heitir Skólamatur, framleiðir um 15.000 máltíðir á dag og keyrir hér í skóla á öllu höfuðborgarsvæðinu, alveg frá Suðurnesjum og upp í Mosfellsbæ, og  hefur 190 starfsmenn. Ég hef skoðað þetta fyrirtæki og er ansi vel búið að þeirri starfsemi og ég veit til þess að þeir gera þjónustusamninga við sveitarfélögin og vinna eftir næringarstaðli landlæknisembættisins, þar sem m.a. er fjallað um umhverfisþáttinn líka. Þetta hefur gefist vel og það er mikil ánægja, veit ég, með framleiðslu þessa fyrirtækis og þeir hafa á sínum snærum næringarfræðing og matvælafræðing, þannig að það er mikill metnaður í þessum máltíðum sem þeir eru að dreifa í mjög marga skóla. Ég held því að við þurfum ekkert að óttast það að næringarþátturinn verði ekki í lagi þegar um gjaldfrjálsar skólamáltíðir er að ræða. En í flestum tilfellum er það þannig að sveitarfélögin semja við ákveðna aðila um að framleiða matinn og það er auk þess náttúrlega gott líka hafa fleiri kerfi, ef svo má orða það, að sumir skólar elda matinn á staðnum og það sýnir náttúrlega breiddina í þessu.

Mér finnst ágætt hjá flutningsmönnum hér að fjalla um stöðuna eða hvernig staðan er á Norðurlöndunum. Mér fannst áhugavert að lesa það hér og það kemur svo sem ekki á óvart að það séu ekki svona máltíðir í Noregi, þeir eru náttúrlega með sín nestisbox eins og við vitum. Ég bjó t.d. í Bandaríkjunum um tíma og þar var ég með einn ungan pilt í grunnskóla og ég verð að segja að það var ekki næringarríkur matur þar, það voru bara pítsur og franskar alla daga, held ég, og svo var alltaf ís í eftirrétt. Það er nú svo sem ekki til eftirbreytni.

Ég tók eftir því sem kemur hér fram á blaðsíðu 3 í greinargerðinni þar sem fjallað er um sjónarmið dýravelferðar og minni kjötneyslu. Ég er náttúrlega fylgjandi því að við neytum okkar landbúnaðarvara og þar með okkar góða lambakjöts og alifuglakjöts og hérna eru allt heilnæmar vörur þannig að ég styð heils hugar að það verði lögð áhersla á að bjóða upp á íslenskar landbúnaðarvörur í skólum og ef raunin verður sú að þessi tillaga verði samþykkt þá verði gjaldfrjálsar máltíðir. Ég held að það sé alveg rétt sem kemur fram þegar rætt er um augljósan ávinning að það sé samfélagslegur ávinningur af daglegum og gjaldfrjálsum næringarríkum skólamáltíðum. Það er góður kostur við gjaldfrjálsar skólamáltíðir, dregur úr því að börn frá efnaminni fjölskyldum séu sett eitthvað til hliðar í skólamáltíðunum og náttúrlega styður þær fjölskyldur. Það er engin spurning.

Það er líka athyglisvert sem kemur fram um skýrslu norskra heilbrigðisyfirvalda um áhrif endurgjaldslausra skólamáltíða. Það kemur m.a. fram að jákvæð áhrif megi greina með tilliti til bættrar næringar, betri námsárangurs og mætingar, lýðheilsu og mataröryggis. Það er gott að geta stuðst við svona rannsóknir, ég held að það sé mjög mikilvægt og fagna því að á það sé minnst í þessari tillögu.

Ég vona að þessi tillaga fái ágætisumfjöllun í nefndinni og bæði sjónarmiðin komi fram og það verði ekki síst leitað til þeirra sem hafa haft á boðstólum gjaldfrjálsar skólamáltíðir um nokkurn tíma og geta miðlað af sinni reynslu. Það er gott að hér sé einmitt rætt um mikilvægi þess að við vinnum gegn því að börn séu á síðari árum að glíma við offitu, sem er orðið mjög stórt vandamál bara almennt í hinum vestræna heimi. Þess vegna er mikilvægt að næringarþátturinn sé svo sannarlega hafður að leiðarljósi í þessum máltíðum. Ég segi bara að ég óska þess að það verði málefnalegar og góðar umræður um þessa tillögu sem er í alla staði athyglisverð og ég óska flutningsmönnum til hamingju með að koma með þetta hér í þingið vegna þess að þetta hefur lítið verið rætt hér.


Ræðumaður: Guðrún Hafsteinsdóttir

Virðulegi forseti. Ég vil þakka fyrirspyrjanda aftur fyrir frumkvæðið að þessari umræðu hér í dag og ég er líka þakklát fyrir að ég skynja mjög mikinn velvilja hér í þingsal gagnvart Landhelgisgæslunni og vilja þingmanna þvert á flokka til að efla og styðja við starfsemi Gæslunnar. Eins og fram hefur komið í dag er fjárhagsstaða Landhelgisgæslunnar þung og ég hef sett það sem eitt af mínum áherslumálum í embætti dómsmálaráðherra að standa vörð um Landhelgisgæsluna og tryggja henni fullnægjandi rekstrargrundvöll. Það verkefni er viðvarandi og hef ég unnið að því að finna leiðir til að styrkja stofnunina á komandi árum. Þá verður það enn fremur áframhaldandi verkefni að vinna að heildarstefnumótun fyrir stofnunina í samráði við fjármálaráðherra og Landhelgisgæsluna sjálfa þannig að við getum lagt línur til framtíðar um rekstur stofnunarinnar í fjármálaáætlun.

Ég vil standa vörð um Landhelgisgæsluna. Hún hefur sannað gildi sitt á síðustu árum þegar við sem samfélag höfum tekist á við óveður, snjóflóð, aurskriður og ekki síst það almannavarnaástand sem Suðurnesjamenn hafa búið við sleitulaust síðustu þrjú ár. Í þessum áskorunum hefur Landhelgisgæslan gegnt lykilhlutverki í björgun á landi og sjó og sýnt fumlaus viðbrögð þegar kemur að því að tryggja öryggi í landi elds og ísa. Þjónusta Gæslunnar verður ekki skert á minni vakt.

Ég vil bæta því við, þar sem hv. þm. Björn Leví Gunnarsson nefndi áðan og talaði um 100 milljóna kostnað við að þyrlur voru settar tvær helgar út á land í sumar, að þær kostuðu ekki meira eða ollu ekki meiri viðbótarkostnaði fyrir Landhelgisgæsluna en sem fólst í mat og gistingu fyrir áhöfn. Því skal haldið hér til haga að Landhelgisgæslan gætir sparsemi og ráðdeildar í sínum störfum.


Ræðumaður: Njáll Trausti Friðbertsson

Frú forseti. Ég vil byrja á að þakka hv. þm. Kristrúnu Frostadóttur fyrir að óska eftir þessari sérstöku umræðu í dag. Málefni Landhelgisgæslunnar hafa lengi verið þeim sem hér stendur hugleikin og ánægjulegt að heyra stuðning Samfylkingarinnar við það mál sem ég hef lengi talað fyrir.

Það var stór dagur í nóvember fyrir tveimur árum þegar nýjasta varðskip okkar, Freyja, kom í fyrsta skipti til heimahafnar á Siglufirði. Með komu Freyju voru stigin stór og mikilvæg skref í því að efla björgunargetu Landhelgisgæslunnar á hafsvæðinu í kringum Ísland. Hér er mikilvægt að hafa í huga að í skýrslu forsætisráðherra um mat þjóðaröryggisráðs á ástandi og horfum í þjóðaröryggismálum, sem kom út á síðasta ári, kom fram að nauðsynlegt væri að leggja mat á viðbragðsgetu Landhelgisgæslunnar og gera ráðstafanir til þess að tryggja betri vöktun. Jú, svæðið í kringum Ísland er stórt, 1,9 milljónir ferkílómetra, 19 sinnum stærra en Ísland.

Þegar varnarliðið yfirgaf Ísland árið 2006 dró verulega úr björgunargetu hér á landi með þyrlum en á sínum tíma voru fimm þyrlur staðsettar á Keflavíkurflugvelli. Það hefur verið mikil vinna lögð í að styrkja þetta viðbragð. Þetta hefur verið stórt verkefni. Vélakostur hefur verið bættur og flugáhöfnum hefur fjölgað og ekki er langt síðan sjöttu áhöfninni var bætt við í tengslum við þyrlureksturinn. Í dag eru þannig, að mig minnir, tvær áhafnir til taks tvo þriðju hluta ársins. Með því að tryggja starfsemi sjöundu áhafnarinnar yrði þetta hlutfall 95%. Það á að vera eitt af höfuðmarkmiðum íslenskra stjórnvalda að tryggja þessa starfsemi, tryggja öllum landsmönnum og sjómönnum á hafsvæðinu í kringum landið fyrsta flokks þjónustu. Ég hef fulla trú á því að góð niðurstaða náist í tengslum við fjármögnun Gæslunnar bæði til skamms tíma og til lengri tíma í tengslum við vinnu dómsmálaráðuneytis, fjármálaráðuneytis og fjárlaganefndar við fjárlög fyrir árið 2024 og fjármálaáætlun fyrir árin 2025–2029 sem við tökumst á við þegar líður að vori.

Ég vil vara við svona popúlisma eins og hljómar hér, við þurfum að …: Nei. Við þurfum að tala um þessi mál af þekkingu og þegar fyrrum pólitíkusar sem hafa stjórnað þessu landi eru með einhverjar bollaleggingar um að illa hafi verið staðið að málum þá þurfa menn aðeins að hugsa sinn gang.

… í fjárlagaafgreiðslunni.Ég vil þakka Samfylkingunni kærlega fyrir stuðning við málið, að menn séu komnir á þennan vagn, að styrkja það að þyrla Gæslunnar verði staðsett á Akureyri. Já. Bara takk kærlega fyrir stuðninginn við málið.

Frú forseti. Ég hef lokið máli mínu.

Forseti vill minna á að ræðutíminn er tvær mínútur og það eiga ekki að vera frammíköll úr sal.


Ræðumaður: Guðrún Hafsteinsdóttir

Virðulegi forseti. Ég vil þakka hv. þm. Kristrúnu Frostadóttur fyrir fyrirspurnina og þann áhuga sem hún sýnir Landhelgisgæslu Íslands. Landhelgisgæsla Íslands er ein mikilvægasta stofnun Íslendinga og sú sem hefur notið hvað mests trausts á meðal almennings ár eftir ár. Um Landhelgisgæsluna verðum við að standa vörð. Verkefni Gæslunnar eru mikilvæg fyrir land og þjóð og stofnunin hefur gætt að því að þróast í takt við nýja tíma og áskoranir. Það má í raun segja að saga stofnunarinnar sé samofin sögu íslensku þjóðarinnar og það er óhætt að segja að margt hefur áunnist frá stofnun hennar þann 1. júlí 1926. Á síðastliðnum árum hafa umfangsmiklar framfarir orðið á aðbúnaði Landhelgisgæslunnar og fjölmörg framfaraskref verið stigin í átt að bættu öryggi þjóðarinnar. Landhelgisgæslan er í dag búin tveimur mjög öflugum varðskipum sem staðsett eru á sitthvorum enda landsins til að stytta viðbragðstímann. Hún býr enn fremur yfir þremur öflugum björgunarþyrlum og eftirlitsflugvélinni TF-SIF. Ekki er úr vegi að minna á að þegar herinn var á Íslandi voru hér staðsettar fimm þyrlur að jafnaði sem þjónustuðu okkur Íslendinga á neyðarstundu. Eftir brotthvarf hersins hefur okkur tekist að byggja upp öfluga þyrluþjónustu með miklum styrk til leitar og björgunar. Eins var það gríðarlega mikilvægt skref að fá annað skip til landsins, Freyju, sem staðsett er á Siglufirði og hefur svo sannarlega sannað gildi sitt. Þá er Landhelgisgæslan ekki einungis búin öflugum tækjabúnaði heldur hefur hún ávallt laðað að sér einvala lið starfsfólks sem býr yfir áræðni, hæfni og metnaði til að vera viðbúið þegar mest á reynir fyrir almenning í landinu.

Á síðastliðnum árum hefur móðir jörð ítrekað minnt okkur á kraft sinn. Við höfum verið í viðvarandi almannavarnaástandi síðastliðin ár þar sem við höfum þurft að takast á við fordæmalaus óveður, snjóflóð, aurskriður og nú eldsumbrot og jarðhræringar á Reykjanesi. Þessar aðstæður sem ítrekað koma upp í íslensku samfélagi minna okkur á mikilvægi þess að við séum undirbúin fyrir allar þær fjölbreyttu áskoranir sem náttúran færir okkur. Við þurfum ekki að velkjast í vafa um gildi Landhelgisgæslunnar á þessum tímum enda hefur hún verið mikilvægur hlekkur í þeim aðgerðum sem grípa hefur þurft til til að verja líf og tryggja öryggi almennings. Landhelgisgæslan gegnir þá lykilhlutverki í björgun á landi og sjó en Gæslan sinnir fjölmörgum björgunaraðgerðum í öllum veðrum og vindum allt árið um kring. Gríðarleg aukning skemmtiferðaskipa hér við strendur landsins kalla til að mynda á aukin verkefni Gæslunnar við björgun á sjó og aukin ferðamennska á hálendi Íslands hefur kallað á aukna björgun á landi. Landhelgisgæsla Íslands er því einn af hornsteinum almannavarna okkar og bráðaviðbragði vegna alvarlegra slysa um land allt. Því til viðbótar er Landhelgisgæslan nauðsynlegur hluti af löggæslu og vörnum ríkisins á hafi úti og ber á þessum viðsjárverðu tímum að vanmeta ekki vægi Gæslunnar að því leyti.

Samhliða miklum árangri Landhelgisgæslunnar og ótvíræðu gildi hennar fyrir íslenskt samfélag hefur átt sér stað umræða undanfarin ár um fjárhagsstöðu stofnunarinnar og er það ástæða þessarar umræðu hér í dag. Það er ekki launungarmál að rekstrarstaðan hefur verið þung en frá því að ég kom inn í dómsmálaráðuneyti í sumar hef ég lagt gríðarlega áherslu á að standa vörð um Landhelgisgæslu Íslands og þá ekki síst að bæta rekstrarskilyrði hennar. Það verkefni er viðvarandi og ég hef unnið að því í samvinnu við fjármálaráðherra, Landhelgisgæsluna og fjárlaganefnd Alþingis að finna leiðir til að tryggja fullnægjandi rekstrargrundvöll fyrir stofnunina á komandi árum. Það leynast tækifæri til hagræðingar, líkt og í öllum ríkisstofnunum, en hagræðing í rekstri má aldrei koma niður á þjónustustigi Gæslunnar og þar með öryggi almennings. Það verkefni er nú í höndum okkar hér á Alþingi að standa sameiginlegan vörð um Landhelgisgæslu Íslands og er ég þess fullviss um að við getum gengið frá fjárlagafrumvarpi sem tryggir sterka stöðu okkar mikilvægu stofnunar. Efling Landhelgisgæslunnar er eitt af mínum forgangsmálum á meðan ég gegni því embætti sem mér hefur verið falið. Þar tel ég brýnt að horfa til framtíðar.


Ræðumaður: Þórdís Kolbrún R. Gylfadóttir

Frú forseti. Það er rétt hjá hv. þingmanni að hluti af þeirri þenslu, má segja, en líka hluti af því að við erum með meiri hagvöxt en nánast, held ég, alls staðar annars staðar innan OECD sé að langmestu leyti drifinn áfram af fólksfjölgun í landinu. Það eru 1.000 einstaklingar að meðaltali á mánuði sem flytja til landsins. Við getum á margan hátt þakkað fyrir að hér sé margt að gerast en við getum líka spurt okkur hvort þetta sé of mikill vöxtur á of skömmum tíma. Þetta gerir a.m.k. stöðuna flóknari og þessu fylgja áskoranir. Við þurfum hið minnsta að átta okkur á því hvaða áhrif það hefur á heildarmyndina.

Það er í gangi vinna hjá ferðamálaráðherra um framtíðarfyrirkomulag gjaldtöku sem snýst bæði um jafnræði á milli þessara kjarnagreina ferðaþjónustunnar, þannig að það sé ekki ein kjarnagrein sem greiðir hærri skatta en önnur heldur sé jafnræði í því, en líka með þeirri framtíðarsýn að þetta snúist líka einmitt um stýringu, auðlindastýringu og stýringu almennt, þannig að við náum líka markmiðum okkar í stefnuramma um að fá meira út úr greininni og auka framlegð hennar, sem er mjög mikilvægt.


Ræðumaður: Þórdís Kolbrún R. Gylfadóttir

Frú forseti. Ég þakka hv. þingmanni fyrirspurnina og hann fór ágætlega yfir bæði meginskilaboð Seðlabankans og þá stöðu sem blasir við okkur. Það er alveg rétt að að hluta til þyngist aðeins í því hversu bjartsýnn bankinn er á að ná verðbólgu niður til svona millilangs tíma. En það er líka mikilvægt að sjá hvaða kraftar eru þar undir og þá er hægt að máta það við það sem við getum gert hér á Alþingi með fjárveitingavaldið og hvert hlutverk ríkissjóðs er í baráttunni og hvert hlutverk annarra aðila er sömuleiðis. Hlutverk Seðlabankans er auðvitað alveg skýrt og ábyrgð hans er mikil en það þýðir þá líka að bæði þarf auðvitað að tryggja sjálfstæði bankans og að hann hafi starfsfrið til að sinna sínum verkefnum. Hlutverk okkar snýr fyrst og fremst að því að við séum ekki með skaðlegum hætti að afgreiða hvorki fjárlög né annað sem við gerum hér í þessu sameiginlega verkefni, að ná niður verðbólgu og ná niður vöxtum. Við erum með fjárlagafrumvarp í þinginu þar sem við erum með aðhaldskröfu. Auðvitað hefur staða ríkissjóðs batnað í raun um 100 milljarða frá því sem við gerðum ráð fyrir þegar síðustu fjárlög voru samþykkt og sem betur fer fara þeir 100 milljarðar í að bæta afkomuna en ekki í eitthvað annað. En betur má ef duga skal og ég held að það sé alveg ljóst að við þurfum að horfa mjög inn á við og mjög til þess hvað við getum gert. Þar vitum við að ef við aukum stórkostlega útgjöld þá er það ekki til að hjálpa. Við vitum að það er gríðarlega mikil ábyrgð hjá aðilum vinnumarkaðarins að ná ábyrgum langtímasamningum. Við vitum að við getum ekki horft á einhvern hlaupast undan og fara að dæla út hvers kyns verðhækkunum sem eru bara til þess að auka á þá svartsýni að við ráðum ekki við verkefnið og náum ekki tilætluðum árangri. Við verðum að ganga í takt og við verðum að trúa því og við verðum að skilja það að þetta er raunverulega undir okkur komið og við getum lagað það. Og það fer eftir því hvernig ákvarðanir við tökum hversu hratt það gengur.


Ræðumaður: Guðrún Hafsteinsdóttir

Virðulegi forseti. Það er rétt að við höfum gert ráðstafanir til að reyna að verja byggðina í Grindavík en það er háð því hvar kvika kemur upp. Mig langar líka að fá að koma inn á þá spurningu sem hv. þingmaður beindi til ráðherra hér fyrr varðandi flugsamgöngur, ef þær raskast. Það er vitað að ef það kemur upp gos í sjó þá verður það sprengigos og gjóskugos og þá munu flugsamgöngur truflast verulega á Keflavíkurflugvelli. Flugmálayfirvöld hér á landi hafa rýnt það mjög vel og hafa gert ráðstafanir gagnvart öðrum alþjóðaflugvöllum, sem eru þá Egilsstaðir og Akureyri, til að flugumferð verði beint þangað og sú vinna hefur sömuleiðis staðið yfir.

Ég vil líka fá að segja bara rétt í lokin  að það eru áfram taldar líkur á eldgosi á svæðinu og það er hættuástand þrátt fyrir að það sé ánægjulegt að verið sé að hleypa íbúum Grindavíkur í bæinn sinn í dag með takmörkunum.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir fyrirspurnina. Hann spyr: Hvaða ráðstafana hefur verið gripið til til að verja byggðina í Grindavík? Eins og fram kom í máli forsætisráðherra hér áðan þá greip ríkisstjórnin til varnarviðbragða vegna hugsanlegs eldgoss á Reykjanesskaga til að verja þá orkuverið í Svartsengi og það er mikilvægt, bæði gagnvart Grindavík en ekki síður gagnvart íbúum á Reykjanesskaga öllum.

Það hefur verið vitað allan tímann að það hafa verið líkur á gosi, jafnvel inni í Grindavík, í Sundhnúkagígaröðinni sem er fyrir norðaustan Grindavík eða jafnvel fyrir vestan Svartsengi. Allar sviðsmyndirnar eru slæmar og ef það hefst gos í Sundhnúkagígaröðinni norðaustur af bænum þá eru líkur til þess að hraun myndi renna til bæjarins. Nú þegar er búið að hanna leiðigarða og varnargarða þar fyrir norðan byggðina sem eiga að beina hraunflæði austur fyrir byggðina í Grindavík. Sömuleiðis er búið að hanna varnargarða fyrir vestan bæinn þannig að ef það kæmi upp kvika, segjum fyrir vestan Svartsengi eða í Eldvörpum, þá ætti að vera með tiltölulega hröðum hætti hægt að ýta upp leiði- og varnargörðum til að verja byggðina þeim megin. Stærsta áhyggjuefni okkar hefur verið orkuverið og við erum að gera, af okkar veikasta mætti, allt sem hægt er til að sjá við móður jörð til að verja orkuverið í Svartsengi.


Ræðumaður: Birgir Ármannsson

Til svara eru: Forsætisráðherra, fjármála- og efnahagsráðherra, innviðaráðherra, menningar- og viðskiptaráðherra og dómsmálaráðherra.


Ræðumaður: Bryndís Haraldsdóttir

Virðulegur forseti. Höfum við ofurtrú á markaðnum? Ég hef mikla trú á markaðnum, mun meiri trú held ég en hv. þingmaður, en ég er ekki að leggja til sölu á póstinum eða einkavæðingu á póstinum einkavæðingarinnar vegna, alls ekki. Það eru sumir innviðir sem er bara skynsamlegt að ríkið eigi og reki. Ég held að póstþjónusta sé ekki þar á meðal. Já, hér er sagt í greinargerðinni að við teljum að það sé auðveldlega hægt að sýna fram á það að markaðurinn geti í mjög mörgum tilfellum sinnt þessari þjónustu og við sjáum það bara í dag, við sjáum hvernig póstþjónusta hefur þróast úr því að vera bara bréfsendingar í umslögum í það að vera pakkasendingar. Við erum með ríkisrekið fyrirtæki sem er í rauninni orðið pakkasendingafyrirtæki í dag og er þar af leiðandi á markaði sem áður var bara einkamarkaður og pósturinn hefur hægt og rólega, eða kannski frekar hratt, þróað sig inn á þann markað. Það er algjörlega ótækt. Þegar kemur að þeim sem mögulega eiga erfitt með að sækja póstsendingar þá eru þeir engu að síður í þeirri stöðu að þeir þurfa að sækja alls konar annars konar þjónustu, til að mynda matvörur. Í einhverjum tilfellum eru matvörur sendar heim og fólk getur nýtt sér slíka þjónustu og það sama ætti að geta átt við um póstinn. Ég held líka, hv. þingmaður, að hérna getum við sparað kolefnissporið svolítið. Ég held nefnilega að markaðurinn myndi finna skynsamlegar lausnir í því að nýta þær ferðir sem þegar er verið að fara inn á heimili fólks eða með sendingar inn í dali, til bóndabæja og annað ef markaðurinn fengi tækifæri til að ráða því. Þá er ég bara að vísa í mjólkurbílinn eða eitthvað slíkt sem jafnframt getur verið póstbíll.


Ræðumaður: Bryndís Haraldsdóttir

Virðulegur forseti. Ég þakka hv. þingmanni andsvarið og er í rauninni glöð að heyra að góður vinur minn, hv. þingmaður, er ekki alveg sammála mér. Það er bara eðlilegt því að þetta eru ekki flokkar sem eru alveg á sama stað þegar kemur að þessu. Þessari þingsályktunartillögu er beint til innviðaráðherra sem fer með póstmálin og gengur einmitt út á það að framkvæma þessa markaðskönnun. En ég segi líka í greinargerðinni að ég tel að í kjölfarið þá verði ástæða til að selja Íslandspóst og það væri þá verkefni fjármálaráðherra sem fer með hlutabréf okkar í Íslandspósti, þannig að það væri annað mál. En það er ekki hægt að ráðast í slíka sölu öðruvísi en að framkvæma þessa markaðskönnun. Hv. þingmaður spyr mig hvað ég telji vera svona lágmarksþjónustu. Íslandspóstur er með bréfdreifingu tvo daga í viku og það er það sem hefur verið skilgreint sem lágmarksþjónusta og ég veit að mörgum finnst það slök þjónusta. Ég held að við séum bara að horfa fram á svolítið breytta tíma og þó að það kunni að vera huggulegt að fá bréfpóst inn um lúguna þegar einhver vill fara þá leið að senda manni þannig póst þá er það þannig að við þurfum sem einstaklingar og fjölskyldur, og það á ekki síður við á landsbyggðinni, að fara annað til að sækja alls konar aðföng, til að mynda matvöru, mögulega olíu á bíl ef fólk er ekki með rafmagnsbíl sem það getur hlaðið heima, þannig að mörgu leyti er ekkert óeðlilegt við það að þú getir nálgast póstinn þinn annars staðar þar sem þú þarft hvort sem er að koma við. Og mér persónulega, virðulegur forseti, finnst það vera miklu betri þjónusta sem einkafyrirtæki hafa verið að veita og ég ætla að nefna bara Dropp sem dæmi. Ég pantaði með stuttu millibili tvo hluti. Annar var sendur með Íslandspósti. Þar kom póstbíll sem keyrði hálft höfuðborgarsvæðið inn götuna mína til að hringja bjöllunni og enginn svaraði og þá var farið til baka með pakkann og honum komið fyrir á pósthúsi. Ég þurfti þá að mæta á pósthús á mjög skilgreindum opnunartíma sem hentaði mér engan veginn og var langt frá mínu heimili og langt frá mínum vinnustað, á meðan Dropp sendi pakkann á næstu N1 verslun og ég gat bara komið við á leiðinni heim, opið til tólf, og voðalega þægilegt. Svona getur markaðurinn sinnt þessu mun betur heldur en ríkisrekna fyrirtækið Íslandspóstur.


Ræðumaður: Bryndís Haraldsdóttir

Virðulegur forseti. Ég mæli hér fyrir þingsályktunartillögu um að fela ráðherra að framkvæma markaðskönnun og undirbúa útboð á póstmarkaði. Með mér sem flutningsmenn eru hv. þingmenn Diljá Mist Einarsdóttir, Hildur Sverrisdóttir, Jón Gunnarsson, Óli Björn Kárason, Njáll Trausti Friðbertsson og Vilhjálmur Árnason. Þingsályktunartillagan hljóðar svo:

„Alþingi ályktar að fela innviðaráðherra að láta gera markaðskönnun þar sem metið verði hvort nauðsynlegt sé að tryggja alþjónustu með samningi, útnefningu eða útboði skv. 3. mgr. 11. gr. laga nr. 98/2019, um póstþjónustu, og hefja í kjölfarið undirbúning útboðs á þeim þjónustuþáttum eða landsvæðum þar sem lágmarksþjónusta er ekki veitt á markaðsforsendum.“

Við flutningsmenn teljum nauðsynlegt að ráðherra láti gera þessa markaðskönnunum til að fá yfirsýn yfir það hvaða þáttum alþjónustunnar, sem sagt lágmarkspóstþjónustu, er verið að sinna á viðskiptalegum forsendum. Jafnframt þarf að greina hvort önnur fyrirtæki en Íslandspóstur ohf. myndu veita lágmarkspóstþjónustu á þeim fáu stöðum þar sem samkeppni er ekki til staðar ef þau þyrftu ekki að keppa við niðurgreiddan rekstur. Markmiðið væri að greina hvort hægt sé að leysa alþjónustuskyldu Íslands með öðrum hætti en því að útnefna Íslandspóst sem alþjónustuveitanda til ársins 2030, t.d. með útboði ef þörf er á því. Það er brýnt að ljúka vinnunni áður en alþjónustuframlag er veitt vegna ársins 2023. Í kjölfar útboðs er mikilvægt að ráðist verði í sölu á Íslandspósti ohf.

Með frumvarpinu sem varð að lögum um póstþjónustu, nr. 98/2019, var gerð lagabreyting í samræmi við þriðju pósttilskipun Evrópusambandsins á sviði póstþjónustu sem m.a. laut að því að opna póstmarkaðinn fyrir samkeppni með því að afnema einkarétt ríkja á sviði póstþjónustu. Með frumvarpinu var lagt til að einkaréttur á póstþjónustu yrði afnuminn og að alþjónusta væri tryggð og þess getið hvernig hún yrði skilgreind og veitt og hvernig skyldi fara með kostnað við alþjónustu ef hún yrði ekki leyst af hendi á markaðslegum forsendum.

Nú eru tæp fjögur ár liðin frá gildistöku þessara laga og ljóst að markmið þeirra um hagkvæmni og aukna samkeppni hafa ekki náðst. Keppinautar Íslandspósts hafa kvartað mikið undan fyrirtækinu sem og bágu eftirliti af hálfu eftirlitsaðila. Telja þeir að verið sé að veita framlag vegna alþjónustu þar sem virk samkeppni sé til staðar og því ekki keppt á jafnræðisgrunni.

Af stuttri yfirferð yfir sambærilega þjónustu ýmissa fyrirtækja að dæma er ljóst að líklega er samkeppni í einhverri mynd í öllum þáttum póstþjónustu á Íslandi. Stór hluti þeirrar þjónustu er veittur á stöðum sem þáverandi Póst- og fjarskiptastofnun skilgreindi sem óvirk markaðssvæði þar sem alþjónustuveitandi getur sótt um framlag frá ríkinu vegna þjónustu ef um tap er að ræða. Póstdreifing er með þjónustu sex daga vikunnar í 44 af þeim 58 póstnúmerum í þéttbýli sem metin eru á óvirku markaðssvæði af hálfu eftirlitsaðila. Þjónustan er keimlík bréfadreifingu Íslandspósts en sú þjónusta er veitt tvo daga vikunnar. Í sömu póstnúmerum veita Samskip og Eimskip þjónustu tvo til fimm daga vikunnar, sem mætti kalla alþjónustu í þjónustuþáttunum flutningur um landið og afhending pakka. Jafnframt reka þessi fyrirtæki móttöku- og vinnslustöð í Reykjavík, líkt og Íslandspóstur, en fjölmargar stöðvar í þeirra eigu eða samstarfsaðila þeirra er einnig að finna víða um landið. Í 56 af 58 póstnúmerum á óvirkum markaðssvæðum í þéttbýli eru reknir einhvers konar afgreiðslustaðir sem vel gætu rúmað hefðbundin störf afgreiðslustaða vegna alþjónustu. Við matið er byggt á afgreiðslustöðum samkeppnisaðila, svo sem Dropp og flutningafyrirtækja, samkvæmt heimasíðum þeirra, ásamt bensínstöðvum og matvöruverslunum, samkvæmt þjónustukorti Byggðastofnunar.

Það virðist alveg ljóst að hægt er að ná fram stærðarhagkvæmni við veitingu lágmarkspóstþjónustu með útvistun verkefna Íslandspósts ohf. til sambærilegra aðila sem sérhæfa sig í mismunandi þáttum póstþjónustu víða um landið. Það er ekki löglegt að niðurgreiða póstþjónustu sem veitt er á venjulegum viðskiptagrundvelli.  Samkvæmt lögunum þarf mögulega að bæta tilnefndum veitendum alþjónustu kostnað við þjónustu sem þeir veita en er ekki veitt á venjulegum viðskiptagrundvelli. Nú þegar hefur yfir milljarður verið greiddur Íslandspósti, og ég held að það sé nærri 2 milljörðum, fyrir að veita þjónustu á venjulegum viðskiptagrundvelli og/eða þjónustu sem fyrirtækið veitir umfram lágmarkskröfur. Tilfærslurnar hafa valdið mikilli röskun á samkeppni og eftirspurn og orðið til þess að fyrirtæki sækja ekki frekar inn á þennan markað vegna niðurgreiddrar þjónustu ríkisins og það er algerlega ótækt.

Virðulegur forseti. Í stuttu máli þá er ég með þessari þingsályktunartillögu að segja að ríkið á ekki að reka flutningsfyrirtæki. Ríkinu ber að tryggja ákveðna lágmarksþjónustu þegar kemur að póstsendingum en í breyttum heimi hefur póstþjónusta breyst mikið og snýr nú meira og meira að pakkasendingum og minna að bréfapósti. Einhver samkeppni er í bréfdreifingu í flestum þéttbýlum landsins en fjöldi fyrirtækja sinnir pakkasendingum og er hægt að senda pakka um allt land með einkaaðilum. Eftir að netverslun jókst til muna hefur fyrirtækjum sem bjóða upp á þessa þjónustu fjölgað. Þau fyrirtæki kvarta mikið undan Íslandspósti og telja að verið sé að veita ríkisframlag í samkeppnisrekstur. Ég tel að ríkið geti vel tryggt lágmarksþjónustu með því að bjóða þjónustuna út þar sem ekki er samkeppni til staðar. Snýr það þá fyrst og fremst að bréfdreifingu í dreifbýli og á minnstu þéttbýlisstöðunum. Ekkert er því til fyrirstöðu að ríkið selji fyrirtækið Íslandspóst og/eða eignir þess. Það er alveg ljóst að hægt er að ná fram þessari stærðarhagkvæmni og ég er algerlega sannfærð um það að þeim fjármunum sem liggja í eignum Íslandspósts, sem er bæði húsnæði um landið, bílar og aðrir innviðir sem tengjast póstþjónustu, væri betur varið í þjónustu sem skiptir okkur öll máli eins og til að mynda heilbrigðisþjónustu eða löggæslu.


Ræðumaður: Birgir Þórarinsson

Herra forseti. Ísland var fyrsta ríkið í Vestur- og Norður-Evrópu til að viðurkenna sjálfstæði Palestínu. Það hafa 139 ríki viðurkennt Palestínu. Ríki eins og Bandaríkin, Bretland og Frakkland hafa ekki viðurkennt Palestínu. Ég átti fund fyrir skömmu með stjórnvöldum í Ramallah um stöðuna fyrir botni Miðjarðarhafs og þeir byrjuðu fundinn á því að þakka fyrir stuðning Íslands. Þeir bera mikla virðingu fyrir Íslandi og horfa upp til okkar.

Herra forseti. Ég sé enga þörf fyrir þessa skýrslu. Ég get svarað þessu hér og nú: Við höfum staðið okkur frábærlega.


Ræðumaður: Hildur Sverrisdóttir

Virðulegur forseti. Peningastefnunefnd Seðlabanka Íslands hefur ákveðið að halda vöxtum bankans óbreyttum. Verðbólga minnkaði lítillega milli mánaða, undirliggjandi verðbólga hefur hjaðnað og áfram eru vísbendingar um að tekið sé að hægja á einkaneyslu og fjárfestingu. Því miður hafa verðbólguhorfur þó versnað. Spennan í þjóðarbúinu reynist meiri og gengi krónunnar hefur lækkað. Verðbólguvæntingar hafa einnig haldist háar og kostnaðarhækkanir hafa haft meiri áhrif á verðbólgu en áður. Þetta, auk óvissu um efnahagsleg áhrif jarðhræringa á Reykjanesi, bendir til þess að herða gæti þurft taumhald peningastefnunnar enn frekar.

Verðbólguskeiðið núverandi hófst með verðhækkunum sem tengdust framleiðsluvandræðum vegna heimsfaraldurs og sóttvarnaráðstafana honum tengdum ásamt hækkun orku-, gas- og hrávöruverðs vegna innrásar Rússlands í Úkraínu sem ágerðist vegna mikillar eftirspurnar eftir að efnahagsleg áhrif faraldursins runnu sitt skeið.

Ríkisfjármálin hafa helst eina leið til að aðstoða í þessari stöðu við að ná niður verðbólgu og vöxtum, þ.e. að halda aftur af vexti útgjalda, hagræða og vinna gegn sóun í ríkisrekstri. Það verður að vera forgangsatriði okkar hér í þessum sal og það á að vera hægt að leysa úr þessari stöðu ef við sameinumst einfaldlega um það. Það hefur hægt á verðhækkunum og forsendur eru til að verðbólga og vextir lækki á nýju ári að því gefnu að réttar ákvarðanir verði teknar. Með það fyrir augum, til að mynda að laun hafa hækkað mikið og kaupmáttur launa hefur þrátt fyrir allt aukist, er þetta því verkefni sem við verðum að vinna saman, bera sömu ábyrgð og ganga saman í sömu átt, hvort sem það er Seðlabankinn, Alþingi, verkalýðsforystan eða vinnumarkaðurinn. Við erum öll saman á þessum báti og ef við reynum að sigla hvert í sína áttina er algerlega fyrirsjáanlegt að brotsjórinn skelli jafnt á okkur öllum.


Ræðumaður: Bryndís Haraldsdóttir

Virðulegur forseti. Íslenskt atvinnulíf og samfélag á allt undir því að börnin okkar komi heilsteypt og full sjálfstrausts út úr menntasögu sinni. Læsi er þar lykilbreyta. Tungumálið opnar dyr að menningu þjóða og hefur reynst lykilþáttur í inngildingu þeirra sem flytjast til Íslands. Undanfarin ár hafa komið fram mælingar sem sýna vaxandi áskorun íslenskra barna þegar kemur að lestri og málskilningi. PISA-niðurstöður sýna til að mynda að 34,4% íslenskra drengja geta ekki lesið sér til gagns við útskrift úr grunnskóla og nær fimmtungur stúlkna. Á þessu ári hefur verið umfangsmikil úttekt í gangi á vegum menntamálaráðuneytisins um stöðu drengja í íslensku skólakerfi og eru heildarniðurstöður væntanlegar á næstu misserum. Samkvæmt menntamálaráðuneytinu er ein lykilniðurstaða úr þeirri vinnu að íslensk börn, sérstaklega drengir, þurfi aukinn tungumálastuðning, þá helst á fyrstu árunum á menntagöngu sinni. Rannsóknir sýna skýrt að menntatækni getur spilað stórt hlutverk í því að þróa einstaklingsmiðaðra nám sem eflir þekkingu og færni barna í máltjáningu og málskilningi samhliða lestrarkennslu. Þannig getum við byggt upp þá lestrarfærni sem velmegunarsamfélag eins og Ísland á að státa sig af.

Mig langar því að nýta tækifærið hér í störfum þingsins til þess að minnast á gífurlega flott verkefni sem er nú í gangi en undanfarin misseri hefur verið unnið að staðfærslu á finnska lestrartölvuleiknum Graphogame sem hefur verið aðgengilegur öllum finnskum börnum undanfarin ár í lestrarnámi þeirra með góðum árangri. Leikurinn grípur börn í grunnundirstöðu lestrar, aðlagar sig getustigi þeirra og hefur margsýnt virkni sína við að koma þeim börnum sem eru sein til læsis hratt á rétta leið. Það er hreint út sagt frábært að við höfum nú fengið íslenska þýðingu á þessum leik. Kópavogur hyggst fyrst sveitarfélaga reyna þennan leik og ég bíð spennt eftir að sjá niðurstöðurnar sem út úr því koma.


Ræðumaður: Birgir Þórarinsson

Herra forseti. Ég þakka hæstv. ráðherra fyrir framsöguna. Hér er verið að leggja til að innleiða breytingu sem felur það í sér í raun og veru að þeir sem nota samgöngukerfið, vegakerfið, komi til með að greiða fyrir það, þeir borgi sem noti, eins og sagt var hér. Þetta er náttúrlega mikil breyting en það er jafnframt mikilvægt að í þeirri vinnu sem fram undan er í þinginu, nefndarvinnunni, verði farið vel yfir athugasemdir sem hafa borist. Ég vil sérstaklega nefna hér umsögn frá Byggðastofnun sem sendi inn umsögn varðandi fjárlagafrumvarpið fyrir yfirstandandi ár. Þar kemur fram af hálfu Byggðastofnunar:

„Víða utan stærstu þjónustukjarna þurfa íbúar að ferðast um lengri veg til að sækja atvinnu og ýmis konar þjónustu. Hafa þarf það í huga við endurskoðun gjaldtöku af ökutækjum að óvíða eru almenningssamgöngur á þessum svæðum með þeim hætti að hægt sé að nota þær til daglegra ferða og því þurfa íbúar að reiða sig á einkabílinn. Tryggja þarf jafnræði í gjaldtöku þannig að breytingin komi ekki harðar niður á dreifbýlum svæðum og að hækkanir verði hóflegar þannig að þær vinni ekki gegn áherslu byggðaáætlunar um eflingu atvinnu- og þjónustusóknarsvæða.“

Þetta er það inntak sem ég vildi aðeins koma inn á í minni ræðu. Það má ekki fara svo að frumvarpið leggi sérstakar byrðar á þá sem búa utan höfuðborgarsvæðisins og greiðsluþátttaka þeirra sem búa á landsbyggðinni má ekki verða of há miðað við þá sem búa á höfuðborgarsvæðinu. Ég óttast svolítið að þetta geti haft neikvæð áhrif á búsetuskilyrði á landsbyggðinni og þetta er það sem nefndin þarf að fara vel yfir. Ég óttast pínulítið að áhrifin gætu verið meiri heldur en kemur fram í greinargerðinni. Það mætti í raun og veru, herra forseti, rökstyðja betur það sem lýtur að þessu jafnræði í frumvarpinu. Það má heldur ekki verða þannig, verði frumvarpið að lögum, að þetta hvetji fólk beinlínis til þess að flytja til höfuðborgarsvæðisins. Það er alveg ljóst að þeir sem aka mikið og sérstaklega þeir sem búa nálægt höfuðborgarsvæðinu, eins og á Suðurnesjum, Suðurlandi, Akranesi og í Borgarnesi, koma til með að borga meira og sérstaklega þeir sem sækja hér vinnu og aka daglega. Það verður að hafa það í huga að frumvarpið getur haft mikil áhrif á daglegt líf þeirra sem búa á landsbyggðinni og, eins og ég nefndi, starfa eða sækja þjónustu eða nám í höfuðborginni. Það kemur ekki fram hversu stórt atvinnusvæðið er og hversu samofið það er að vinna fjarri heimili sínu og hve mikill akstur úr og í vinnu er. Það er viðbúið að frumvarpið geti haft margfeldisáhrif fyrir þá sem búa í nútímasamfélagi sem felst í daglegri þátttöku í öllu því sem á sér stað, ef svo má að orði komast, atvinnu og frístundum. Hins vegar eru áhrif gjaldsins á þá sem búa á höfuðborgarsvæðinu minni.

Í nágrannalöndum okkar eins og í Danmörku er að hluta brugðist við þessu ójafnræði sem myndast þegar fólk þarf að sækja vinnu um langan veg, vegna kostnaðar til og frá vinnu, þar er sem sagt skattfrádráttur í boði fyrir þá sem þurfa að sækja vinnu um langan veg. Það sama er í Noregi, þar er einmitt reiknaður skattafsláttur til og frá vinnu og þetta er eitthvað sem mér finnst að nefndin ætti að skoða. Þótt það sé ekki beint hennar verksvið í vinnu við þetta frumvarp þá skiptir þetta máli í þessu samhengi.

Svo er í greinargerðinni svolítið sérstök setning eða yfirlýsing um að kílómetragjaldið hvetji til aukinnar vitundar um akstur og geti þannig dregið úr umferð. Jú, jú, vissulega hvetur það til þessarar auknu vitundar en mér finnst þetta samt ekki alveg eiga við vegna þess að þetta hefur meiri áhrif á þá sem eru að sækja vinnu um langan veg, eins og ég hef komið hér inn á. Svo eru það þeir sem hafa valið að búa t.d. í nágrannabyggðarlögum á höfuðborgarsvæðinu, núna standa menn kannski frammi fyrir því að það hefur aukinn kostnað í för með sér. Vissulega er húsnæði ódýrara og það er náttúrlega jákvætt fyrir þá sem kannski þurfa að sækja vinnu um langan veg, það er þá minni kostnaður þeim megin. En að sama skapi, ef aksturinn er mikill á mánuði þá er þetta fljótt að koma inn.

Ég vildi einnig nefna að þeir sem hafa í gegnum árin þurft að aka langt til vinnu eða náms hafa náttúrlega þurft að greiða hlutfallslega meira en hinir sem búa stutt frá allri þjónustu á höfuðborgarsvæðinu.

Við þurfum bara að nálgast þetta úrlausnarefni heildstætt, skoða alla þessa þætti sem ég hef m.a. nefnt hér og fara nákvæmlega yfir það hvaða áhrif þessi gjaldtaka mun hafa á daglegt líf landsmanna og sérstaklega þá sem eru búsettir fyrir utan höfuðborgarsvæðið og ekki síst á landsbyggðinni og skoða hvort það sé jafnvel hægt að fara einhverjar einfaldari leiðir. Það er líka atriði í mínum huga að skoða hvort það sé hægt að setja bara á fast gjald. Fyrir þá sem aka mikið getur það skipt verulegu máli. Þetta var gert á sínum tíma, það var hægt að velja um greiðslu ársgjalds af notkun dísilbifreiða í stað kílómetragjalds og einnig mætti taka tillit til þyngdar og eyðslu ökutækis o.s.frv. Ég held að þetta gæti verið ákveðin leið til að jafna það sem virðist blasa við, að þeir sem sækja vinnu um langan veg komi til með að þurfa að borga hærri upphæð en þeir hafa gert. En alla vega held ég að það sé vel þess virði að skoða fast gjald.

Það er náttúrlega áhugavert að skoða í samanburði hvernig stuðlað er að aukinni notkun hreinorkubifreiða í öðrum löndum. Ég þekki það ekki hvort kílómetragjald sé notað víða erlendis en það er í mínum huga mikilvægt að við skoðum framkvæmdina í kringum okkur og þarna nefndi ég t.d. Danmörku og Noreg þegar kemur að skattafslætti sem væri náttúrlega sjálfsögðu mikilvægt að vita hvort hentaði okkur.

Að lokum, herra forseti, þá vona ég að þetta mál fái mikilvæga og góða umfjöllun í nefndinni og að það verði horft í öll þessi sjónarmið. Það eiga náttúrlega eftir að koma umsagnir og ég nefndi þessa umsögn frá Byggðastofnun sem hefur smá áhyggjur af því að þetta geti haft áhrif á landsbyggðina. Þetta þarf að fara ofan í saumana á að mínu mati í nefndarvinnunni, að sú hætta sé ekki fyrir hendi að þessi breyting, eins og lagt er hér upp með, hafi neikvæð áhrif á búsetu á landsbyggðinni. Það má ekki fara svo. Ég held persónulega að það gæti verið góð lausn að hafa þetta hámarksgjald og vona að nefndin taki það til umfjöllunar og skoðunar í sinni vinnu sem fram undan er.


Ræðumaður: Þórdís Kolbrún R. Gylfadóttir

Heyr, heyr.Herra forseti. Það verður sem sagt sama kílómetragjald á alla árið 2025 ef allt gengur eftir og svo bætist bara við kolefnisgjaldið og olíu- og vörugjöld lækka verulega eða falla niður. En ég er sammála hv. þingmanni í því að það þarf auðvitað að vera trúverðugt plan til að ná settum markmiðum. Við höfum með mjög öflugum hætti stutt við breytta neysluhegðun. Ég veit að það er verið að kortleggja nákvæmlega hvar við getum helst náð árangri til að standa við okkar skuldbindingar en þegar kemur að orkuskiptum og því að minnka hlut jarðefnaeldsneytis, og vonandi þurfum við ekki að nota það lengur, þá stendur það ekki og fellur með okkur heldur ákveðinni tækniþróun í útlöndum eða í framleiðslu á vörum, tækjum eða tækni. Við erum háð því hvað gerist annars staðar og hvenær við getum tekið það upp hér. Það er ekki bara skynsamlegt til þess að minnka losun og bæta loftgæði heldur er bara í mínum huga frekar svona efnahagslega skynsamlegt að geta hætt að nýta u.þ.b. 100 milljarða í gjaldeyri sem við notum til að kaupa olíu frá útlöndum og nota í eitthvað annað og nota vöru sem við framleiðum sjálf hér, sem er bæði grænni og kallar ekki á útstreymi á gjaldeyri og því geta fylgt verðmætaskapandi störf og frekari tækifæri fyrir okkur hér.

En þetta er gríðarlega stórt verkefni og markmiðið er gríðarlega metnaðarfullt og ég vonast til þess að við séum raunsæ í því, bæði hvað er raunhæft út frá tækni en við þurfum líka að hugsa um hversu miklu við erum tilbúin að kosta til þess að vera t.d. alveg fremst ef síðan til að mynda 450 milljóna manna Evrópusambandið ætlar að vera rétt á eftir. Það þarf líka að horfa á það í þessu samhengi. En ef ég man rétt þá er aðgerðaáætlun um loftslags- og orkumálin á döfinni rétt eftir áramót.

Ég minni hæstv. ráðherra á tímann.


Ræðumaður: Þórdís Kolbrún R. Gylfadóttir

Herra forseti. Það er alveg rétt, það er ýmislegt í þessari lengri tíma mynd sem á aðeins eftir að útfæra. Meginmarkmiðið er að það sé algjörlega ljóst að það að kaupa, eiga og reka hreinorkubíl sé betra fyrir buddu heimilisins heldur en bensín- eða dísilbíl til lengri tíma. Þess vegna stígum við þetta skref núna, og tökum tengiltvinnbílinn ekki lengra vegna þess að með þeim ertu enn þá milli kerfa. Síðan þegar vörugjöldin falla brott, þá náttúrlega erum við með markmið um þessi kolefnisgjöld sem verður alltaf ofan á. Þú borgar þá ekki bara fyrir að nota vegina heldur líka fyrir losun. Það er gagnsærra kerfi að þú sért þá bara að borga fyrir losunina en ekki að greiða vörugjöld ofan á vöruna sem þú kaupir sem síðan er að losa. Þess vegna eru hugmyndirnar þar um að jafna í rauninni lækkun á bensíni og hækkun á dísil af því að það er meiri losun af því.

Varðandi áframhaldandi stuðning gagnvart rafbílakaupum og orkuskiptum, þá heldur hann áfram. En kerfið eins og það hefur verið núna, með ívilnanir á virðisaukaskatti, kallar á útgjöld ef svo má segja, allt að 12 milljarða á ári en nú er verið að fara niður í 7,5. Það þýðir að það er minni stuðningur sem er að fara í þau orkuskipti en ég tel þó að það sé áfram verið að styðja við breytta neysluhegðun og fólk kaupi frekar þessa tegund bíla. Það er stillt þannig af að það er í rauninni viðbótarstuðningur þegar bifreiðarnar eru ódýrari, sem ég tel líka eðlilegra. Það er vissulega í stærri myndinni til lengri tíma ákveðin atriði sem við eigum eftir að finna út úr. En þetta skref er skýrt. Sýnin er þarna en það þarf að útfæra framhaldsskrefin.


Ræðumaður: Þórdís Kolbrún R. Gylfadóttir

Virðulegi forseti. Ég mæli hér fyrir frumvarpi til nýrra laga um kílómetragjald vegna notkunar hreinorku- og tengiltvinnbifreiða. Frumvarpið er á þskj. 574 og er 507. mál þingsins. Með frumvarpinu er lagt til að fyrsta skrefið verði stigið í lögfestingu á nýju tekjuöflunarkerfi af ökutækjum og eldsneyti með upptöku kílómetragjalds frá og með 1. janúar 2024 vegna notkunar rafmagns- og vetnisbíla annars vegar og tengiltvinnbíla hins vegar á vegakerfinu. Til einföldunar er lagt upp með að lögin verði í upphafi á árinu 2024 einskorðuð við fólks- og sendibíla.

Fyrirhugað er að síðara skrefið verði stigið með framlagningu frumvarps á næsta vorþingi um kílómetragjald vegna notkunar allra annarra ökutækja á vegakerfinu, m.a. bifreiða sem ganga fyrir jarðefnaeldsneyti, með gildistöku á árinu 2025. Samhliða verði lagt fram frumvarp um breytingar og endurskoðun á þeim lagabálkum sem gilda nú um skattlagningu ökutækja og eldsneytis, þar með talið á vörugjöldum af eldsneyti, þar sem þessi eldri gjöld muni eftir atvikum lækka eða falla niður.

Innleiðing á nýja tekjuöflunarkerfinu í tveimur skrefum gerir kleift að fyrsta árið verði verkefnið smærra í sniðum þar sem það nær þá einungis til hluta bílaflotans. Með því móti verður einnig hægt að draga lærdóm af framkvæmd þess og endurbæta það með tilliti til reynslu og ábendinga gjaldskyldra aðila. Áform um lagasetningu voru kynnt í samráðsgátt stjórnvalda 4.–16. október og drög að frumvarpinu voru kynnt til umsagnar í samráðsgáttinni daganna 3.–10. nóvember.

Fjölgun vistvænna og sparneytinna bifreiða hefur leitt til þess að skatttekjur ríkissjóðs af ökutækjum og eldsneyti hafa rýrnað umtalsvert og munu halda áfram að lækka á næstu árum verði engar breytingar gerðar. Samhliða þeirri þróun hefur myndast misræmi í núverandi gjaldtökukerfi milli þeirra sem nýta samgönguinnviðina. Annars vegar eru tekjur af gjaldtöku á ökutæki og eldsneyti, einkum vörugjöld, teknar að fjara smám saman út sökum þess að fram hafa komið nýir orkugjafar og sparneytnari ökutæki. Hins vegar hafa stjórnvöld markað þá stefnu að auka notkun hreinna orkugjafa í samgöngum og hraða þannig orkuskiptum, m.a. með verulegum skattastuðningi síðustu ár.

Það liggur því fyrir að eigendur rafmagnsbíla greiða þannig eðli málsins samkvæmt hvorki vörugjöld né kolefnisgjald af eldsneyti og einungis lágmarksbifreiðagjald. Þá má nefna að eigendur rafmagnsbíla greiddu ekki vörugjöld við kaup á nýjum bíl til loka árs 2022 og greiða nú einungis 5% vörugjald vegna innflutnings slíkra bifreiða eftir samþykkt laga nr. 129/2022, um breytingu á ýmsum lögum vegna fjárlaga fyrir árið 2023. Einnig liggur fyrir að eigendur rafmagnsbíla hafa notið niðurfellingar virðisaukaskatts af kaupverði að hluta eða öllu leyti auk 100% endurgreiðslu virðisaukaskatts af heimahleðslustöðvum og uppsetningu þeirra. Ört stækkandi hópur þeirra sem eiga og reka bifreiðar hefur því verið að greiða afar lítið fyrir afnot sín af samgöngukerfinu. Fyrir vikið stendur Ísland hins vegar flestum þjóðum framar í orkuskiptum í vegasamgöngum að undanskildum Noregi.

Á sama tíma er fyrir hendi viðvarandi þörf fyrir, og áform um, að byggja upp og viðhalda vegakerfinu. Sú þörf mun síst minnka í fyrirsjáanlegri framtíð með vaxandi íbúafjölda, grósku í ferðaþjónustu og tilheyrandi umferð. Við þessari þróun þarf að bregðast og innleiða nýtt einfaldara, gagnsærra og sjálfbærara fyrirkomulag gjaldtöku til framtíðar. Þannig verður tryggð betri samsvörun á milli slíkra tekna og áframhaldandi uppbyggingar og viðhalds vegakerfisins.

Nýtt tekjuöflunarkerfi á rætur að rekja til sáttmála stjórnarflokkanna um ríkisstjórnarsamstarf frá nóvember 2021, en þar fram kemur að framtíðartekjuöflunarkerfi ríkissjóðs vegna umferðar og orkuskipta verði mótað og innleitt á kjörtímabilinu. Í febrúar á þessu ári var sett á fót sameiginleg verkefnastofa fjármála- og efnahagsráðuneytisins og innviðaráðuneytisins til að móta tillögur um nýtt fyrirkomulag, en forsætisráðuneytið á einnig aðild að stýrihópi vegna verkefnisins. Í þeirri vinnu hefur komið fram að eftirsóknarvert þyki að nýtt fyrirkomulag feli í sér heildstætt og samræmt gjaldtökukerfi á landsvísu þar sem tekjulindir og hagrænir hvatar falli vel saman innbyrðis frekar en að rekast á. Einnig að gagnsæi og einfaldleiki kerfisins verði sem mestur gagnvart greiðendum og að gjaldtaka verði notendavæn og yfirbygging sem minnst þannig að óhagræði og innheimtukostnaði verði haldið í lágmarki. Megináherslan í nýju tekjuöflunarkerfi felist í því að gjaldtakan færist í meira mæli á afnot af samgönguinnviðum þannig að þeir borgi sem noti. Sú leið er í samræmi við framtíðarsýn stjórnvalda víða um heim um gjaldtöku vegna notkunar á samgönguinnviðum.

Orkuskiptin og aukin kaup landsmanna á vistvænum ökutækjum, þar með talið rafmagnsbílum, marka jákvæða þróun og eru til marks um grundvallarbreytingu í neysluhegðun og umhverfisvitund. Orkuskiptin skapa hins vegar einnig áðurnefndar áskoranir fyrir fjármögnun samgönguinnviða á Íslandi þar sem þau fela í sér að tekjur ríkissjóðs af ökutækjum og eldsneyti munu að óbreyttu halda áfram að þverra eftir því sem betri árangur næst í orkuskiptum. Má telja að þróunin í þessum efnum hafi verið það hröð að ekki megi dragast lengur að bregðast við. Þetta kallar á nýja löggjöf til að innleiða nýtt fyrirkomulag gjaldheimtu, sem verði sjálfbærara til framtíðar.

Í frumvarpinu er gert ráð fyrir að rafmagns-, vetnis- og tengiltvinnbílar sem skráðir eru sem fólks- eða sendibílar í ökutækjaskrá séu gjaldskyldir. Jafnframt er gert ráð fyrir að bifreiðar sem fluttar eru tímabundið hingað til lands í að hámarki í tólf mánuði, til að mynda þær bifreiðar sem koma með ferðamönnum hingað til lands með ferjunni Norrænu verði gjaldskyldar. Gengið er út frá því til einföldunar að á upphafsárinu á árinu 2024 verði miðað við fólks- og sendibifreiðar sem eru 3.500 kg. eða léttari að heildarþyngd falli undir kílómetragjaldið, en rannsóknir sýna að þær bifreiðar valdi svipuðu vegsliti. Á árinu 2025, þegar þyngri ökutæki á borð við flutningabíla og hópferðabifreiðar verða teknar inn í kerfið, verður hins vegar litið til þess að gjaldskyldan taki mið af þyngd ökutækja og þar með vegsliti.

Þá er gert er ráð fyrir því að meginreglan verði sú að eigendur þeirra gjaldskyldu bifreiða sem skráðar eru í ökutækjaskrá hér á landi verði gjaldskyldir. Þó er gert ráð fyrir því að ef annar aðili en eigandi hefur umráðarétt yfir bifreið, t.d. út frá svokölluðum kaupleigusamningum fjármögnunarfyrirtækja, skuli slíkir aðilar vera gjaldskyldir. Talið er rétt, út frá einfaldaleika og skilvirkni, að þeir umráðamenn séu gjaldskyldir en ekki eigendur þar sem það stendur þeim umráðamönnum næst að halda utan um og skrá inn kílómetrastöðu hlutaðeigandi bifreiðar, út frá slíkum samningum. Þá er gert ráð fyrir því að innflytjendur bifreiða sem ætlaðar eru til tímabundins aksturs hér á landi verði gjaldskyldir, t.a.m. ferðamenn sem og erlend fyrirtæki sem koma tímabundið hingað til lands með bifreiðar sínar.

Í frumvarpinu er gengið út frá því að fjárhæð kílómetragjalds verði 6 kr. á hvern kílómetra þegar um er að ræða rafmagnsbíla og vetnisbíla og 2 kr. á hvern kílómetra þegar um er að ræða tengiltvinnbíla. Talið er rétt að gjaldið sé mismunandi hátt á árinu 2024 þar sem tengiltvinnbílar geta bæði notað rafhlöðu og jarðefnaeldsneyti. Drægni rafhlaðinna tengiltvinnbíla og þar með fjárhæð þeirra vörugjalda sem eigendur slíkra bifreiða bera er mjög misjöfn og því var afráðið að veita þeim ríflegan afslátt á þessu fyrsta ári, tilraunaári nýs gjaldtökukerfis. Þá er gert ráð fyrir, til einföldunar, að meginreglan verði sú að innflytjendur þeirra bifreiða sem flytja inn bifreið tímabundið til landsins greiði sérstakt daggjald vegna notkunar hér á landi sem skuli vera 600 kr. á dag vegna rafmagns- og vetnisbíla og 200 kr. á dag vegna tengiltvinnbíla. Þeir munu þó hafa möguleika á því að greiða kílómetragjald samkvæmt álestri á stöðu akstursmælis.

Stafrænt Ísland hefur unnið náið með Skattinum, Fjársýslunni, Samgöngustofu og fleiri aðilum að innleiðingu á einföldu skráningarviðmóti vegna kílómetragjaldsins fyrir almenning og fyrirtæki. Hugmyndin er sú að kerfið verði einfalt fyrir notendur þannig að einstaklingar og fyrirtæki geti skráð áætlaðan akstur og síðan skráningu á kílómetrastöðu í sérstakt smáforrit sem auðvelt verður að nota í öllum snjalltækjum. Sá möguleiki verður þó fyrir hendi að skráningin fari fram á sérstöku vefsetri á Ísland.is. Þeim aðilum sem ekki geta nýtt sér rafræna skráningu munu þó ávallt geta nýtt sér hefðbundinn skráningarmáta hjá Skattinum, eða farið með bíl í álestur á skoðunarstöð til skráningar á kílómetrastöðu. En hugmyndin er að viðmótið verði eins einfalt og notendavænt og kostur er fyrir gjaldskylda aðila. Áætlun og greiðsla fari þannig fram með svipuðum hætti og gjald sem greitt er fyrir þjónustu veitu- og orkufyrirtækja vegna sölu á heitu vatni og rafmagni til heimila og fyrirtækja sem einstaklingar og fyrirtæki þekkja vel.

Í frumvarpinu er lagt upp með að greitt verði fyrirfram upp í álagningu kílómetragjalds í hverjum og einum almanaksmánuði. Meginreglan verður sú að ríkisskattstjóri gerir í upphafi tillögu að áætlun um meðalakstur á mánuði, út frá tveimur síðustu skráningum á kílómetrastöðu, sem gjaldskyldir aðilar geta í framhaldinu breytt ef þeir kjósa. Ef um kaup á bifreið er að ræða eða ef eingöngu ein skráning á kílómetrastöðu er til skal þó áætlun miðuð við fyrirfram skilgreindan kílómetrafjölda sem ávallt er þó hægt að breyta af hálfu gjaldskylds aðila. Gjaldskyldir aðilar greiða síðan mánaðarlega fyrirfram upp í álagningu kílómetragjalds út frá samþykktri áætlun þar um.

Gert er ráð fyrir því að skráning á kílómetrastöðu fari fram að lágmarki einu sinni á hverju almanaksári af hálfu gjaldskylds aðila eða skoðunarstöðvar. Þegar slík skráning á sér stað fer fram uppgjör og álagning á liðnum heilum almanaksmánuðum og dregst þá fyrirframgreiðslan frá við álagningu kílómetragjaldsins. Gjaldskyldur aðili getur þó alltaf skráð inn nýja kílómetrastöðu þegar 30 dagar eru liðnir frá síðustu skráningu hans. Það er því eingöngu skráning gjaldskylds aðila eða faggiltrar skoðunarstöðvar sem verður til þess að álagning og uppgjör á sér stað á því tímabili sem um ræðir.

Þó er talið rétt í eftirlitsskyni og til þess að tryggja eins og kostur er eftirlit með kílómetrastöðu, út frá akstursmæli þeirra gjaldskyldu bifreiða sem skráðar eru í ökutækjaskrá hér á landi og falla undir lögin, að skráning á kílómetrastöðu akstursmælis fari einnig fram hjá söluaðilum bifreiða í atvinnuskyni, t.d. vegna ábyrgðar- og þjónustuskoðana eða viðgerðum í atvinnuskyni, svo sem út frá tjónaviðgerðum út frá skilmálum vátryggingafélaga. Þessar skráningar á kílómetrastöðu eru hins vegar eingöngu gerðar í eftirlitstilgangi út frá skatteftirliti og skoðun á almennri framkvæmd kílómetragjaldsins.

Gert er ráð fyrir því að frumvarpið öðlist gildi nú þegar fyrir þær bifreiðar sem skráðar eru hér á landi, en hins vegar er gert ráð fyrir að þau ákvæði frumvarpsins sem varða tímabundinn innflutning bifreiða hingað til lands taki gildi 1. júlí 2024 fyrir rafmagns- og vetnisbíla og 1. janúar 2025 vegna tengiltvinnbíla, þar sem framkvæmd vegna eftirlits, skráningar og viðmóts tekur lengri tíma þegar um slíkar bifreiðar er að ræða.

Í frumvarpinu er loks að finna þrjú ákvæði til bráðabirgða sem varða fyrstu skráningu og fyrirframgreiðslu kílómetragjalds eftir gildistöku frumvarpsins.

Gert er ráð fyrir að þær lagabreytingar sem lagðar eru til í frumvarpinu hafi jákvæð áhrif á tekjur ríkissjóðs og að á árinu 2024 verði tekjuauki af nýju kerfi fyrir hreinorku- og tengiltvinnbíla rúmlega 3 milljarðar kr. Þá mun samþykkt frumvarpsins fela í sér kostnað við uppsetningu og rekstur kerfa hjá Skattinum. Í frumvarpinu er að finna mat á ýmsum öðrum áhrifum, m.a. á samfélagslegum áhrifum og áhrif eftir tekjuhópum og búsetu. Þar sem eignarhald á rafmagnsbílum er algengast í hærri tekjutíundum er gert ráð fyrir því að kílómetragjaldið hafi mest áhrif á einstaklinga í hærri tekjutíundum í krónum mælt. Þó má gera ráð fyrir að hlutdeild rafmagnsbíla í bílaeign tekjuhópa verði smám saman jafnari á næstu árum eftir því sem verð rafmagnsbíla lækkar áfram í samanburði við aðra bíla og framboð þeirra á endursölumarkaði eykst.

Þá liggur fyrir að mun fleiri rafmagnsbílar og tengiltvinnbílar eru á höfuðborgarsvæðinu en á landsbyggðinni í hlutfalli við íbúafjölda. Í frumvarpinu er jafnframt að finna dreifingu á meðalakstri eftir póstnúmerum. Af þeirri dreifingu má sjá að árlegur meðalakstur bifreiða er ámóta mikill um allt land en tiltölulega lítill munur er á meðalakstri í nærumhverfi höfuðborgarsvæðisins, akstri á höfuðborgarsvæðinu og annars staðar á landsbyggðinni.  Kílómetragjald felur því ekki í sér eðlisbreytingu á núverandi kerfi. Þeir sem hafa hingað til keyrt mest hafa greitt mest af eldsneytisvörugjöldum.

Jafnframt ber að hafa í huga að þrátt fyrir að kílómetragjald verði m.a. lagt á akstur rafmagnsbifreiða samkvæmt frumvarpinu mun árlegur rekstrarkostnaður þeirra eftir sem áður vera mun lægri en sambærilegra bensínbifreiða þegar tekið er tillit til meðaleyðslu líkt og fram kemur í frumvarpinu. Það sem skiptir hér máli er að hvati einstaklinga til orkuskipta í vegasamgöngum verður áfram ríkur með tilliti til rekstrarkostnaðar bifreiða.

Loks er ánægjulegt að nefna að stjórnvöld hafa nú opnað upplýsinga- og kynningarsíðu fyrir almenning bæði vegna frumvarpsins og framtíðarsýnar stjórnvalda í þessum efnum. Á vefsíðunni má finna ítarlegar upplýsingar um forsendur og nauðsyn breyttrar tekjuöflunar ríkissjóðs með upptöku kílómetragjalds, auk þess sem finna má spurningar og svör undir liðnum Spurt og svarað á vefslóðinni vegirokkarallra.is.

Virðulegur forseti. Að þessu sögðu legg ég til að frumvarpi þessu verði vísað til hv. efnahags- og viðskiptanefndar og til 2. umræðu að lokinni þessari.


Ræðumaður: Birgir Þórarinsson

Frú forseti. Ég vil byrja á að þakka hæstv. ráðherra fyrir framsöguna og að fylgja þessu máli úr hlaði, sem er náttúrlega mjög mikilvægt, og ánægjulegt að það skuli vera komið í þingið vegna þess að það hefur aldrei verið brýnna en nú að styrkja stoðir undir íslenskri matvælaframleiðslu og landbúnaði í landinu. Við þekkjum að það er búin að vera umræða meðal ungra bænda í landinu um slæma stöðu þeirra. Það var fjölsóttur og mikilvægur fundur í Kópavogi fyrir nokkru síðan, í Salnum, og í framhaldi hefur hæstv. ráðherra skipað starfshóp til að rýna stöðuna og reyna að finna leiðir til þess að til að létta undir með þeim bændum sem búa við hvað versta stöðu fjárhagslega vegna utanaðkomandi aðstæðna og hárra vaxta og verðbólgu. Ég bind að sjálfsögðu miklar vonir við þennan starfshóp og að við sjáum einhvers konar vaxtabætur og rekstrarstuðning, ég held að það sé afar mikilvægt. Ég vildi bara koma þessu að hér og þakka ráðherra fyrir að hafa skipað þennan starfshóp og ég bind miklar vonir við hann, svo ég segi það hér.

Varðandi þetta frumvarp þá tek ég undir þessi meginmarkmið sem koma þar fram, sem er að stuðla að þessum hagfelldu starfsskilyrðum í landbúnaðinum og mikilvægt að innlendir framleiðendur hafi ekki lakara svigrúm til hagræðingar en tíðkast í nágrannalöndum okkar. Það er nú einu sinni þannig að öll ríki styðja myndarlega við sína landbúnaðarframleiðslu og verja hana eins og kostur er og ekki síst Evrópusambandið. Það er einmitt fróðlegur kafli í þessu frumvarpi um Evrópusambandið og landbúnaðarstefnu þess. Það hefur líka verið og er þannig meðal Evrópusambandsins að þegar verið er að semja um tollkvóta og annað slíkt þá er Evrópusambandið duglegt að hafa bændur með í ráðum á þeim fundum og halda þeim upplýstum í slíkum samningaviðræðum og það er að sjálfsögðu mjög mikilvægt. Ég held að hér höfum við ekki staðið okkur nægilega vel hvað það varðar þegar kemur að því að semja um tollkvóta, að við höfum ekki nægilegt samráð eða samstarf við landbúnaðinn þegar að því kemur og þar þurfum við að bæta okkur. Þetta er mín skoðun og ég hef aðeins skoðað þessa hluti, þannig að ég vona að við eigum eftir að sjá það í framtíðinni að landbúnaðurinn verði hafður með í öllum ráðum þegar kemur að málefnum sem varða landbúnaðinn og sérstaklega náttúrlega tollkvótanum.

Það er mikilvægt að bregðast við þessari stöðu sem upp er komin, eins og segir m.a. í frumvarpinu, með því að gera þessi starfsskilyrði afurðastöðva betri, sérstaklega í sauðfé og svo stórgripum, og það þarf að tryggja að slík breyting komi bæði neytendum og framleiðendum til góða. Að því sögðu telur þingflokkur Sjálfstæðismanna að frumvarpið nái ekki nægilega vel markmiði sínu og setti ákveðna fyrirvara við það en við styðjum að sjálfsögðu meginmarkmið frumvarpsins. Það er mikilvægt að það komi fram. Það er nú einu sinni þannig að flestar afurðastöðvar stórgripa og sauðfjár hér á landi eru ekki í eigu frumframleiðenda að undanskildum afurðastöðvum fyrir hvítt kjöt, eins og í kjúklingaframleiðslunni, vegna þeirra erfiðleika sem reksturinn hefur gengið í gegnum undanfarin ár. Það er verið að slátra sífellt færri skepnum og fastur kostnaður verður hlutfallslega hærri. Við höfum séð afurðastöðvar enda í verðstríði hver við aðra að frumkvæði smásölu sem lækkar það verð sem fæst fyrir afurðirnar. Þetta hefur orðið til þess að afurðastöðvar hafa í sumum tilfellum þurft að auka hlutafé til að halda rekstrinum áfram sem þynnir út hlut bænda. Ég tel að betri leið til að stuðla að markmiðum frumvarpsins væri t.d. að leyfa samruna afurðastöðva með skilyrðum um að hagsmunir neytenda og framleiðenda verði betri. Með slíkum samruna yrði þá stærðarhagkvæmnin meiri og rekstrarskilyrði myndu að öllum líkindum batna auk þess sem hægt væri að ráðast í nauðsynlegar fjárfestingar til að auka skilvirkni afurðastöðvanna.

Hér hefur aðeins verið rætt um þessa finnsku leið eða að horfa til Finnlands. Ég er ekki alveg sannfærður um að það sé nú kannski það sem er nærtækast þar sem staðan hér er jú með öðrum hætti en hún var í Finnlandi þegar það var ráðist í breytingarnar. Í Finnlandi voru þegar komnar stórar, hagkvæmar afurðastöðvar áður en breytingarnar voru gerðar sem leyfðu samninga milli frumframleiðenda landbúnaðarafurða. Þar sem byrjunarreitur þjóðanna, ef svo má að orði komast, er ekki sá sami, þ.e. Íslands og Finnlands, þá er mikilvægt að skoða aðrar aðferðir til að bæta þessi starfsskilyrði afurðastöðvanna. Ég ætla að vona að hv. atvinnuveganefnd horfi á þennan þátt.

Síðan er talað í frumvarpinu um eðlileg takmörk, að þau séu sett við ávöxtunarkröfu hlutafjár eða stofnfjár óskyldra aðila. Það getur verið svolítið snúið og erfitt að túlka hver eðlileg takmörk séu og betra í slíkum tilfellum að setja mælanlega kvarða til að skera úr um það hvenær farið sé yfir þessa ákveðnu línu. Ég held að það sé ekki rétt að setja takmörk á ávöxtunarkröfu hlutafjár eða stofnfjár óskyldra aðila þar sem tækifæri skapast til samkeppni ef ávöxtunarkrafan er orðin hærri en gengur og gerist. Þetta eru atriði sem ég vildi koma á framfæri, bara til þess að það verði farið yfir þetta í nefndarvinnunni sem fram undan er. Það starf er náttúrlega mjög mikilvægt því að þetta mál er þess eðlis að það skiptir landbúnaðinn mjög miklu máli. Við erum öll saman í því, vona ég, að reyna að styrkja stoðir íslenskrar matvælaframleiðslu. Hún er okkur mjög mikilvæg. Við verðum líka að horfa til þess að það styttist mjög í það að sökum fólksfjölgunar í landinu þurfi að auka landbúnaðarframleiðslu, held ég, um hátt í 40% í kringum 2030. Það er bara heilmikið og að sama skapi erum við að horfa upp á að bændur eiga í erfiðleikum með rekstur og nýliðun í landbúnaði er allt of lítil.

Ég vil geta þess að ég hef nú lagt fram og mælt fyrir tveimur frumvörpum hér í þinginu sem lúta að því að greiða fyrir nýliðun í landbúnaði og vona að þau mál fái framgang vegna þess að án eðlilegrar nýliðunar í landbúnaði mun landbúnaður á Íslandi fjara út. Þess vegna er afar mikilvægt að við mætum þessari stöðu sem landbúnaðurinn er í núna. Það er náttúrlega ákaflega dapurt þegar ungir bændur segja í viðtölum að þeir ætli að hætta vegna þess að þeir ráði ekki við þetta. Vaxtastigið er orðið með þeim hætti að þeir ná ekki að greiða af sínum lánum og rekstrarkostnaðurinn hefur hækkað verulega eins og við þekkjum öll. Það er náttúrlega líka sökum utanaðkomandi aðstæðna. Áburðarverð, eins og við þekkjum, hefur hækkað gríðarlega vegna stríðsins í Úkraínu og fleira. Við þurfum bara, eins og ég segi, að sammælast um að mæta þessum erfiðleikum. Ég ætla að vona að þess sjái merki í fjárlagafrumvarpinu og auk þess að þessi ágæti starfshópur sem hæstv. ráðherra hefur skipað komi með góðar og mikilvægar tillögur fyrir sérstaklega unga fólkið í landbúnaðinum sem er náttúrlega framtíð íslensks landbúnaðar, við megum ekki gleyma því.

Að þessu sögðu, frú forseti, styð ég þetta frumvarp og vona að það fái góða umfjöllun í nefndinni. Þetta er eitt skref af mörgum sem þarf að stíga til að styrkja stoðir íslenskrar matvælaframleiðslu.


Ræðumaður: Ásmundur Friðriksson

Virðulegi forseti. Þingstörfin snúast að mestu leyti um stöðuna í Grindavík. Tímabundinn stuðningur til greiðslu launa vegna náttúruhamfara í Grindavíkurbæ er lagafrumvarp sem þingið er að fjalla um og hefur verið í velferðarnefnd frá því í gær. Þar eru allir að leggjast á eitt við að koma því í gegn sem fyrst. Ég verð bara að segja það hér úr þessum stól að maður þakkar fyrir þá samstöðu og þann samhug sem ríkir í nefndinni um þetta mál. Til okkar koma aðilar vinnumarkaðarins og auðvitað er ýmislegt sem þeir eru spurðir um og eðlilega eru kannski ekki allir hlutir algerlega ljósir en það er mikill vilji hjá okkur í nefndinni, hjá öllum nefndarmönnum, til að gera vel.

Það er gríðarlegt atriði og eitt af lykilatriðum Grindvíkinga í dag að fjárhagslegt öryggi þeirra verði tryggt. Við byrjuðum að tala við þau strax á mánudaginn og snerum okkur líka að bönkunum og ég heyri og ég sé og les það í blöðunum að bankarnir eru að koma til baka og ætla að standa vörð um afkomu Grindvíkinga og það er mikilvægt. Grindavík er samfélag verðmætasköpunar, virðulegur forseti, og það er mikilvægt að hafa það í huga á þessum tíma hvað samfélagið í Grindavík skiptir miklu máli. Þegar ég er að tala um það, og við sendum allar okkar bestu kveðjur þangað, þá hef ég líka áhyggjur af mínum gamla heimabæ í Vestmannaeyjum þar sem vatnsleiðslan er sködduð. Þar er líka samfélag mikillar verðmætasköpunar og kannski hefðum við átt að hlusta fyrr, við þingmenn, á þau viðvörunarorð sem þaðan komu vegna vatnsleiðslunnar. Sú dökka mynd sem hægt er að draga upp af því sem gæti gerst ef á versta veg fer er náttúrlega hörmulegri en nokkur orð fá lýst. Við vonum auðvitað að það gerist ekki. En við munum standa með Vestmannaeyingum líka algerlega og vinna að því að leiðslan verði löguð og við munum tryggja rafmagn og vatn til Eyja um ókomin ár og tíð.


Ræðumaður: Vilhjálmur Árnason

Virðulegi forseti. Fyrir tíu dögum var Grindavíkurbær rýmdur, þar sem áður var 3.800 manna fjölskyldubær, öflugt atvinnulíf og hamingjusömustu íbúarnir. Það er ekkert sem undirbýr fjölskyldur undir flótta af sínu eigin heimili og út í fullkomna óvissu, óvissu um hvar fólk geti fundið húsaskjól, hvar hægt verði að eiga heima og vinna. Þetta er þung byrði að bera, óvissan um hvar og hvernig við höldum upp á jólin, hvaða hlutverk framtíðin ætlar Grindavík. Ég stend hérna í dag ekki aðeins sem þingmaður heldur sem stoltur Grindvíkingur. Grindavík er ekki einhver staður á landakorti heldur bæjarfélag með stórt hjarta og sál, samfélag sem hefur verið byggt upp af harðduglegu vinnusömu fólki. Að standa fyrir framan húsið sitt og horfa á skemmdir á því eftir skjálftana um leið og maður hugsar til góðir minninganna þaðan eða liggja andvaka í tímabundnu lánsíbúðinni og geta ekki svarað börnunum því hvar við munum búum í næsta mánuði — á þeim augnablikum er erfitt að sjá fyrir sér bjarta framtíð en sú framtíð mun koma, lífið heldur áfram. Það er margt gott að gerast; skólinn er byrjaður aftur en á nýjum stað, íþróttafélögin hafa opnað dyr sínar fyrir börnunum okkar, fólk og fyrirtæki hafa stutt vel við bakið á okkur.

Heyr, heyr.En við getum ekki lifað á góðvildinni endalaust. Þetta er ekki varanleg lausn. Það þarf að leysa fólk úr snörunni. Húsnæðis- og heimiliskostnaður okkar er að margfaldast. Allur sparnaðurinn er bundinn í heimilum okkar og húsin eru ónothæf. Það þarf að frysta húsnæðislánin strax og ríkið þarf að gera fólki kleift að kaupa sér annars staðar með sérstökum hamfaralánum sem við endurgreiðum þegar við fáum að snúa aftur til Grindavíkur sem getur verið eftir marga mánuði eða ár. Við verðum alltaf Grindvíkingar og þegar sá tími kemur munum við taka saman höndum við að endurbyggja Grindavík sterkari en nokkru sinni fyrr. Til þess að svo megi verða þurfum við skjóta og góða afgreiðslu okkar mála  vegna þess að því lengri sem óvissan um búsetu verður þeim mun verri verða afleiðingarnar af atburðinum, bæði með tilliti til heilsu fólks og fjárhagslega.


Ræðumaður: Hildur Sverrisdóttir

Virðulegir forseti. Jarðhræringarnar á Reykjanesskaga minna okkur enn og aftur á að það eru ekki við mannfólkið sem stýrum í raun þessu landi. Að þessu sinni hafa íbúar Grindavíkur mátt þola stærri skammt en við hin. Í svona aðstæðum er fallegt að fylgjast með hvað fólk er einhuga gott við annað fólk. Þó að við sjáum daga þar sem hver höndin er upp á móti annarri er dýrmæti okkar fólgið í hve fljót við erum að rétta hvert öðru hjálparhönd þegar á reynir. Fólk sem býr í farsælum samfélögum áttar sig ekki endilega á því dagsdaglega hversu margt þar til að gangverkið gangi upp, enda tifa góð samfélagsgangverk í hljóði svo fólk geti einbeitt sér að öðrum og merkilegri hlutum í sínu lífi. En fólk verður að geta treyst því að gangverkið sé til staðar. Fólkið í Grindavík getur treyst því að stjórnvöld eru öll með augu á því sem þau geta gert til aðstoðar. Það er skiljanlegt að flestir vilji afgerandi svör strax og þá er líka skiljanlegt að freistnin um yfirboð og bólgnar yfirlýsingar verði líka sterk. En það er ekki það sem kemur að mestu gagni. Það sem kemur að mestu gagni er að vinna af yfirvegun, vandvirkni og raunsæi að því sem hægt er að gera með hagsmuni samfélagsins alls að leiðarljósi. Við sameinumst öll í þeirri von að skaðinn verði sem allra minnstur umfram það sem þegar er orðið. Um leið er hægt að treysta að augu allra eru og verða áfram á því sem hægt er að gera og hafa stjórn á þeim til aðstoðar í þessu volduga landi sem við búum í.




Ræðumaður: Birgir Ármannsson

Borist hefur bréf frá félags- og vinnumarkaðsráðherra þar sem óskað er eftir fresti til þess að veita skriflegt svar við fyrirspurn á þskj. 442, um greiðslur almannatrygginga, frá Jóhanni Páli Jóhannssyni.


Ræðumaður: Birgir Þórarinsson

Frú forseti. Ég vil byrja á því að þakka hæstv. ráðherra fyrir góða framsögu í þessu máli og fyrir að fara skýrt og vel yfir það og svara mikilvægum spurningum sem þingmenn hafa spurt, um framkvæmd á málinu ekki síst, sem er mjög mikilvæg, auk þess að upplýsingaflæði sé gott til þeirra sem eiga hlut að máli. Þetta skiptir miklu máli og ég vil þakka fyrir það. Ég vil að sjálfsögðu þakka ríkisstjórninni fyrir að hafa brugðist hratt og vel við þessu vegna þess að þetta tiltekna mál, um þennan tímabundna stuðning til greiðslu launa vegna náttúruhamfara í Grindavík, skiptir verulegu máli fyrir íbúa Grindavíkur. Ekki síst er þetta einnig til þess fallið að eyða þeirri óvissu sem fólk býr nú við. Það er erfitt að setja sig í spor þessa fólks, 3.800 manns sem þurftu að yfirgefa heimili sitt með mjög skömmum fyrirvara og komast ekki til síns heima núna. Það er öllum þungbært sem þar eiga hlut að máli og nú styttist til jóla og alls þess undirbúnings sem fylgir þeirri góðu hátíð. Að geta ekki verið heima við er mörgum þungbært. Hér er verið að leggja fram mjög mikilvægt mál sem léttir af fólki. Ekki síst hefur það sálrænt jákvæð áhrif að það sé verið að eyða óvissu sem er alltaf mjög slæm í aðstæðum sem þessum. Það er mikilvægt að vernda afkomu fólks, eins og lagt er upp með, sem getur ekki starfað í Grindavík vegna þess að ríkisstjórnin hefur fyrirskipað að allir þeir sem eru búsettir í Grindavík þurfi að yfirgefa byggðina.

Við vonum að sjálfsögðu, frú forseti, að þessar aðstæður vari ekki lengi og í öllu falli, sem við vonum svo sannarlega, að það verði ekki frekari náttúruhamfarir. Þó sjá Grindvíkingar ekki fram á að komast heim fyrr en á vormánuðum, held ég að megi segja, eða næsta sumar. Því miður var ég að sjá það núna í fréttum að það er búið að stækka hættusvæðið þannig að náttúruváin vofir enn yfir. En eins og ég segi enn og aftur: Vonandi líður þetta hjá. Það er mjög mikilvægt að vera viðbúin og hlusta á vísindamenn í þessum efnum og fara að þeirra ráðleggingum. En það eru líka jákvæðar fréttir. Langflest hús í Grindavík eru í góðu standi. Það eru góðar fréttir. Það er gott fyrir fólk að vita af því að húsið þess sé kannski ekki eins skemmt og fólk óttaðist þótt vissulega séu þarna hús, sérstaklega húsnæði sem er nálægt þessari sprungu sem hefur verið fjallað um, sem eru illa farin.

Varðandi nokkra þætti hvað þetta frumvarp varðar þá er mikilvægt í mínum huga, þótt það liggi mjög mikið á þessu máli, að við vöndum þessa lagasetningu og nefndin verður að fara yfir málið vel og vandlega vegna þess að það er mjög slæmt ef það kemur síðan á daginn að tilgangur laganna nær kannski ekki fram að ganga vegna þess að mönnum yfirsást einhver tiltekin atriði í lagavinnunni. Við þekkjum það í gegnum veirufaraldurinn sem gekk yfir, en þá þurfti að bregðast hratt og vel við í lagasetningu, að þá voru þar gerð mistök, því miður, sem mátti rekja til þess að menn voru að flýta sér um of. Það er ekki gott í svona lagasetningu.

Varðandi skilyrðin fyrir stuðningnum er mikilvægt að þeir sem eiga hlut að máli kynni sér þau, sérstaklega t.d. þeir sem eru sjálfstætt starfandi, þ.e. þessi skilyrði sem þarf að uppfylla og er fjallað um í frumvarpinu og hæstv. ráðherra hefur farið hér yfir. Auk þess er afar mikilvægt, og þess er getið t.d. í 9. gr., að öll gögn verða að liggja fyrir þegar sótt er um þennan stuðning vegna þess að ef það er ekki gert þá er sú hætta fyrir hendi að umsókn um þessa launafyrirgreiðslu, eða þennan styrk frá hinu opinbera, verði ekki samþykkt. Og það er mjög slæmt. Þess vegna er mikilvægt að upplýsingaflæðið — og þá frá Vinnumálastofnun, sem hefur fengið það hlutverk að sinna þessu, og það mæðir nú orðið ansi mikið á því ágæta starfsfólki sem starfar hjá Vinnumálastofnun. Eins og við þekkjum hefur Vinnumálastofnun það hlutverk að þjónusta þá sem sækja hér um alþjóðlega vernd og það hefur orðið gríðarleg fjölgun þar og nú bætist þetta hlutverk á starfsfólk Vinnumálastofnunar, þannig að ég held að það sé nú rétt að þakka því ágæta fólki fyrir vel unnin störf. Þau þurfa að bæta þessu verkefni á sig og við þökkum þeim fyrir það.  Bara svo að það sé á hreinu þá er mjög mikilvægt að allar þessar upplýsingar liggi fyrir. Ég vil árétta það hér vegna þess að hafi þær ekki borist innan tiltekins tíma, sem fjallað er um í frumvarpinu, þ.e. innan 40 daga frá þeim degi þegar umsókn barst stofnuninni, þá er umsókninni synjað. Þetta er atriði sem skiptir miklu máli.

Aðeins varðandi 12. gr., varðandi arðinn, þá er þarna talað um að fyrirtæki megi ekki greiða arð í u.þ.b. eitt ár frá því að viðkomandi fyrirtæki hefur tekið við þessum greiðslum frá hinu opinbera. Þetta er náttúrlega mál sem þarf að fara mjög vandlega yfir í nefndinni. Það eru sum sjónarmið sem eru á þann veg að þetta ættu jafnvel að vera tvö ár eða þrjú ár en þetta þarf allt saman að ræða innan nefndarinnar og mikilvægt að þessi þáttur sé frágenginn og verði ekki nein álitaefni hvað það varðar.

Að lokum vil ég bara segja að í 13. gr. er fjallað um úrskurðarnefnd velferðarmála. Það er um stjórnvaldsákvarðanir að ræða þegar viðkomandi er synjað um þessa fyrirgreiðslu af hálfu hins opinbera og þá er þessi kæruleið sem er fyrir hendi og síðan er hægt að áfrýja málunum til almennra dómstóla, þannig að það sé sagt hér.

Að lokum, frú forseti, vil ég bara segja að ég vil þakka fyrir þessa vinnu. Ég veit að það er töluverð vinna innan nefndarinnar fram undan og mikilvægt að menn hafi hraðar hendur en passi upp á að það séu ekki neinir hnökrar í þessari lagasetningu. Við erum náttúrlega fyrst og fremst að hugsa til þeirra sem búa núna við þessa óvissu í Grindavík.

Ég vil bara segja það að lokum, eins og ég hef sagt hér áður, að guð gefi að það verði ekki frekari náttúruhamfarir. Grindvíkingar eru að eðlisfari bjartsýnir og ég vona svo sannarlega að þeir eigi eftir að sjá fram á betri tíma á næstu mánuðum.


Ræðumaður: Þórdís Kolbrún R. Gylfadóttir

Frú forseti. Ég þakka aftur fyrir þessa umræðu. Það sem hægt er að taka út úr henni er að við erum sammála um að mikil verðbólga og háir vextir séu vandamál sem við þurfum að leysa. Við erum öll sammála í orði um að ábyrga kjarasamninga þurfi til og við erum öll sammála í orði um að aðhald á útgjaldahlið sé mikilvægt, en það er ýmislegt sem við erum síðan kannski ekki alveg sammála um eða gætum illa náð saman um aðgerðir til að ná því markmiði.

Hér er töluvert rætt um krónuna og gjaldmiðlamál. Ég held að það sé mikilvægt að einfalda það ekki heldur um of. Mér finnst sjálfsagt og eðlilegt að ræða gjaldmiðlamál hvenær sem kallað er eftir því en einhliða upptaka annars gjaldmiðils er almennt talin frekar óraunhæf. Upptöku evru þarf þá að gera með því að taka aðra og miklu stærri pólitíska ákvörðun, um að ganga í Evrópusambandið. Það er ekki hægt að láta eins og það sé ekki líka stór umræða um afleiðingar og ákvarðanir, hvort sem litið er á efnahagsmál, hagkerfið, auðlindir, löggjöf, útgjöld, hagsveiflur og hvernig þær ná jafnvægi hér á landi ef það yrði gert. Það er þar sem ég er einfaldlega pólitískt ósammála þeim sem vilja taka það skref. Of miklar sveiflur í hagkerfinu á Íslandi eru skaðlegar og ég er sammála hv. þingmönnum sem hafa komið inn á þetta. Þess vegna þurfum við að horfast í augu við hvað það er sem stuðlar að því, bæði þar sem við höfum mikla sannfæringu fyrir því sem þarf að gera og við þurfum líka að viðurkenna ef við höfum minni sannfæringu.

Við vitum u.þ.b. hvað þarf til. Við vitum að það þarf aðhald á útgjaldahlið, við vitum að við þurfum ábyrga kjarasamninga, við vitum hvar ábyrgðin liggur og hún er alls staðar. Það er enginn einn aðili sem getur eingöngu bent á hinn. Þetta er hið sameiginlega verkefni  sem við stöndum frammi fyrir og sérstaklega nú er mikilvægt að við náum saman um það vegna þess að næg eru verkefnin og röð áfalla  sem við stöndum frammi fyrir og við þurfum að vera í stakk búin til að mæta því.


Ræðumaður: Teitur Björn Einarsson

Frú forseti. Kostnaðurinn af hárri verðbólgu kemur annaðhvort fram í háum nafnvöxtum eða færslu verðbóta með verðtryggingu. Þetta er vandamálið sem við er að glíma núna. Verkefnið nú sem fyrr er því að ná tökum á verðbólgunni, sem eru engin ný sannindi en þessi sannindi hafa heldur ekki fallið úr gildi. Það verður að segjast að á móti hafa nafnlaun hækkað hér umtalsvert á síðustu árum, hækkað um allt að 10% á ári um nokkurt skeið. Þessar nafnlaunahækkanir koma auðvitað talsvert á móti áhrifum af verðbólgu og vaxtakostnaði um þessar mundir. Þetta skiptir máli því að það er almennt viðurkennt að með 2,5% verðbólgumarkmiði, 1–2% framleiðnivexti, megi nafnlaun ekki hækka meira en sem nemur 4–4,5%. Það er engin sjálfstæð eða trúverðug peningastefna sem getur staðið undir meiri nafnlaunahækkunum en það til lengri tíma án þess að kollvarpa þeirri stefnu. Þá skiptir engu máli hvort við erum að tala um sjálfstæða peningastefnu með verðbólgumarkmið, fastgengisstefnu eða myntráð. Það er engin peningastefna sem stendur undir þessu. Lausnin fyrir fyrirtæki og heimili landsins felst því ekki í að setja gamla rispaða plötu ríkisútgjalda og víxlverkunar launa og verðlags á fóninn. Það mun mistakast eins og alltaf og við þekkjum þessa sögu. Aðrir þekkja hana reyndar minna en ég hugði í þessari umræðu. Lág verðbólga verður ekki tryggð til langframa nema með víðtækri samstöðu um skynsamlegar forsendur launaákvarðana á vinnumarkaði og með aðhaldi á útgjaldahlið ríkisfjármála.


Ræðumaður: Þórdís Kolbrún R. Gylfadóttir

Herra forseti. Ég þakka hv. þingmanni fyrir að setja þetta mál hér á dagskrá. Verðbólguskeiðið núverandi hófst með verðhækkunum sem tengdust framleiðsluvandræðum vegna heimsfaraldurs og sóttvarnaráðstafana honum tengdum, ásamt auðvitað hækkun orku-, gas- og hrávöruverðs, vegna innrásar Rússlands í Úkraínu, en hún ágerðist hins vegar og reyndist viðvarandi vegna mikillar eftirspurnar eftir að efnahagsleg áhrif faraldursins runnu sitt skeið.

Líkt og í öðrum vestrænum ríkjum felur Alþingi Seðlabankanum að beita tækjum sínum með þeim hætti að eftirspurn í hagkerfinu samræmist verðmætasköpun svo að verðbólga sé lág og stöðug. Í mínum huga hafa ríkisfjármálin helst eina leið til að leggja sín lóð á þær vogarskálar, þ.e. að halda aftur af vexti útgjalda. Það er leið ríkisfjármála til að ná niður verðbólgu og vöxtum. Hér þarf að vera um algjört forgangsmál að ræða því að sterk afkoma ríkissjóðs og lág skuldahlutföll munu auðvitað ekki aðeins stuðla að lækkun verðbólgu og vaxta, þjóðinni til heilla, heldur munu þau líka skapa nauðsynlegt bolmagn fyrir ríkissjóð að bregðast við áföllum sem nóg er af þessi misserin. Við virðumst því miður vera komin inn í tíma áfalla og breyttra tíma, ekki bara hér á Íslandi heldur alls staðar í kringum okkur. Á meðan leggur ríkisstjórnin áherslu á mikilvægi þess að verja kaupmátt og lífskjör þeirra verst settu. Þetta höfum við gert, m.a. með því að tryggja að kaupmáttur lægstu bóta rýrni ekki, fyrir utan auðvitað tekjuskattsbreytingar með sérstakan fókus á tekjulægri.

Ég hef að sjálfsögðu samúð með fólki sem hefur nýlega tekið fasteignalán en býr við allt annað vaxtaumhverfi nú, sem er óviðunandi staða. Verðmæti eigna þessa fólks hefur þó hækkað, oft verulega, á undanförnum mánuðum. Þess vegna er það enn frekar óviðunandi staða hjá fólki sem á ekki eigin fasteign en hefur verið að safna fyrir henni. Sá sparnaður hefur brunnið upp í verðbólgu, einkum með hratt hækkandi fasteignaverði, og þröskuldurinn fyrir þessa einstaklinga inn á fasteignamarkað hefur hækkað allt of mikið. Ástandið er auðvitað ekki alslæmt af því að verðbólgan er sem fyrr segir vegna mikillar eftirspurnar, sem leiðir af sterkri fjárhagsstöðu heimila og góðu atvinnuástandi þar sem atvinnuleysi hefur verið lágt og kaupmáttur,  einkum þeirra verst settu, hefur vaxið og síðan haldist. Nú er mikilvægasta viðfangsefnið fyrir lífskjör fólks að ná niður verðbólgu og vöxtum og allar tilfærslur, ef við hugum að mögulegum leiðum, einhverjum fljótlegri leiðum heldur en því verkefni, þá eru allar tilfærslur bara greiddar af þeim sem hér búa og greiða skatta í ríkissjóð. Aðeins með því að vinna bug á verðbólgu getum við lækkað vexti og hjálpað þessum hópum, bæði þeim sem eru á leigumarkaði, þeim sem eru fasteignaeigendur og þeim sem vilja svo mjög gjarnan komast inn á þessa markaði. Það getur ríkissjóður aðeins gert með því að halda aftur af vexti útgjalda, hagræða og vinna gegn sóun í ríkisrekstri.

Varðandi aðgerðir og áhrif vegna neikvæðra áhrifa hás vaxtastigs á nýbyggingu fasteigna og möguleika fólks til að komast inn á húsnæðismarkað þá fylgjumst við auðvitað vel með því hvernig hækkandi vextir hafa haft áhrif á hagkerfið og ekki síst íbúðamarkað. Góðu fréttirnar eru þær að mikill vöxtur var í framkvæmdum undanfarin misseri og því eru margar íbúðir í byggingu, margar þeirra að nálgast seinni stig framkvæmda og er enn von á talsverðum fjölda nýrra bygginga á markað á næstunni. Á sama tíma hefur íbúðum á söluskrá fjölgað umtalsvert, sem er mikil breyting frá því fyrir nokkrum misserum þegar barist var um hverja íbúð sem auglýst var til sölu. Að þessu sögðu þá hefur íbúðum sem byrjað er að byggja fækkað og mikilvægasta verkefnið til að snúa þeirri þróun við er að ná stjórn á verðbólgu svo að hægt sé að lækka vexti. Það er líka mikilvægasta verkefnið til að auðvelda fólki að komast inn á húsnæðismarkaðinn. Það hefur árangur náðst í því. Það hefur hægt á verðhækkunum og forsendur standa til að verðbólga og vextir lækki á nýju ári, að því gefnu að réttar ákvarðanir séu teknar. Ekki má gleyma því að laun hafa hækkað mikið undanfarið og kaupmáttur launa hefur þrátt fyrir allt aukist sé litið til undanfarinna 12 mánaða. Við höfum lagt aukna fjármuni í hagkvæmar leiguíbúðir í gegnum almenna íbúðakerfið. Alls hafa 2.000 almennar íbúðir verið í notkun og áætlað að 500 bætist við á næsta ári. Skilyrði hlutdeildarlána voru líka útvíkkuð í sumar og það á mögulega sinn þátt í því að fyrstu íbúðarkaupum fjölgaði talsvert samkvæmt nýjustu tölum. Þá má ekki gleyma skattfrjálsri ráðstöfun séreignarsparnaðar í gegnum úrræði sem við þekkjum, fyrsta íbúð, sem styttir verulega þann tíma sem tekur að spara fyrir íbúð hjá þeim sem nýta úrræðið, ekki síst hjá tekjulágum. Síðan eru, þegar kemur að húsnæðismálum almennt, engar töfralausnir. Það sem við eigum eru tillögur, nokkur hundruð talsins, eftir úttekt með OECD, til að einfalda og auka skilvirkni í uppbyggingu fasteigna sem er líka eitthvað sem mun skipta máli sé farið í það.


Ræðumaður: Birgir Ármannsson

Til svara eru: Matvælaráðherra, umhverfis-, orku- og loftslagsráðherra, menningar- og viðskiptaráðherra, félags- og vinnumarkaðsráðherra og heilbrigðisráðherra.


Ræðumaður: Birgir Ármannsson

Forseta hefur borist bréf frá umhverfis-, orku- og loftslagsráðherra þar sem óskað er eftir fresti til þess að veita skriflegt svar við fyrirspurn á þskj. 460, um alþjóðlegar skuldbindingar og frumvarpsgerð, frá Birni Leví Gunnarssyni.

Þá hefur borist bréf frá utanríkisráðherra þar sem óskað er eftir fresti til þess að veita skriflegt svar við fyrirspurn á þskj. 452, um Alþjóðahafsbotnsstofnunina og námuvinnslu á hafsbotni, frá Andrési Inga Jónssyni.

Einnig hefur borist bréf frá matvælaráðherra þar sem óskað er eftir fresti til að veita skriflegt svar við fyrirspurn á þskj. 431, um riðuveiki, frá Vilhjálmi Árnasyni.

Að lokum hafa borist bréf frá menningar- og viðskiptaráðherra þar sem óskað er eftir fresti til þess að veita skrifleg svör við fyrirspurnum á þskj. 256, um útvistun verkefna Samkeppniseftirlitsins, frá Birgi Þórarinssyni, á þskj. 408, um félagsleg fyrirtæki, frá Elvu Dögg Sigurðardóttur, og á þskj. 275, um ferðakostnað, og þskj. 462, um alþjóðlegar skuldbindingar og frumvarpsgerð, báðar frá Birni Leví Gunnarssyni


Ræðumaður: Birgir Ármannsson

Ragna Sigurðardóttir hefur undirritað drengskaparheit að stjórnarskránni og er boðin velkomin til starfa á Alþingi.


Ræðumaður: Birgir Ármannsson

Stjórnskipunar- og eftirlitsnefnd mælir einróma með staðfestingu kosningar Rögnu Sigurðardóttur og telst það samþykkt án atkvæðagreiðslu ef enginn hreyfir andmælum.

Ragna Sigurðardóttir hefur ekki áður tekið sæti á Alþingi og ber því að undirrita drengskaparheit að stjórnarskránni.



[Ragna Sigurðardóttir, 11. þm. Reykv. n., undirritaði drengskaparheit að stjórnarskránni.]


Ræðumaður: Birgir Ármannsson

Borist hefur bréf frá Dagbjörtu Hákonardóttur, 11. þm. Reykv. n., um að hún verði fjarverandi á næstunni í opinberum erindum. Fimmtudaginn 16. nóvember tók því sæti á Alþingi Ragna Sigurðardóttir, 2. varamaður á lista Samfylkingarinnar í kjördæminu, en 1. varamaður á lista hefur þegar tekið sæti.

Landskjörstjórn hefur gefið út tilkynningu á grundvelli 1. mgr. 113. gr. kosningalaga til Rögnu Sigurðardóttur. Jafnframt hefur stjórnskipunar- og eftirlitsnefnd fundað til þess að fjalla um kosningu og kjörgengi hennar.


Ræðumaður: Þórdís Kolbrún R. Gylfadóttir

Frú forseti. Það er auðvitað hárrétt og ágætt að minna sig á að þeir fjármunir sem fara í að greiða vaxtakostnað eru krónur sem ekki eru nýttar í önnur verkefni. Það er vont að sjá hann aukast svona mikið. Ég er síðan algerlega sammála hv. þingmanni að það er nefnilega til mikils að vinna og hið rétta að gera en ekki alltaf mikill pólitískur stuðningur við það eða mikil eftirspurn eftir því að standast allan freistnivanda og gera það sem gera þarf til að búa sig undir áföll á erfiðari tíma. Sem betur fer vorum við í góðri stöðu þegar heimsfaraldur skall á. Ég vil bara segja almennt og leggja mikla áherslu á það að við hugsum þannig að við þurfum að vera tilbúin þegar erfiðari tímar koma. Það sem við sjáum núna vera að gerast, ekki bara hér heldur í kringum okkur, er að við virðumst vera að fara inn í tíma þar sem er nánast áfall eftir áfall og ég held að  við þurfum aðeins að ná okkur betur niður á jörðina með það, hvers konar tíma við erum að stíga inn í og hvað er ábyrgt að gera, jafnvel þótt það sé ekki alltaf vinsælast.   Á endanum er það sem skiptir máli það að við séum í stakk búin til að takast á við aðstæður sem þessar.


Ræðumaður: Þórdís Kolbrún R. Gylfadóttir

Frú forseti. Það að tala um frumjöfnuð og hvernig hann þróast er auðvitað ekkert eina birtingarmyndin af því hvernig ríkissjóður stendur. Það segir hins vegar sína sögu með hvaða hætti hann hefur þróast. Það er alveg hægt að benda á bara heilt yfir og almennt að við erum einfaldlega að ná að rétta úr kútnum töluvert hraðar og miklu hraðar  en áætlanir okkar gerðu ráð fyrir og þar af leiðandi að við gerðum ráð fyrir að við myndum sjá. Hins vegar er það alveg rétt að til að mynda er vaxtakostnaður ríkisins hár og er að hækka og það eru ekki jákvæð tíðindi, enda fór ég í minni framsögu yfir bæði það og skuldastöðu en sömuleiðis frumjöfnuð, sem er ágætt að halda til haga, en með honum einum og sér er ekki með tæmandi hætti hægt að leggja mat á stöðu ríkissjóðs. Við erum hins vegar í ágætri stöðu. Við erum að rétta úr kútnum hraðar en við gerðum ráð fyrir. Það er jákvætt. Það eru áfram áskoranir og hlutir sem við þurfum að gera öðruvísi og horfa til. En það skiptir líka máli að taka ábyrg skref í ríkisfjármálum og því sem við erum að gera hér, bæði með þessu frumvarpi og þinglegri meðferð á fjárlagafrumvarpinu o.s.frv. Ég er ekki ósammála hv. þingmanni í því að það er til ýmissa annarra þátta að líta heldur en frumjafnaðar en það er sjálfsagt að nefna hann líka og með hversu jákvæðum hætti hann hefur þróast, sem segir sína sögu en segir ekki alla söguna.


Ræðumaður: Þórdís Kolbrún R. Gylfadóttir

Frú forseti. Það er alveg rétt að sú heimild er til staðar en það sem lagt er til hér í þessu frumvarpi er það sem ég sem hæstv. fjármála- og efnahagsráðherra er að leggja til við þingið að verði gert. Ég var ekki að segja að almenni varasjóðurinn væri forvarnasjóður heldur var ég að benda á varnargarðinn sem hv. þingmaður nefndi líka, það væri verið að búa til sjóð sem væri hugsaður fyrir forvarnir vegna þess sem er að gerast á Reykjanesinu. En almennur varasjóður er almennur varasjóður. Ég er ekki hér til að útlista hvernig þeim 3,8 milljörðum sem eftir standa í sjóðnum verður ráðstafað vegna þess að það fer eftir því hvaða kostnaður fellur til og eftir því hvernig málum vindur fram. Ég geri hins vegar ráð fyrir að það muni verða útgjöld innan stjórnkerfisins sem þarf að greiða og muni uppfylla skilyrði þannig að það yrði tekið úr almennum varasjóði. Þá er ég að vísa í verkefni sem tengjast því ástandi sem er í gangi og blasir við á Reykjanesinu.


Ræðumaður: Þórdís Kolbrún R. Gylfadóttir

Frú forseti. Líkt og ég fór yfir hérna í framsögu áðan þá hefur undanfarin ár verið tekin sérstök ákvörðun um eingreiðslu í desember til þessa hóps sem hér um ræðir. Þar sem heildarendurskoðun á örorkulífeyriskerfinu er ekki lokið er lagt til að örorku- og endurhæfingarlífeyrisþegar fái einnig eingreiðslu í desember á yfirstandandi ári. Varðandi hinn hópinn erum við búin að fara í gegnum ákveðnar kerfisbreytingar og svo því til viðbótar þá er ég einfaldlega að benda á lög um félagsþjónustu sveitarfélaga og það öryggisnet, það kerfi sem á að grípa, þar sem markmiðið er að tryggja fjárhagslegt og félagslegt öryggi og stuðla að velferð íbúa á grundvelli samhjálpar og þar af leiðandi er það verkefni skýrt.

Varðandi 3,8 milljarðana er þeim enn þá óráðstafað það sem eftir er af árinu og það liggur auðvitað ekki fyrir núna að hvaða leyti sjóðurinn verður nýttur, verði talin þörf á að nýta hann, sem ég geri frekar ráð fyrir ef hlutir halda áfram að þróast á Reykjanesinu. Það eru þá útgjöld sem uppfylla skilyrði fyrir að það sé tekið úr almennum varasjóði og það er ágætt að eiga eitthvað eftir þegar árið er ekki liðið og við erum í eins mikilli óvissu og raun ber vitni. Varðandi sjóðinn þá er hann auðvitað hugsaður sem forvarnasjóður, til uppbyggingar ákveðinna verkefna sem forvörn og er þá viðbót við það sem við höfum nú og þess vegna tel ég það svo sem alveg liggja skýrt fyrir. Ég tel það hið ábyrga í stöðunni vegna þess að ef við verðum ekki svo guðs lifandi heppin að ekkert gerist þá er alveg ljóst hvaða verkefni ríkissjóður þarf að glíma við og ekki síður bara hagkerfið í heild sinni og þá tel ég mikilvægt að við nálgumst þau verkefni af ábyrgð vegna þess að á endanum eru það bara tæplega 400.000 manns í þessu landi sem munu greiða fyrir það sem greiða þarf og þess vegna skiptir máli hvernig þetta er gert.


Ræðumaður: Þórdís Kolbrún R. Gylfadóttir

Frú forseti. Líkt og hv. þingmaður fór yfir í sínu fyrra andsvari erum við hér í fjáraukalagafrumvarpinu að gera ráðstafanir gagnvart hluta þess hóps sem hv. þingmaður nefndi. Varðandi síðan ellilífeyrisþega sem þurfa frekari aðstoð er sú ábyrgð skýr á hendi sveitarfélaga. Ég veit að það eru hópar í íslensku samfélagi sem eiga um sárt að binda og ef það eru teknar ákvarðanir um einhver frekari útgjöld í slík verkefni þurfa þær að birtast og eiga sér stað með réttum hætti. Ég mun áfram vinna og standa að því að sá rammi sem við vinnum eftir, hvort sem það eru lög um opinber fjármál og þá hlutverk fjáraukalaga o.s.frv., að það sé einfaldlega rétt gert vegna þess að okkur veitir ekki af frekari aga í ríkisfjármálum og í því hvernig við ráðstöfum fjármunum.


Ræðumaður: Þórdís Kolbrún R. Gylfadóttir

Frú forseti. Ég held að það sé ágætt að ítreka hér hlutverk og skilyrði sem tillögur sem rata inn í fjáraukalagafrumvarp þurfa að uppfylla. Þeim er ekki ætlað að mæta útgjöldum til nýrra verkefna, auknu umfangi starfsemi eða rekstrarhalla einstakra málefnasviða og málaflokka umfram setta útgjaldaramma. Hluti af því sem hv. þingmaður var hér að nefna væru sannarlega ný verkefni sem ekki er hlutverk fjáraukalagafrumvarps að taka á heldur væri það inni í fjárlögum, eða jafnvel í fjármálaáætlun og síðan í fjárlögum, vegna þess að fjáraukalögum er eingöngu ætlað að bregðast við tímabundnum, ófyrirséðum og óhjákvæmilegum útgjaldamálum.


Ræðumaður: Þórdís Kolbrún R. Gylfadóttir

Frú forseti. Við erum að uppfæra miðað við spár og annað hvernig fjárlagafrumvarpið lítur út og það er auðvitað fjöldinn allur af beiðnum úr ýmsum áttum varðandi frekari fjármuni í ýmiss konar verkefni. Ég er algerlega sammála hv. þingmanni í því að Landhelgisgæslan sé grundvallarstarfsemi í okkar samfélagi og reynir á það núna. Það er hins vegar eðli máls samkvæmt  hvers ráðherra fyrir sig að skipta því fjármagni innan málefnasviða og málaflokka eins og best verður á kosið. Það þarf að greina það til hlítar hvað það er sem þarf að gera innan Landhelgisgæslunnar og það kann líka að þýða að það kalli mögulega á einhverjar breytingar sem við verðum þá að hafa   kjark til að ræða vegna þess, eins og ég segi, að það er að sjálfsögðu algjör pólitísk samstaða um að sú grundvallarstarfsemi þurfi að vera í lagi. Þess vegna þarf að greina það hvernig við gerum það til framtíðar að geta tryggt að svo sé.


Ræðumaður: Þórdís Kolbrún R. Gylfadóttir

Frú forseti. Það er alveg rétt að um stöðu Landhelgisgæslunnar er og hefur verið  umræða sem mun halda áfram. Það er vinna í gangi sem verður að fá að eiga sér stað og huga að til framtíðar hvernig fjármagna eigi bæði rekstur og tækjakost og það sem þarf að fjármagna innan Landhelgisgæslunnar. Hins vegar er að hluta til komið til móts við ákveðna þætti í fjáraukalagafrumvarpinu hér en það er líka alveg skýrt að fjáraukalögum er ekki ætlað að mæta til að mynda rekstrarhalla sem er hluti af þeim vanda sem Landhelgisgæslan glímir við og á því miður sömuleiðis við um ýmsar aðrar stofnanir. Hins vegar er alveg ljóst, og um það tel ég nú ríkja bæði pólitíska samstöðu og algjöra samstöðu í samfélaginu, að grundvallarþættir eins og starfsemi Landhelgisgæslunnar þurfa að vera í lagi. Þar þarf þá að horfa til og  rótargreina  vandann, hver hann er og hvort og þá með hvaða hætti  hægt er að gera hlutina öðruvísi til framtíðar.

Síðan erum við núna í þeirri stöðu og við okkur blasir verkefni sem  hefur þegar haft áhrif á Landhelgisgæsluna og kann að hafa frekari áhrif á hana á næstu dögum, vikum og jafnvel mánuðum. Í því samhengi held ég að sé óhætt að segja að við munum líta til þeirra verkefna og þarfa bara eftir því hvernig málum vindur fram. En í raun má segja að það verkefni sé aðskilið  þessum viðvarandi rekstrarhalla og auðvitað er það ekki gott þegar stofnanir flytja hann á milli ára. En fjáraukalagafrumvarp er ekki til þess að eyða rekstrarhalla á stofnunum og þar  getur sömuleiðis verið flókið að finna út úr því þegar það á við um margar stofnanir og er stofnananna sjálfra að ná honum niður.


Ræðumaður: Þórdís Kolbrún R. Gylfadóttir

Virðulegur forseti. ég mæli fyrir frumvarpi til fjáraukalaga fyrir árið 2023 sem er að finna á þskj. 529. Frumvarpið ber þess skýr merki að gildistaka laga um opinber fjármál frá 2015 hefur skilað árangri i agaðri vinnubrögðum varðandi ríkisfjármál og áætlanagerð þeim tengdum. Í frumvarpinu eru eingöngu gerðar tillögur um auknar fjárheimildir málaflokka vegna tilefna þar sem ekki var talið vera fjárhagslegt svigrúm innan ársins til að mæta þeim. Einnig er tilefni þar sem um er að ræða lögbundin framlög sem ekki verður frá vikist að greiða úr ríkissjóði. En fjáraukalögum er lögum samkvæmt einungis ætlað að bregðast við tímabundnum, ófyrirséðum og óhjákvæmilegum útgjaldamálum. Þeim er ekki ætlað að mæta útgjöldum til nýrra verkefna, aukins umfangs starfsemi eða rekstrarhalla einstakra málefnasviða og málaflokka umfram settra útgjaldaramma. Þetta er ávallt mikilvægt að hafa í huga.

Líkt og í fyrri fjáraukalögum eru í þessu frumvarpi hvorki lagðar til breytingar á tekjuhlið fjárlaga né tilheyrandi breytingar á sjóðstreymi og afkomu ríkissjóðs. Á hinn bóginn er greint frá endurmetnum afkomuhorfum í greinargerð frumvarpsins. Þá eru í frumvarpinu fyrst og fremst lagðar til breytingar á framlögum til málaflokka þar sem aukinna fjárheimilda er þörf en ekki lækkanir á framlögum til annarra málaflokka.  Í einhverjum tilvikum geta þó tiltekin útgjaldamál, til að mynda millifærslur, leitt til að fjárheimildir málefnasviða og málaflokka lækki.

Megininntak frumvarpsins tengist að stærstum hluta lífeyrisskuldbindingum og vaxtagjöldum ríkissjóðs og stærri útgjaldakerfum á borð við almannatryggingar og sjúkratryggingar. Þá eru til viðbótar tillögum um nýjar fjárheimildir lagðar til breytingar á hagrænni skiptingu fjárheimilda og millifærslur á milli málaflokka en slíkar breytingar hafa eðli málsins samkvæmt ekki áhrif á afkomu ríkissjóðs.

Rétt er að vekja athygli á þeirri augljósu óvissu sem ríkir varðandi frumvarpið sem tengist jarðhræringum á Reykjanesi, mögulegum eldsumbrotum og áhrifum þeirra á daglegt líf fólks og innviði svæðisins. Að svo stöddu eru ekki lagðar til neinar breytingar á fjárheimildum málefnasviða og málaflokka í frumvarpinu vegna þessa enda liggja ekki fyrir fjárhagsleg áhrif af þeim aðgerðum sem verið er að ráðast í og eftir atvikum gæti þurft að ráðast í með aðkomu ríkisins. Gert er ráð fyrir að nauðsynlegra heimilda verði aflað, hvort sem það verður við meðferð málsins á Alþingi fyrir yfirstandandi ár eða í fjárlögum næsta árs eftir því sem mál skýrast. Þá er einnig unnt að nýta þær heimildir sem eftir standa í almennum varasjóði fjárlaga.

Virðulegi forseti. Áður en ég vík máli mínu að innihaldi frumvarpsins vek ég athygli á því, í tengslum við hlutverk og umfang fjáraukalaga, að í 24. gr. laga um opinber fjármál er kveðið á um almennan varasjóð A1-hluta ríkissjóðs. Skilyrði fyrir ráðstöfun úr sjóðnum eru sams konar og þau sem gilda um frumvarp til fjáraukalaga, þ.e. honum er ætlað að bregðast við útgjöldum sem eru tímabundin, ófyrirsjáanleg og óhjákvæmileg. Almennum varasjóði er einkum ætlað að mæta frávikum í launa-, gengis- og verðlagsforsendum fjárlaga og meiri háttar, ófyrirséðum og óhjákvæmilegum útgjöldum, svo sem vegna náttúruhamfara eða útgjöldum sem ókleift er að mæta með öðrum hætti samkvæmt fjárlögum.

Í fjárlögum fyrir árið 2023 nemur fjárheimild sjóðsins rúmum 34 milljörðum kr. eða sem svarar til 2,7% af heildarfjárheimild fjárlaga ársins. Líkt og kom fram í greinargerð með fjárlagafrumvarpinu 2023 skýrist þetta háa hlutfall af því að vegna mikillar óvissu um niðurstöðu kjarasamninga var ákveðið að úthluta ekki stofnunum viðbótarfjárveitingum byggt á áætlunum um mögulegar launahækkanir vegna ársins 2023. Í stað þess var gert ráð fyrir auknu svigrúmi í almenna varasjóðnum til að mæta áætluðum launahækkunum á árinu 2023 og eftir því sem niðurstöður kjarasamninga lægju fyrir yrði fjárveitingum stofnana breytt til samræmis.

Þegar hefur nærri 20 milljörðum kr. úr almenna varasjóðnum verið ráðstafað, nær alfarið vegna útdeilingar á fjárveitingum til stofnana og verkefna vegna kjarasamninga sem gerðir hafa verið á árinu. Því til viðbótar er áformað að ráðstafa rúmum 11 milljörðum til ýmissa útgjaldamála sem voru til skoðunar við vinnslu frumvarpsins. Þannig er gert ráð fyrir að millifæra um 6,6 milljarða vegna útgjalda sem fallið hafa til og varða flóttafólk og umsóknir um alþjóðlega vernd, 1,5 milljarða kr. vegna kostnaðar við leiðtogafund Evrópuráðsins frá í vor, 1,4 milljarða kr. vegna dómkrafna í málum sem ríkissjóður hefur tapað og 1,3 milljarða kr. vegna endurmats á útgjöldum sem fyrst og fremst ráðast af gengi erlendra gjaldmiðla. Að auki verða millifærðar um 490 millj. kr. vegna annarra tilefna.

Ekki hefur verið tekin ákvörðun um frekari ráðstöfun úr sjóðnum og er því til staðar tæplega 3,8 milljarða kr. svigrúm til að bregðast við óvæntum og óhjákvæmilegum útgjöldum, svo sem vegna jarðhræringa og mögulegra eldsumbrota á Reykjanesi fyrir lok þessa árs ef til þess kæmi.

Virðulegi forseti. Ég vík nú að meginefni frumvarpsins. Stærstur hluti útgjaldanna sem lagður er til í þessu frumvarpi er annars vegar sá að fjárheimildin hækki um tæpa 44 milljarða kr. vegna endurmetinnar áætlunar um lífeyrisskuldbindingar ársins 2023. Hækkunina má rekja til hækkunar á vísitölu lífeyrisskuldbindinga sem hefur verið óvenjumikil fyrstu mánuði ársins 2023, m.a. í tengslum við kjarasamninga, en gera má ráð fyrir að hækkun ársins sé nú að stærstum hluta komin fram og vísitalan hækki minna á síðari hluta árs. Gjaldfærsla lífeyrisskuldbindinga er viðkvæm fyrir breytingum á vísitölu lífeyrisskuldbindinga, sem ræðst að stærstum hluta af launabreytingum innan ársins. Gjaldfærslan miðast að hluta til við breytingu á heildarlífeyrisskuldbindingum innan ársins, en heildarlífeyrisskuldbindingar námu rúmum 1.100 milljörðum kr. í árslok 2022. Þannig geta jafnvel litlar breytingar á vísitölunni leitt til hárrar gjaldfærslu. Á hinn bóginn er vert að nefna að þótt gjaldfærslur vegna lífeyrisskuldbindinga geti sveiflast mikið á milli ára breytist greiðslan innan ársins minna þar sem breytingin dreifist á mörg ár.

Rétt er að vekja athygli á því að meðferð lífeyrisskuldbindinga er mismunandi eftir því hvort horft er á fjárheimildir málefnasviða samkvæmt IPSAS-reikningsskilastaðlinum, þ.e. framsetningu ríkisreiknings, eða heildarútgjöld á þjóðhagsgrunni samkvæmt GFS-hagskýrslustaðlinum, sbr. framsetningu 1. gr. fjárlaga. IPSAS-staðallinn gerir almennt ráð fyrir að allar magn- og verðbreytingar ársins færist um rekstrarreikning, svo sem vegna áhrifa af ávinnslu nýrra réttinda á árinu, launabreytinga, breytinga á tryggingafræðilegum forsendum og ávöxtun eigna. Við færslumeðferð samkvæmt GFS-staðli færast einungis breytingar á lífeyriskuldbindingum vegna ávinnslu réttinda á árinu og reiknaðs vaxtakostnaðar af útistandandi lífeyrisskuldbindingum um rekstrarreikning.

Annað stærsta málið í frumvarpinu eru auknar fjárheimildir vegna endurmats á vaxtagjöldum ríkissjóð. Lagt er til að auka þær um 26,4 milljarða kr. sem skýrist af hækkun vaxtagjalda ársins 2023 sem má einkum rekja til verðbóta verðtryggðra lána, en samkvæmt uppfærðri þjóðhagsspá er spáð verðbólga 8,7% á árinu sem er umfram forsendur fjárlaga sem gerðu ráð fyrir 5,6%. Hvert prósentustig af verðbólgu leiðir til gjaldfærslu um 6–6,5 milljarða kr. í auknar verðbætur sem eru áætlaðar rúmlega 20 milljörðum kr. hærri en gert var ráð fyrir í fjárlögum. Þá hefur hærra vaxtastig og breyttar forsendur um sölu Íslandsbanka leitt til rúmlega 6 milljarða kr. hærri gjaldfærslu vaxta á árinu umfram forsendur fjárlaga.

Að frátöldum lífeyrisskuldbindingum og vaxtagjöldum varða tillögur frumvarpsins fá og afmörkuð mál. Þar eru félags-, húsnæðis- og tryggingamál fyrirferðarmest og nemur hækkun þeirra um 3 milljörðum kr. sem einkum má rekja til hækkunar framlaga til almannatrygginga um rúma 2 milljarða kr. vegna eingreiðslu til örorku- og endurhæfingarlífeyrisþega. Undanfarin ár hefur verið tekin sérstök ákvörðun um eingreiðslur í desember til þessa hóps, m.a. í kórónuveirufaraldrinum, til að verja hag þeirra verst settu.

Þar sem heildarendurskoðun á örorkulífeyriskerfinu er ekki lokið er lagt til að örorku- og endurhæfingarlífeyrisþegar fái einnig eingreiðslu í desember á yfirstandandi ári. Gert er ráð fyrir að greiðslan nemi 66.381 kr. og komi til viðbótar hefðbundnum orlofs- og desemberuppbótum lífeyrisþega, auk 2,5% hækkun bóta frá miðju ári sem var gert í samræmi við aðgerðir stjórnvalda gegn verðbólgu á árinu.

Gert ráð fyrir að framlög til heilbrigðismála hækki um 2,2 milljarða kr. nettó, þar af eru tæpir 2 milljarðar kr. vegna sjúkratryggingaliða. Áætlanir Sjúkratrygginga Íslands gera nú ráð fyrir að sjúkratryggingaliðir fari um 2 milljarða kr. fram úr fjárheimildum ársins en mikill munur er á einstökum liðum. Þannig er gert ráð fyrir að útgjöld til almennra lyfja verði rúmlega 3,1 milljarði kr. hærri en fjárveiting ársins eða 20%,  miðað við gengi fjárlaga. Ekki hefur verið gripið til nægilegra ráðstafana innan ársins til að tryggja að útgjöld liðarins séu innan heimilda. Sama gildir um fleiri liði sjúkratrygginga, svo sem tannlækningar, brýna meðferð erlendis og sjúkrakostnað vegna veikinda og slysa erlendis. Á móti vegur að kostnaður nokkurra annarra liða stefnir í að vera undir fjárveitingum. Í frumvarpinu eru gerðar millifærslutillögur milli málaflokka vegna þessara sjúkratryggingaliða til að netta út heimildir til samræmis við nýtingu þeirra.

Á málefnasviðum mennta- og menningarmála er lögð til 1,4 milljarða kr. hækkun. Vegur þar þyngst 969 millj. kr. í aukið framlag vegna byggingarframkvæmda við Eddu, hús íslenskunnar, en framkvæmdin er nú á lokastigi. Gert er ráð fyrir að 30% aukningarinnar séu fjármögnuð af Happdrætti Háskóla Íslands eins og tíðkast hefur á framkvæmdatíma hússins.

Þá er lagt til að veita 218 millj. kr. til framhaldsskólastigsins til að mæta auknum kostnaði vegna fjölgunar nemenda á starfsbrautum, en veruleg nemendaaukning hefur átt sér stað á árinu og voru stofnaðar nýjar starfsbrautir í haust til að mæta þeirri aukningu.

Útgjöld til umhverfis-, orku- og loftslagsmála aukast sem skýrist að mestu leyti af gjaldfærslu loftslagsheimilda á árinu en á móti kemur tekjufærsla af sölu heimildanna. Um er að ræða breytingar á bókhaldslegri meðferð loftslagsheimilda sem nýttar eru í skuldbindingar Íslands í loftslagsmálum.

Þá má að lokum nefna rúmlega 2 milljarða kr. hækkun á lögbundnu framlagi til Jöfnunarsjóðs sveitarfélaga en breytingin er til samræmis við endurmat á innheimtum skatttekjum ríkissjóðs og útsvarsstofni.

Ef einungis er horft til rammasettra útgjalda í þessu frumvarpi, en það eru þau útgjöld ríkissjóðs sem stjórnvöld hafa til skemmri tíma einhver tök á að stjórna, nema tillögur um auknar fjárheimildir 11,1 milljarði eða sem nemur 1% aukningu frá fjárlögum. Sögulega séð hafa frávik rammasettra útgjalda frá samþykktum fjárlögum sjaldan verið minni en í þessu frumvarpi.

Í samræmi við 18. gr. laga um opinber fjármál var lagt mat á áhrif tillagna á markmið um jafna stöðu kynjanna. Lagt var mat á hvort ráðstafanir væru líklegar til að stuðla að jafnrétti kynjanna, viðhalda óbreyttu ástandi á stöðu kynjanna eða auka kynjamisrétti eða kynjabil. Jafnréttismat liggur fyrir í um fimmtungi tillagna. Í þeim tillögum sem taldar eru stuðla að jafnrétti vegur þyngst eingreiðsla til örorku- og endurhæfingarlífeyrisþega ásamt framlagi til óreglulegra greiðslna lífeyris almannatrygginga. Flestar tillögur sem voru jafnréttismetnar voru taldar viðhalda óbreyttu ástandi. Stærst að umfangi eru aukin framlög vegna sjúkratrygginga og tillaga um vegna umsækjenda um alþjóðlega vernd.

Að öðru leyti er vísað í nánari umfjöllun um útgjaldabreytingar málefnasviða og málaflokka í greinargerð viðkomandi málefnasviða.

Virðulegi forseti. Áður en ég lýk máli mínu vil ég fjalla stuttlega um áætlaðar afkomuhorfur á yfirstandandi ári ásamt breytingum sem orðið hafa í lánsfjármálum. Afkoma ríkissjóðs hefur batnað verulega á síðustu misserum og hefur batinn verið umtalsvert hraðari en fyrri spár gerðu ráð fyrir. Áætlað er að halli á rekstri ríkissjóðs í ár verði um 45 milljarðar kr. eða 1,1% af vergri landsframleiðslu. Það er ríflega 74 milljörðum kr. betri afkoma en gert var ráð fyrir í áætlun fjárlaga eða 1,9% af vergri landsframleiðslu. Breytingin á afkomuhorfum yfirstandandi árs er til marks um hve skjótt afkoma ríkissjóðs hefur batnað undanfarið og þá fyrst og fremst tekjuhliðin til samræmis við kröftugan efnahagsbata.

Gangi áætlanir eftir hefur tekist að snúa við þeim mikla hallarekstri sem myndaðist í kórónuveirufaraldrinum á árunum 2020–2021 þegar hallinn nam 7–8% af vergri landsframleiðslu og stefnir í að hallinn á rekstri ríkissjóðs verði orðinn sambærilegur og árið 2019. Borið saman við niðurstöðu ársins 2019 er frumjöfnuður ríkissjóðs um 0,7% af vergri landsframleiðslu betri á þessu ári, en vaxtajöfnuður um 0,4% af vergri landsframleiðslu lakari sem rekja má til hærri skuldsetningar í kjölfar heimsfaraldursins og hærri fjármögnunarkostnaðar. Bati í frumjöfnuði ríkissjóðs er nokkru meiri en í heildarafkomunni og er áætlað að frumjöfnuðurinn verði jákvæður um tæplega 42 milljarða kr. í ár sem er yfir 90 milljörðum kr. betri afkoma en gert var ráð fyrir í fjárlögum. Á móti miklum bata í frumjöfnuði samanborið við áætlun fjárlaga ársins 2023 vegur að hluta lakari vaxtajöfnuður sem versnar um ríflega 18 milljarða kr. Þessi breyting er vegna hærri verðbólgu og vaxtastigs.

Heildartekjur ársins 2023 eru áætlaðar 1.264 milljarðar kr. eða 30,1% af vergri landsframleiðslu. Heildarútgjöld ársins 2023 eru áætluð á þjóðhagsgrunni 1.310 milljarðar kr. eða 31,2% af vergri landsframleiðslu, sem eru um 42 milljörðum kr. hærri en áætlun fjárlaga. Að stærstum hluta má rekja aukningu útgjalda til hærri gjaldfærslu vaxtagjalda sem hækka um rúmlega 29 milljarða kr. Sú aukning skýrist að mestu af umtalsvert hærri verðbólgu á þessu ári en forsendur fjárlaga gerðu ráð fyrir sem aftur leiðir til mun hærri gjaldfærslu á verðbótum verðtryggðra lána.

Frumgjöld eru áætluð í heild um 13 milljörðum kr. hærri en gert var ráð fyrir í fjárlögum. Framangreindar afkomuhorfur fyrir árið 2023 eru áþekkar því endurmati sem birt var í frumvarpi til fjárlaga 2024 í september síðastliðnum og lækka um 4 milljarða kr. eða 0,1% af vergri landsframleiðslu frá því mati.

Tekjur ríkissjóðs eru áætlaðar lítillega hærri eða sem nemur 4 milljörðum kr. en nokkur breyting er á tekjuáætlun innbyrðis líkt og rakið verður nánar hér á eftir.

Á gjaldahlið er gert ráð fyrir um 9 milljarða kr. hærri útgjöldum samanborið við fyrra mat en horfurnar eru uppfærðar með tilliti til upplýsinga sem hafa komið fram á síðustu vikum, m.a. uppgjör á rekstri ríkissjóðs á fyrstu níu mánuðum ársins og breytingum sem útlistaðar eru í þessu frumvarpi.

Heildarskuldir ríkissjóðs eru áætlaðar um 1.706 milljarðar kr. í árslok 2023 en voru áætlaðar 1.560 milljarðar kr. í fjárlögum fyrir árið 2023. Hækkunin nemur því 146 milljörðum kr. og skýrist annars vegar af lántökum sem tengjast kaupum ríkissjóðs á Landsneti í lok árs 2022 sem námu um 62,5 milljörðum kr. og hins vegar af því að í fjárlögum ársins 2023 var ekki gert ráð fyrir erlendri lántöku fyrir um 75 milljarða kr. eins og síðar var stefnt að og er gert ráð fyrir í gildandi fjármálaáætlun. Hins vegar aukast með tímanum líkur á að lántakan verði ekki framkvæmd fyrr en á næsta ári en heimild er fyrir henni bæði á árunum 2023 og 2024.

Önnur áhrif á skuldahorfur ríkissjóðs snúa að stórbættri afkomu ríkissjóðs, hærri landsframleiðslu og á móti frestun á sölu á hlut ríkissjóðs í Íslandsbanka. Áætlað er að skuldir ríkissjóðs samkvæmt skuldareglu verði 32,7% af vergri landsframleiðslu í árslok 2023 sem eru óbreyttar horfur frá fjárlögum ársins 2023.

Hæstv. forseti. Ég hef nú farið yfir alla helstu þætti frumvarps til fjáraukalaga fyrir árið 2023. Ég legg til að frumvarpinu verði að lokinni þessari umræðu vísað til 2. umræðu og hv. fjárlaganefndar þingsins sem fær málið til meðferðar.


Ræðumaður: Þórdís Kolbrún R. Gylfadóttir

Frú forseti. Einmitt í ljósi þess sem hv. þingmaður nefnir hér varðandi aðra þætti sem eru að einhverju leyti sambærilegir og menn myndu væntanlega sömuleiðis meta sína hagsmuni þannig að það myndi henta að vera í undanþáguþrepi, þá er rétt að horfa á það í einhverju heildarsamhengi. Við erum hins vegar almennt   að reyna að fækka undanþáguþrepum í virðisaukaskattskerfinu frekar en að fjölga þeim. En vissulega er virðisaukaskattskerfið líka nýtt sem tæki til að ívilna og styðja við og annað slíkt og   það hefur sannarlega skilað árangri sem slíkt að styðja við ákveðna starfsemi. En  hins vegar er rétt að það sé þá skoðað nánar og í víðara samhengi með tilliti til tæknibreytinga og breytinga á viðskiptaumhverfi. Við þurfum þá líka að vera með það á hreinu að það yrði þannig gert að það myndi standast allar reglur. En að mínu viti er þetta ekki forgangsatriði í því sem hér er rætt.


Ræðumaður: Þórdís Kolbrún R. Gylfadóttir

Frú forseti. Eftir frekari skoðun var það mat mitt að þetta kallaði a.m.k. á nánari skoðun, þ.e. hvort þetta væri gerlegt og hvernig þetta yrði útfært. Það  þarf að líta til ríkisstyrkjareglna. Það er rétt að menningarstarfsemi er almennt utan virðisaukaskattskerfisins en kvikmyndahúsin hefðu ekki áhuga á að vera í því þrepi, þ.e. utan virðisaukaskattskerfis, vegna þess að það hefði neikvæð áhrif á rekstur þeirra. Ég veit ekki til þess að það sé  þannig víða, ef nokkurs staðar, að kvikmyndahúsin séu í undanþáguþrepi.

Síðan koma inn í þetta   önnur sjónarmið þessu tengd almennt varðandi þessa starfsemi,  að það kallar einfaldlega á frekari skoðun og er ekki leið sem aðrir virðast vera að fara.   Það var ekki þannig að hægt væri að gera eins og með menninguna vegna þess að það er ekki það sem  kvikmyndahúsin eru sjálf að kalla eftir og  myndi ekki henta rekstri þeirra.


Ræðumaður: Þórdís Kolbrún R. Gylfadóttir

Frú forseti. Það er rétt, sú tala er sömuleiðis sú sama. En hér kemur ýmislegt til, vegna þess að það er alveg rétt að þetta er búbót fyrir þá sem þessu sinna en við vitum líka að þetta getur raskað samkeppnishæfni eða samkeppni þeirra sem greiða aðra skatta og gjöld og eru í rekstri, sem auðvitað kostar og þess vegna er þetta þak. Við vitum einnig að því meira sem þetta vex þá hefur það áhrif á húsnæðismarkaðinn almennt. Það er því eitthvað sem þyrfti að skoða í einhverju heildarsamhengi og ég tel að ef við gerðum annað þá þyrfti alla vega að skoða að uppfæra hinar tölurnar sömuleiðis, sem ég er ekki að boða hér vegna þess að þessi leið var farin. Ég held almennt að við ættum að stíga varlega til jarðar varðandi frekara svigrúm gagnvart Airbnb og því vegna þess að þú ert ekki beint í rekstri en ert það samt og það getur haft neikvæð áhrif á samkeppnisumhverfi, fyrir utan húsnæðismarkaðinn.


Ræðumaður: Þórdís Kolbrún R. Gylfadóttir

Frú forseti. Það sem hv. þingmaður nefnir hér er auðvitað umræða sem hefur átt sér stað undanfarin ár og var mikið um hana þegar ég gegndi embætti ferðamálaráðherra; einmitt að það þyrfti að efla getu sveitarfélögin til að byggja upp innviði og að þau gætu staðið við sína þjónustu. Í þessu kasti hér eru þetta hins vegar forsendur fyrir tekjum ríkisins og þyrfti þá að horfa á það í stærra samhengi en bara fjárhagslega skiptingu ríkis og sveitarfélaga, sem er auðvitað heljarinnar mál og ekki eitt eða tvö atriði heldur allnokkur sem þar falla undir. Þannig að kæmi það til skoðunar, sem ég geri ráð fyrir að sé til að mynda rætt í þessari vinnu starfshópa hjá ferðamálaráðherra um þetta framtíðarfyrirkomulag, vegna þess að sveitarfélög þurfa vissulega að hafa burði til að byggja upp þjónustu og þá ekki eingöngu með tekjum þeirra sem greiða útsvar á svæðinu,  þá þyrfti að skoða það í einhverju stærra samhengi. Það er ekki verið að leggja það til hér en gæti verið hluti af einhverju sem yrði í hinni vinnunni. Hins vegar hvernig því er síðan skipt þá held ég að það yrði sömuleiðis stórt mál fyrir sambandið að ná samstöðu um ef til þess kæmi.


Ræðumaður: Þórdís Kolbrún R. Gylfadóttir

Frú forseti. Hugtakanotkunin eða  lagatæknilega svarið er að svefnaðstaða geti líka verið tjald. Ég skil hins vegar alveg hvaðan hv. þingmaður er að koma og auðvitað hefur það komið upp og verið hluti af  umræðu almennt og í gegnum tíðina hvort gistináttaskattur eigi heima á tjaldsvæðum eins og á hótelum. Þannig var það áður og hér er það lagt til sömuleiðis. Það var alltaf á tjaldsvæðum og er sömuleiðis lagt til nú. Þetta er eitt af því sem þarf að líta til, ef þú miðar  bara við forsendurnar og hver fjárhæðin eigi að vera og hver útfærslan eigi að vera; á hverja einingu, á hvern haus, hvort það er tjaldsvæði eða tekjutenging eða hvað. En þetta er útfærslan. Það eru sjónarmið með og á móti um hvort eitt eigi bara yfir alla  ganga, en auðvitað er það annars konar þjónusta að mæta á tjaldsvæði með eigið tjald  en að ganga inn á hótel. En þetta var sú útfærsla sem var ákveðin hér og það er mismunandi eftir löndum hvernig það er gert.


Ræðumaður: Þórdís Kolbrún R. Gylfadóttir

Frú forseti. Fyrst til að svara síðustu spurningu varðandi börn þá er ekki gert ráð fyrir að börn, einstaklingar undir 18 ára aldri, greiði gistináttaskatt. Hins vegar erum við hér með 300 kr. tölu, sem er auðvitað sama  krónutala og við vorum með fyrir Covid, sem væri auðvitað hærri ef við hefðum uppfært hana. En hins vegar erum við síðan að fara úr fyrirkomulaginu „á hverja einingu“ yfir í „á hvern haus“ eða hverja manneskju 18 ára og eldri. Það er sú aðferð sem alla jafna er viðhöfð í Evrópu þannig að við erum þá að færa okkur nær því. En annars staðar er yfirleitt prósentutenging, þ.e. það fer eftir verði per nótt á hótelum, sem er ekki hér, en hún miðar líka alla jafna við stjörnugjöf sem við erum ekki með hér. En það er auðvitað eitt af því sem hefur komið upp, hvort eðlilegra væri að þar sem þú greiðir miklu hærra verð fyrir hverja nótt þá værirðu sömuleiðis að borga fleiri krónur í gistináttaskatt  en ef þú værir á tjaldsvæði, farfuglaheimili eða hóteli. Þetta er sú útfærsla sem er hér og svo er spurning að hvaða marki hún kann að breytast í vinnunni fram undan og þessari stefnumótunarvinnu varðandi gjaldtöku.


Ræðumaður: Þórdís Kolbrún R. Gylfadóttir

Frú forseti. Fyrst varðandi fyrra atriðið þá er það alveg rétt að þetta hefur þessi áhrif sem þó eru ekki stórar fjárhæðir svona í stóru myndinni en allt telur það. Varðandi seinna atriðið þá er sú vinna einfaldlega í gangi af hálfu ferðamálaráðherra í þessum hópum og ég er ekki í stöðu til að segja neitt um það hvað ég telji að þar komi fram.

Það hafa verið gerðar ýmsar tilraunir eða komið upp hugmyndir um hvernig þetta verði best gert. Þær breytingar sem við höfum séð, bæði í formi þjónustugjalda og síðan ákveðinna sérleyfisgjalda innan þjóðgarða og annað slíkt, tel ég vera af hinu góða, bæði sem stýringartæki og til að tryggja jákvæða upplifun fólks og passa upp á náttúruna þannig að hver áfangastaður fyrir sig sé líka fjárhagslega sjálfbær og geti sjálfur svolítið tekið ákvarðanir, eins og til að mynda varðandi þjóðgarða. Það blasir við að það verður farið í frekari vinnu en ég er á þessum tímapunkti ekki í aðstöðu til að lista það upp  og það verður að koma í ljós þegar nær dregur.


Ræðumaður: Þórdís Kolbrún R. Gylfadóttir

Frú forseti. Það voru og eru undirliggjandi forsendur varðandi fjárlögin og það hefur verið vinna í gangi í ferðamálaráðuneyti um framtíðarfyrirkomulag um gjaldtöku, hvort sem það er mögulega komugjald eða einhvers konar innviða- eða náttúrugjald. Sú vinna er í gangi. Það var skýrt að gistináttaskatturinn yrði tekinn aftur upp og það var unnið í samráði við fagráðuneytið, sem er í þessari vinnu síðan heilt yfir til framtíðar, hvernig það væri best gert og niðurstaðan varð þessi.

Það er alveg rétt að fjárhæðin nær ekki að öllu leyti upp í þær forsendur sem þar eru en þetta var sú útfærsla sem lögð var áhersla á að yrði nú. Þessi breyting, að breikka skattstofninn með tilliti til þess að taka skemmtiferðaskipin inn, það hefur verið skýrt og kemur fram í stjórnarsáttmála sömuleiðis, og það sama með að breyta úr einingu og á hvern haus en þó 18 ára og eldri. Síðan er það framtíðarvinna að finna út úr frekari gjaldtöku og sú vinna er í gangi í fjármálaráðuneytinu.


Ræðumaður: Þórdís Kolbrún R. Gylfadóttir

Virðulegi forseti. Ég mæli hér með fyrir frumvarpi til laga um breytingu á ýmsum lögum um skatta og gjöld o.fl. Með frumvarpinu eru lagðar til breytingar á allmörgum lögum sem að mestu leyti varða skatta og gjöld. Við vinnslu þess var haft samráð við dómsmálaráðuneytið, matvælaráðuneytið, menningar- og viðskiptaráðuneytið, umhverfis-, orku- og loftslagsráðuneytið, utanríkisráðuneytið og Skattinn vegna einstakra ákvæða frumvarpsins.

Fyrst vil ég nefna ákvæði um gistináttaskatt sem kemur aftur til framkvæmda á árinu 2024 líkt og fram kom í frumvarpi til fjárlaga í haust. En álagningu hans var frestað tímabundið vegna heimsfaraldurs kórónuveiru. Lagt er til að í fyrsta lagi verði gildissvið laganna víkkað þannig að þau taki til rekstraraðila skemmtiferðaskipa, þ.e. bæði rekstraraðila skemmtiferðaskipa sem eingöngu eru notuð til að sigla um strendur landsins og rekstraraðila skemmtiferðaskipa sem sigla með farþega milli landa. Skattskyldan samkvæmt frumvarpinu nær eingöngu til þess tímabils þegar skipin dvelja innan tollsvæðis ríkisins.

Í öðru lagi er lagt til að greiða skuli gistináttaskatt af hverri seldri gistináttaeiningu fyrir hvern dvalargest, að undanskildum börnum undir 18 ára aldri. Í þriðja lagi er lagt til að gistináttaskattur verði í öllum tilvikum 300 kr. Breytingarnar taka til gistináttaeininga sem seldar verða frá árinu 2024. Þess má geta að menningar- og viðskiptaráðherra vinnur nú, ásamt hagaðilum að gjaldtöku í ferðaþjónustu til framtíðar.     Ætla má að breytingar á gistináttaskatti leiði til alls 1,8 milljarða kr. tekjuauka fyrir ríkissjóð, þar af 1,6 milljarðar kr. í gistináttaskatt og 0,2 milljarðar kr. í hliðaráhrif á virðisaukaskatt þar sem hann er lagður á söluverð gistingar að gistináttaskatti meðtöldum. Gistináttaskattur mun miðað við þessar forsendur skila alls 3,1 milljarði kr. í tekjur árið 2024. Þar af er búist við að 250 millj. kr. verði lagðir á vegna sölu gistingar um borð í skipum við Ísland sem hingað til hafa verið undanþegin skattinum, bæði skipum sem selja ferðir til og frá Íslandi með viðkomu í einni eða fleiri höfnum hérlendis og skipum sem einkum selja siglingu við eða kringum Ísland. Búist er við að áhrif af hækkun gistináttaskatts á gistingu í landi skiptist þannig að 300 millj. kr. af hækkuninni verði af gistingu Íslendinga en 1,2 milljarðar kr. af gistingu erlendra ferðamanna.

Í frumvarpinu er lögð til breyting á tekjuskattslögum sem snýr að því að leggja upplýsingaskyldu á rekstraraðila stafrænna vettvanga sem hafa milligöngu um, eða aðra aðkomu, að koma á viðskiptum milli leigjenda og leigusala, og eftir atvikum greiðsluþjónustu, í tengslum við fasteignir og lausafé hér á landi. Sem dæmi um þetta má nefna Airbnb. Upplýsingaskyldan kemur til með að byggjast á alþjóðlegri fyrirmynd sem flest ríki Evrópu hafa tekið upp og yrði því um að ræða samsvarandi skyldu hér á landi og gildir nú þegar víða annars staðar.

Þá er í frumvarpinu lagt til að tímabundnir styrkir til kaupa á hreinorkubílum úr Orkusjóði teljist ekki til skattskyldra tekna hjá mönnum á árinu 2024. Skattfrelsi styrkjanna hefur í för með sér tekjutap fyrir ríki og sveitarfélög sem gróflega má áætla um 1 milljarð kr. fyrir ríkissjóð og um 0,5 milljarða kr. fyrir sveitarfélög á árinu 2024.

Næst er komið að breytingum á lögum um gjald á áfengi og tóbaki sem heimila 50% lækkun á áfengisgjaldi fyrir tiltekið magn áfengra drykkja sem framleiddir eru af litlum og sjálfstæðum framleiðendum. Framleiðandi telst lítill ef ársframleiðsla hans á bjór er undir 500.000 lítrum á næstliðnu almanaksári. Þá telst framleiðandi sjálfstæður ef hann uppfyllir tvö skilyrði, þ.e. annars vegar að hann framleiði allan bjór á starfsstöð sinni með eigin framleiðslutækjum og á grundvelli eigin leyfis og hins vegar að annar aðili sem framleiðir áfengi eigi ekki meiri hluta í framleiðandanum, hvorki með beinum eða óbeinum hætti. Heimildin til að reikna lægra áfengisgjald tekur til samtals 200.000 lítra af bjór frá hverjum framleiðanda á hverju almanaksári. Gert er ráð fyrir að breytingartillagan leiði til tekjutaps fyrir ríkissjóð sem nemur tæpum 200 millj. kr. hvað innlenda framleiðslu varðar. Þar við bætist tekjutap vegna innflutts bjórs, en ekki var unnt að leggja nákvæmt mat á stærð hinna erlendu framleiðenda. Þó er gert ráð fyrir að afslátturinn vegna innflutta hlutans sé mun minni en hins innlenda.

Þá eru lagðar til breytingar í þá veru að fellt verði brott ákvæði í tollalögum sem kveður á um tollfrelsi skemmtiferðaskipa sem skráð eru erlendis en eru notuð í innanlandssiglingar í allt að fjóra mánuði á ári. Að baki breytingartillögunni búa samkeppnis- og jafnræðissjónarmið milli aðila, til að mynda gististaða og veitingahúsa. Samtök fyrirtækja í hótel- og gistiþjónustu hafa bent á þá samkeppnisröskun sem felist í siglingu þessara skipa í kringum landið. Einnig eru dæmi um svokölluð hótelskip, skip sem eru í sömu höfn í lengri tíma í beinni samkeppni við innlenda rekstraraðila, til að mynda gististaði og veitingahús. Gera má ráð fyrir því að breytingartillagan kunni að hafa fjárhagslega hagsmuni í för með sér fyrir ríkissjóð haldi rekstraraðilar þessara skipa viðteknum hætti og bjóði áfram upp á siglingar hringinn í kringum landið. Fjárhæðir í því samhengi liggja ekki fyrir en hins vegar liggja fyrir upplýsingar um að alls ellefu skemmtiferðaskip, sem skráð eru erlendis, hafi stundað siglingar í kringum Ísland sumarið 2023 án þess að eiga viðkomu í erlendri höfn í hverri ferð. Ferðirnar um landið voru tæplega 60 á tímabilinu og var heildarfjöldi gesta um 16.600.

Lagt er til að lögfest verði heimild fyrir innheimtumenn ríkissjóðs til að senda rafræna tilkynningu um fyrirhugaða stöðvun atvinnurekstrar í stafrænt pósthólf aðila í miðlægri þjónustugátt stjórnvalda, Ísland.is. Framkvæmdin hefur verið sú að innheimtumenn senda tilkynninguna með almennum pósti á lögheimili aðila en verði ákvæðið að lögum mun tilkynningin eingöngu verða send í stafrænt pósthólf aðilans og telst það fullnægjandi tilkynning í skilningi stjórnsýslulaga.

Þá vík ég að gjaldi í stofnverndarsjóð íslenska hestakynsins. Í lögum um útflutning hrossa er kveðið á um innheimtu sérstaks gjalds af hverju útfluttu hrossi og er það föst krónutala, eða 3.500 kr. Tekjur af gjaldinu eiga samkvæmt lögunum að renna í stofnverndarsjóð íslenska hestakynsins sem er í umsýslu Bændasamtaka Íslands og starfar eftir reglugerð um hann. Innheimta gjaldsins var áður í höndum Bændasamtakanna en var flutt til ríkisins árið 2019. Innheimta gjaldsins hófst ekki fyrr en 2021, þá miðað við útflutning hrossa allt frá ársbyrjun 2019. Sú innheimta var kærð til yfirskattanefndar sem komst að þeirri niðurstöðu að lagastoð fyrir henni væri ekki nægileg. Eftir úrskurðinn var það niðurstaða þáverandi atvinnuvega- og nýsköpunarráðuneytis í samráði við fjármála- og efnahagsráðuneytið að leita annarra leiða fremur en að halda innheimtunni til streitu. Því er lagt til að ákvæðið verði einfaldlega fellt brott og ný leið fundin.

Er þá komið að greiðslumarki samkvæmt búvörulögum en við fyrri endurskoðun búvörusamninga var greiðslumark framlengt út árið 2026. Það á því ekki að falla niður samkvæmt samningi um starfsskilyrði í sauðfjárrækt fyrr en 1. janúar 2027. Því er lögð til sú tæknilega breyting í lögunum að í stað ártalsins 2026 komi 2027.

Þá eru í frumvarpinu lagðar til breytingar á lögum um aukatekjur ríkissjóðs þannig að gjöld fyrir vegabréfsáritanir, sem mótteknar eru erlendis, verði miðuð við evrur í samræmi við skuldbindingar Íslands samkvæmt reglugerð Evrópusambandsins um samræmda útgáfu áritana. Ísland er skuldbundið af gerðinni og hefur hún verið innleidd með lögum um útlendinga og reglugerð um vegabréfsáritanir. Breytingartillagan tekur mið af því að Ísland er skuldbundið að lögum að fylgja fjárhæðarviðmiðum Evrópusambandsins um vegabréfsáritanir auk þess sem misræmi getur verið á fjárhæðum samkvæmt núgildandi lögum eftir því hvort einstaklingur sækir um vegabréfsáritun í sendiráði Íslands erlendis, en þá er miðað við gjald í gjaldmiðli viðkomandi lands, eða á Íslandi. Breytingartillagan gerir auk þess ráð fyrir því að ákvæðið verði endurskoðað í heild sinni og töluliðum raðað saman eftir skyldleika innan þess. Þá er jafnframt gert ráð fyrir því að fyrir umsókn um vegabréfsáritun skuli Útlendingastofnun gefa út gjaldskrá á mánaðarfresti er taki mið af miðgengi evru mánaðarins á undan fyrir útgáfu nýrrar gjaldskrár og námundað niður að næsta hundraði.

Virðulegi forseti. Vík ég þá að málefni utanríkisþjónustunnar þar sem á grundvelli mannauðsstjórnunar og hagkvæmnissjónarmiða er mælt fyrir um heimild utanríkisráðuneytisins til að ráða starfsmenn Íslandsstofu, án auglýsingar, tímabundið til starfa sem viðskiptafulltrúa í sendiráðum.

Í frumvarpinu eru að lokum lagðar til nokkrar minni háttar breytingar á lögum. Hér er í fyrsta lagi um að ræða ákvæði sem lögfest var í tekjuskattslögum fyrir ári síðan og heimilar að tekjur, að uppfylltum skilyrðum ákvæðisins, af nýtingu kaupréttar, sem annars hefðu verið skattlagðar sem laun, verði skattlagðar sem fjármagnstekjur. Lagt er til að gildistími ákvæðisins verði takmarkaður við tíu ár til samræmis við reglur EES-samningsins um ríkisaðstoð en almennt ber að tímabinda þannig reglur samkvæmt leiðbeiningum Eftirlitsstofnunar EFTA.

Í öðru lagi er lagt til að körtur og beltabifreiðar, þar með taldir vélsleðar, sem knúnar eru rafhreyfli, verði undanþegnar vörugjaldi. Tillagan er í samræmi við markmið stjórnvalda um orkuskipti en nú þegar eru bifhjól, þar með talin fjórhjól og sexhjól, og golfbifreiðar sem knúnar eru með rafhreyfli undanþegnar vörugjaldi.

Í þriðja lagi eru lagðar til breytingar á ákvæði í höfundalögum sem kveður á um árlega greiðslu bóta til höfunda fyrir eftirgerð höfundaverka til einkanota samkvæmt sérstakri fjárheimild í fjárlögum. Samkvæmt lögunum eru greiddar bætur til höfunda sem eru tiltekið hlutfall af tollverði vara sem flokkast í ákveðin tollskrárnúmer. Gerðar voru breytingar á tollskrá sem tóku gildi 2022 en þá fórst fyrir að gera breytingar á höfundalögum til samræmis við þá breytingu. Það leiddi til þess að bætur til höfunda skertust. Breytingartillögunni hér er ætlað að tryggja höfundum sömu bætur og þeir nutu áður en tollskránni var breytt.

Í fjórða lagi er lagt til að bætt verði við ákvæði í lögum um virðisaukaskatt, sem fjallar um skilyrði fyrir endurgreiðslu á virðisaukaskatti lögaðila, að seljandi þeirrar vinnu sem ákvæðið tekur til sé skráður á virðisaukaskattsskrá á því tímamarki þegar viðskipti eiga sér stað. Sams konar skilyrði gildir fyrir aðrar endurgreiðslur á virðisaukaskatti.

Í fimmta lagi er gert ráð fyrir nokkrum breytingum á ákvæðum tekjuskattslaga sem fjalla um skattskyldu erlendra aðila með tekjur hér á landi. Breytingarnar snúa að því að gera orðalag ákvæðanna skýrari en jafnframt að mæla sérstaklega fyrir um skattskyldu á gjöfum úr landi og öðrum tekjum sem ekki eru sérstaklega taldar upp í öðrum ákvæðum. Breytingarnar ættu að hafa takmörkuð áhrif í þeim tilvikum sem tvísköttunarsamningar eiga við. Þá er einnig lögð til sú breyting að fella niður persónuafslátt í þeim tilfellum þegar erlendir lífeyrisþegar fá lífeyristekjur frá Íslandi en persónuafsláttur er almennt veittur í því ríki þar sem viðkomandi er heimilisfastur eða búsettur en auk þess geta lífeyrisþegar sem búsettir eru innan EES, Sviss eða í Færeyjum sótt um að vera skattlagðir hér á landi líkt og innlendir aðilar og fá þar með persónuafslátt ef þeir fá meiri hluta tekna sinna frá Íslandi.

Að lokum eru í sjötta lagi lagðar til breytingar á tekjuskattslögum sem ætlað er að gera textann skýrari og til samræmis við skattframkvæmd án þess að um efnisbreytingar sé að ræða. Heimild í lögunum um frestun skattlagningar söluhagnaðar um tvö ár sem og heimild til lækkunar söluhagnaðar á móti stofnverði, tekur til öflunar bújarða og ófyrnanlegra náttúruauðæfa á bújörðum annars vegar og stofnverðs íbúðarhúsnæðis til eigin nota hins vegar. Það kemur þó ekki sérstaklega fram að öflun íbúðarhúsnæðisins þurfi að vera í tengslum við lok búreksturs en í framkvæmd hefur ákvæðið verið túlkað á þann veg, m.a. með tilliti til lögskýringargagna og nýlegs úrskurðar yfirskattanefndar. Rétt þykir að festa þessa framkvæmd í sessi þannig að skilyrði ívilnunar sem ákvæðið mælir fyrir um komi skýrt fram í texta þess. Þá er lagt til að færa umfjöllun um íbúðarhúsnæði í nýjan málslið þannig að ákvæðið verði auðskiljanlegra.

Ekki er talið að þessar breytingar muni hafa samanlagt teljandi áhrif á afkomu ríkissjóðs, sveitarfélaga, einstaklinga og lögaðila verði frumvarpið óbreytt að lögum. Jafnframt er talið að áhrif tillagna frumvarpsins á mælda verðbólgu á árinu 2024 af hækkun gistináttaskatts verði óveruleg og sama gildir um aðrar tillögur þess.

Virðulegi forseti. Að þessu sögðu legg ég til að frumvarpi þessu verði vísað til hv. efnahags- og viðskiptanefndar og til 2. umræðu að lokinni þessari umræðu.


Ræðumaður: Ásmundur Friðriksson

Virðulegi forseti. Ég vil byrja á því að þakka hæstv. mennta- og barnamálaráðherra Ásmundi Einari Daðasyni kærlega fyrir þessa umræðu. Það er mjög mikilvægt, ekki aðeins fyrir Alþingi heldur hvert og eitt okkar og auðvitað samfélagið allt, að þingið sé vel upplýst um það sem er að gerast í Grindavík og á vettvangi íbúa Grindavíkur á þessari stundu. Umræðan í gær með hæstv. dómsmálaráðherra var líka mjög mikilvæg fyrir okkur og ég veit að þessu verður fylgt eftir á næstu dögum og að þingið mun verða upplýst um það sem er að gerast.

Ég er aðeins búinn að eiga orðastað við ráðherrann um þá hluti sem standa fyrir dyrum í Grindavík og snúa að börnum og ungmennum þar í bæ og um það mikla verkefni sem fram undan er, að tryggja hag þeirra og menntun og að enginn heltist úr lestinni á meðan við erum að reyna að fóta okkur og rykið er að setjast. Ég held að það sé gríðarlega mikilvægt núna að við gefum öllum svigrúm. Það þurfa allir svigrúm. Það er mikið áfall fyrir barn að missa heimilið, missa skólann sinn og tengingarnar við félagana. Börn þurfa að ná áttum með foreldrum sínum, með ömmu og afa og vera nærri fjölskyldunni.

Þetta segi ég vegna þess að þetta hef ég upplifað sjálfur. Það eru reyndar 50 ár síðan ég stóð nákvæmlega í þessum sporum, að þurfa að yfirgefa skólann minn og sjá suma skólafélagana ekki fyrr en mörgum árum seinna. Það voru auðvitað aðrar aðstæður í fjölmiðlum þá og í því hvernig haft var samband á milli fólks en það er klárlega gríðarlega mikilvægt það svigrúm sem börnin þurfa að fá til að festa rætur á nýjum stað og að nýr staður verði framtíðartímabundin lausn og það verði ekki fyrr en þá sem börnin fara að sækja skóla og kynnast nýjum skólafélögum og taka þátt í lífinu í nýju umhverfi sem er framandi og þau enn með hugann við gamla skólann sinn, við félagana og það líf sem áður var.

Það kom fram í ræðu hér áðan að það þarf að tryggja íþróttastarfið og ég heyri það strax að margir hafa áhyggjur af því að það splundrist. Ég man vel eftir því í Eyjum að t.d. æfði ÍBV knattspyrnu í Keflavík, eða reyndar í Njarðvík, og leikmennirnir áttu heima hér alveg frá Þorlákshöfn og upp á Akranes og úti um allar trissur og það var farið til Keflavíkur eða Njarðvíkur á hverju kvöldi til að æfa knattspyrnu.

Við skulum leggja ofuráherslu á það að börnin fái svigrúm til þess að átta sig svolítið sjálf á því hvernig þau vilja nálgast þessi verkefni. Það er hlutverk okkar sem stjórnum og þeirra sem eru úti á vettvangi, fólksins sem munu bera ábyrgð á þessu í enda dagsins, að taka á móti þeim þegar þau verða tilbúin og búa þeim það atlæti sem er þeim fyrir bestu og að við gerum það á þann hátt að við getum verið stolt af því. Það mun auðvitað fylgja því einhvers konar brölt. Fólk er að flytja á milli húsnæða núna. Það er að koma sér fyrir hjá Stínu frænku uppi í Árbæ, fær svo íbúð í Vesturbænum eða inni í Vogahverfi og það er best að börnin fari í skólann þar sem framtíðarhúsnæði finnst. Einhverjir verða á Suðurnesjum en auðvitað er fólk að tínast út um allt land. Ég var að útvega fólki íbúð í Eyjum í gærkvöldi og öðrum sumarbústað uppi í Holtum í fyrrakvöld og svo stendur íbúð undir Eyjafjöllum öðrum til boða, þannig að fólk er að fara út um allt og við erum öll að aðstoða og hjálpa til.

Þessu fólki öllu fylgja börn sem eru að takast á við ný verkefni um leið og sorgin hefur komið harkalega aftan að þeim, mjög harkalega. Ég er ekki alveg viss um að við öll áttum okkur á því hvað þetta geta verið þung spor fyrir þau. Þess vegna er svo mikilvægt að við sem erum hér í þinginu, með ráðherrann í broddi fylkingar og hann með sitt fólk úti um allt, starfsmenn Grindavíkurbæjar og okkar besta fólk, að við treystum því til þess að gera það sem best er fyrir börnin og koma þeim til náms að nýju. En það liggur ekkert rosalega mikið á, eins og kom fram í ræðu áðan, við vitum aldrei hvað það mun kosta ef við flýtum okkur of hratt. Gefum svigrúm, leyfum rykinu að setjast og tökum síðan til óspilltra málanna, sem ég veit að allir eru að gera á þann hátt sem best er. Við óskum Grindvíkingum og ykkur öllum guðs blessunar.


Ræðumaður: Ásmundur Friðriksson

Virðulegi forseti. Ég verð að byrja á því að þakka fyrir þá umræðu sem hér fer fram í dag og er að frumkvæði hv. þm. Guðmundar Inga Kristinssonar. Ég dáist að dugnaði hans og elju við að halda málefnum fatlaðra einstaklinga á lofti. Þann tíma sem við höfum verið hérna saman á þinginu hefur  enginn þingmaður barist af jafn mikilli hörku og dugnaði og vilja fyrir þessum málstað og hann. Það er kannski ástæðan fyrir því að trúlega hef ég   sjálfur ekki flutt fleiri ræður um nokkurt málefni í þessum sal en einmitt málefni fatlaðra einstaklinga og hef tekið þátt í starfi velferðarnefndar allan tímann. Ég verð bara að segja það að þrátt fyrir allt, og þrátt fyrir það að við getum verið óánægð —  hér koma ágætar tillögur um nám fatlaðra sem ég tek undir alveg heils hugar — þá hefur margt  áunnist. Það er margt sem hefur verið mjög vel gert. En við erum líka á mörgum stöðum aftarlega á merinni. Við höfum verið að innleiða NPA-þjónustu hingað til Íslands að erlendri fyrirmynd og auðvitað var það stórkostlegt skref fram á við. En það hafa því miður ekki allir sem á því þurfa að halda fengið þá þjónustu og jafnvel þeir sem hafa fengið NPA-samninga hafa sumir hverjir ekki fengið þannig samninga að þeir   dugi hreinlega fyrir því sem verkefnið er, að koma þeim út af stofnununum og inn á heimili sitt þannig að þeir geti verið þar með sinni fjölskyldu og fengið aðstoð til  þess.

Ég tek  undir að hér hefur margt verið gott gert, frítekjumark fært upp í 200.000 kr., sem er gríðarlega mikill ávinningur fyrir fatlaða einstaklinga, hámark 25% í leigu og ýmsir aðrir hlutir sem við erum sammála um að við þurfum að halda áfram að bæta. Ég mun leggja mitt af mörkum til þess og halda áfram að styðja þennan góða þingmann sem er ötull talsmaður þessa málaflokks.


Ræðumaður: Berglind Harpa Svavarsdóttir

Virðulegi forseti. Málefni fatlaðs fólks er mikilvæg umræða sem fer hér fram í dag til að ræða hin ýmsu málefni sem snerta fatlað fólk með það að markmiði að standa ávallt vörð um þann hóp og tryggja honum þau lífsgæði sem við öll viljum hafa í okkar lífi. Víðtækur alhliða stuðningur til fatlaðs fólks er mikilvægur og endurspeglast í lögum og reglum hér á landi. Þau lög eiga að tryggja stuðning til fatlaðs fólks þannig að þau geti lifað góðu lífi í viðeigandi húsnæði, tryggja framfærslu og atvinnu við hæfi, aðgang að námi ásamt öðrum mikilvægum stuðningi sem þau þurfa inn í sitt líf. Þetta eru gríðarlega mikilvæg markmið sem við verðum ávallt að hafa að leiðarljósi.

Atvinna og virkni er gríðarlega mikilvæg fyrir okkur öll og ekki síður fatlað fólk. Við þurfum öll að hafa ákveðna rútínu í gegnum daginn, finna   tilgang hjá okkur með ákveðnu starfi sem hæfir okkur hverju sinni, fá einnig tækifæri til að stunda nám  við hæfi og hafa frelsi til að gera það sem gefur okkur lífsfyllingu og tilgang. Fatlað fólk þarf  mismunandi mikinn stuðning til þess og mikilvægt er að tryggja hann þegar hans er þörf.

Lagasetning til að standa vörð um réttindi fatlaðs fólks hefur verið stórlega efld í gegnum árin, sem ber að fagna. Nærsamfélögin, sveitarfélögin eru sá aðili sem framfylgir þeim lögum enda eru þau í mestri nánd við þá íbúa og finna vel hvar stuðningur þarf að koma inn  í hverju tilfelli fyrir sig. Sveitarstjórnarfulltrúar hafa ítrekað bent á mikilvægi þess að Alþingi tryggi fjármagn sem fylgi til sveitarfélaganna til að þau geti ávallt staðið fjárhagslega undir þeirri þjónustu sem lögin segja til um að þau eigi að veita hverju sinni. En það er mikilvægt að við á Alþingi sinnum því hlutverki   svo sveitarfélögin geti og muni ávallt standa vel að því að uppfylla alla þá lögbundnu skyldu sína um þjónustu  sem þeim ber að veita til allra íbúa sinna, sem er mikilvægur grunnur að því samfélagi sem við viljum búa í hér á landi.


Ræðumaður: Diljá Mist Einarsdóttir

Virðulegi forseti. Ég hef gjarnan tekið upp málefni sjúklinga með endómetríósu hér í þinginu, m.a. með fyrirspurnum til hæstv. heilbrigðisráðherra. Á dögunum fékk ég svar við einni slíkri varðandi það hvernig hefði tekist til við samninga við Klíníkina um endómetríósuaðgerðir. Svarið er vægast sagt áhugavert en kom mér kannski minna á óvart en öðrum. Á þessu eina ári frá því að hæstv. heilbrigðisráðherra samdi við einkaaðila hafði Landspítalinn framkvæmt 123 aðgerðir en Klíníkin 160 aðgerðir. Það munar nú um minna fyrir konur sem þjást af gríðarlega sársaukafullum sjúkdómi, sjúkdómi sem veldur þannig viðvarandi verkjum að sjúklingarnir eru jafnvel óvinnufærir til lengri tíma. Þar sem vekur síðan sérstaka athygli er samanburður á kostnaði aðgerðanna annars vegar hjá Landspítala og hins vegar hjá Klíníkinni. Þannig kostuðu aðgerðirnar að meðaltali um 1,5 millj. kr. á Landspítala en meðaltal dýrari aðgerða var rúmlega 1,7 millj. kr. Aðgerðakostnaður hjá Klíníkinni var hins vegar um 890.000 kr. að meðaltali og eru dýrari aðgerðir þar inni. Sem sagt: Þessar aðgerðir eru að meðaltali á bilinu 600–800 þús. kr. dýrari hjá Landspítalanum en hjá Klíníkinni. Hver einasta aðgerð. Ég segi aftur: Það munar um minna. Við þekkjum þessi áhrif mjög vel í mínum flokki. Þegar við stýrðum síðasta heilbrigðisráðuneytinu voru augnsteinaaðgerðir til að mynda boðnar út. Þannig fékkst margfalt hagkvæmara varð á aðgerðunum og langir biðlistar hurfu á skömmum tíma.

Virðulegi forseti. Ég hvet hæstv. heilbrigðisráðherra því til dáða í þessum efnum til að efla fjölbreyttara rekstrarform í heilbrigðisþjónustu. Þannig má búast við stóraukinni hagkvæmni og skilvirkni eins og dæmin sýna. Það er ekkert sem stendur í vegi fyrir þessu nema gamaldags hugsun og fordómar.


Ræðumaður: Ásmundur Friðriksson

Virðulegi forseti. Alþingi og ríkisstjórn eru svona slökkvilið í þeim vandræðum sem Grindvíkingar standa frammi fyrir núna. Það er mjög mikilvægt að við mætum á staðinn og bregðumst hratt og örugglega við. Heimili eru ónýt og þau sem standa heil eru ónotuð vegna þeirra aðstæðna sem þarna eru og fólkið þarf að finna sér annan viðverustað og finna öryggi á nýjum stað. Í því ljósi, virðulegur forseti, finnst mér það tilboð sem bankarnir gerðu Grindvíkingum um að stöðva afborganir en halda áfram að rukka vexti og verðbætur á fasteignalánum nánast hjákátlega broslegt í þeirri stöðu sem núna er uppi. Bankarnir þurfa ekki undir þessum kringumstæðum að hagnast á Grindvíkingum. Vaxtaokrið í þessu landi er nóg og verðbæturnar sem ofan á það bætast. Og svo ef fólkið þarf að leigja sér húsnæði á höfuðborgarsvæðinu eða annars staðar til viðbótar því sem fyrir er þá nær enginn endum saman undir þeim kringumstæðum. Fólkið getur ekki borgað tvöfalt af húsnæði.

Virðulegur forseti. Ég byrjaði þessa umræðu á mánudaginn var og varaði við því strax, það yrði að bregðast við svo að íbúar í Grindavík gætu losnað undan afborgunum af fasteignalánum, vöxtum og verðtryggingu og þeim yrðu tryggð laun og fyrirtækjunum yrði tryggt að þau gætu haldið áfram að greiða laun til starfsmanna sinna og þeim yrði gert kleift að hefja rekstur eins fljótt og hægt er og við gæfum íbúunum svigrúm til að koma sér fyrir. Við verðum að gera það á þann hátt að þeim líði eins bærilega með það og hægt er. Í því ljósi er það tilboð sem nú liggur fyrir frá bönkunum og lánastofnunum algerlega óviðunandi. Það er nánast móðgun við fólk að bjóða þetta.


Ræðumaður: Birgir Ármannsson

Forseti lítur svo á að samkomulag sé um að þingfundur geti staðið lengur í dag en þingsköp kveða á um svo unnt sé að ljúka umræðu um dagskrármálin.


Ræðumaður: Birgir Ármannsson

Borist hefur bréf frá menningar- og viðskiptaráðherra þar sem óskað er eftir fresti til þess að veita skriflegt svar við fyrirspurn á þskj. 450, um fjölda starfsmanna, stöðugilda og einstaklinga í verktöku hjá Ríkisútvarpinu ohf. og RÚV sölu ehf., frá Friðjóni R. Friðjónssyni. Einnig hefur borist bréf frá forsætisráðherra þar sem óskað er eftir fresti til þess að veita skriflegt svar við fyrirspurn á þskj. 426, um virði kvennastarfa, frá Dagbjörtu Hákonardóttur.


Ræðumaður: Birgir Ármannsson

Matvælastofnun – Eftirlit með velferð búfjár,Forseti vill tilkynna að skýrsla Ríkisendurskoðunar sem ber heitið hefur verið send stjórnskipunar- og eftirlitsnefnd til umfjöllunar, samanber 8. tölulið 1. mgr. 13. gr. þingskapa.


Ræðumaður: Bjarni Benediktsson

Virðulegi forseti. Ég vil þakka fyrir ágæta umræðu um þessa þingsályktunartillögu og mér finnst mikilvægt að það sé góður samhljómur í þinginu um þessi helstu áhersluatriði. Það eru kannski nokkrir punktar, nokkur atriði sem ég myndi vilja koma að undir lokin.

Það má kannski fyrst taka það fram að við höfum margar leiðir til að styðja við fólk á flótta og eitt af því sem við höfum gert, fyrir utan þau framlög sem hafa farið sérstaklega til palestínsku flóttamannaaðstoðarinnar, er að styðja við Flóttamannastofnun Sameinuðu þjóðanna. Þess má að sjálfsögðu geta hér vegna umræðunnar sem hér fór fram áðan að móttaka flóttamanna á Íslandi er ekki á forræði utanríkisráðuneytisins.

Eins er ágætt að taka það fram að þegar við viljum beita okkur á alþjóðavettvangi og velta fyrir okkur hvort við Íslendingar ættum að taka upp í einstaka tilvikum einhvers konar þvingunaraðgerðir þá hefur það nú verið þannig í sögunni að við höfum átt samstarf sérstaklega við Evrópuríkin um slíka hluti og höfum einkum átt samstarf við á undanförnum árum Evrópusambandið og önnur bandalagsríki, t.d. vegna innrásar Rússa í Úkraínu. Ég kannast ekki við að við höfum verið sem sjálfstætt ríki að setja ein og sér þvingunaraðgerðir til að koma okkar skilaboðum á framfæri eða berjast fyrir einhverjum tilteknum málstað. Ég þekki ekki dæmi þess. Ég þekki ekki til þess að það hafi komið til umræðu á vettvangi Evrópusambandsins t.d. að leggja á viðskiptaþvinganir vegna átakanna fyrir botni Miðjarðarhafs.

Við höfum hérna í þessari umræðu aðeins verið að ræða framlögin og ég tók þau sérstaklega fyrir í minni framsögu. Það er vel skiljanlegt að því sé velt upp hvaða sérstöku þýðingu það hafi að hækka markmiðin þegar okkur gengur svona tiltölulega hægt að ná fyrri markmiðum. En ég held að það hafi samt sem áður þýðingu. Ég held að það felist í því ákveðin viljayfirlýsing og skuldbinding að taka slíka áætlun til umræðu á þinginu og fá hana samþykkta. Í fyrsta lagi er mikilvægt að vera með langtímaáætlanir um aukin framlög og í annan stað er þá komið eitthvert viðmið til að mæla sig við og spyrja spurninga og ganga eftir því að menn fylgi því eftir sem áður hefur verið ákveðið. Það væri lítill metnaður fólginn í því að viðhalda lágu framlagi í stefnumörkuninni en segja síðan að við ætluðum bara að reyna að gera betur í framkvæmd. Ég held að þetta sé rétt stefna þess vegna og það sé orðið tímabært að horfast í augu við að það eru mjög mörg ár liðin síðan að við færðum viðmiðið upp í 0,35% og það sé vel tímabært á þessu áætlunartímabili að lýsa því yfir að við viljum gera meira og gera betur.

Ef við lítum til baka þá eru bara örfá ár síðan að við vorum í ríkisfjármálasamhenginu komin í það fína stöðu, sérstaklega hvað skuldirnar snerti, með ágætisjafnvægi í ríkisfjármálunum, að það mátti vel sjá fyrir að við gætum á áætlunartímabilinu hækkað framlögin. En síðan lendum við í heimsfaraldrinum sem hefur dregið dilk á eftir sér og hin ýmsu ytri skilyrði hafa versnað. Verðbólga hefur vaxið, við, höfum séð 14 vaxtahækkanir og stóraukinn þrýsting hér á móttöku flóttamanna til landsins þannig að það er algerlega gjörbreytt umhverfi hvað marga undirliggjandi þætti snertir.

Þá vík ég kannski aðeins að því hvernig við förum með framlög til móttöku flóttamanna á Íslandi í samhengi við framlög okkar til þróunaraðstoðar. Þarna höfum við verið að nota alþjóðleg viðmið. Við höfum sem sagt aðlagað okkur að aðferðafræði sem byggir á tilmælum þróunarsamvinnunefndar OECD, sem heitir DAC. Með því fáum við mjög skýran ramma um það hvað er rétt, eðlilegt og sanngjarnt að telja til opinberrar þróunaraðstoðar af heildarkostnaðinum. Við höfum sem sagt talið hluta af okkar kostnaði til opinberrar þróunaraðstoðar alveg frá árinu 2014 en síðan kemur þarna ný aðferðafræði sem byggir á tilmælum DAC 2018 og eins og ég sagði þá höfum við aðlagað okkur að þessu. Þetta gerir okkur kleift að spegla okkur í alþjóðaumhverfinu á sama grunni.

Ef við ræðum aðeins um það hvaða hlutfall við höfum verið að taka inn, ef við notum t.d. árið 2021, þá var hlutfall kostnaður vegna umsækjenda um vernd og flóttamanna af heildarframlögum Íslands til þróunarsamvinnu 6%. Ég held að það sé bara skynsamlegt að nota þessi viðmið. Aðrir eru að gera það, langflestir. Það eru dæmi um undantekningar frá því en langflestir eru að nota þessi viðmið. Ég veit t.d. að Lúxemborg gerir þetta ekki.

Að öðru leyti þá vil ég bara fagna þeim undirtektum sem við höfum fengið hérna með umræðunni sem fram hefur farið í dag. Ég býð fram alla aðstoð til utanríkismálanefndar við að vinna áfram með þingsályktunartillöguna og ég geri mér alveg grein fyrir því að það eru metnaðarfull markmið í þessari áætlun sem verður krefjandi að fylgja eftir. Það eru margir spennandi hlutir að gerast í þróunaraðstoðinni eins og við höfum aðeins komið hérna inn á. Í þessari alþjóðlegu þróunarsamvinnu erum við að stefna að opnun sendiráðs í Síerra Leóne. Það hefur verið lagður grunnur að því, eins og var aðeins komið inn á hérna, það hefur átt sér sinn aðdraganda og við erum með mjög góð dæmi úr annarri tvíhliða þróunarsamvinnu sem við getum bara verið mjög stolt af.

Að þessu sögðu þá læt ég máli mínu lokið, virðulegi forseti.


Ræðumaður: Diljá Mist Einarsdóttir

Virðulegi forseti. Ég þakka hæstv. utanríkisráðherra fyrir framsöguna. Það er þyngra en tárum taki að fylgjast með þeirri afturþróun sem hefur átt sér stað í þróunarríkjum. Eins og lýst er í tillögunni fer fátækt og ójöfnuður víða vaxandi og fjöldi fólks á flótta og vergangi hefur aldrei verið meiri en nú. Stöðuna má að hluta rekja til vaxandi óstöðugleika í heiminum en líka að hluta til ákvarðana sem vestræn ríki tóku í heimsfaraldri. Því miður virðist sem svo að öfugþróunin muni halda áfram. Þótt Ísland sé smáríki skiptir framlag okkar til alþjóðlegrar þróunarsamvinnu máli. Við höfum góða sögu að segja frá vegferð okkar til velsældar með aðstoð alþjóðasamfélagsins. Sérþekking okkar til að mynda á sviði jarðhitamála og jafnréttis getur sömuleiðis nýst þróunarríkjum heimsins og því er mikilvægt hvernig við verjum og forgangsröðum framlagi okkar til þróunarsamvinnu. Það er því ánægjulegt að sjá áherslu á sérþekkingu Íslands við úrlausn þróunarverkefna í tillögunni. Það er sömuleiðis jákvætt að eftir þessu sé tekið, m.a. af þróunarsamvinnunefnd OECD, DAC, sem benti nýlega á að stefna Íslands í þróunarsamvinnu hafi stuðlað að hámörkun áhrifa af framlögum Íslands þrátt fyrir smæð okkar. Þá er ánægjulegt að sjá áframhaldandi framgang mannréttindamiðaðrar þróunarsamvinnu, enda á þróunarsamvinna Íslands að endurspegla gildi okkar; virðingu fyrir lýðræði, mannréttindum, fjölbreytileika, umburðarlyndi, réttlæti og samstöðu eins og segir í tillögunni.

Ég tek því undir sértæk og þverlæg áhersluatriði stefnunnar; mannréttindi, jafnrétti kynjanna og umhverfis- og loftslagsmál. Sem herlaus, friðsæl þjóð er framlag okkar til mannúðaraðstoðar og störf í þágu stöðugleika og friðar bæði þörf og mikilvæg. Það er jákvætt að lögð sé áhersla á það í tillögunni að Ísland beiti sér í þágu lýðræðis, mannréttinda og réttarríkis, enda hefur Ísland gríðarlega hagsmuni af auknum stöðugleika og af því að bæta þessa þætti á heimsvísu. Það er mikilvægt að Ísland haldi áfram að nýta fjölbreyttar leiðir við að framkvæma þróunarsamvinnu. Í þeim efnum vil ég nefna sérstaklega samstarf við íslenskt atvinnulíf en utanríkisráðherrar Sjálfstæðisflokksins hafa lagt aukna áherslu á aðkomu þess við framkvæmd þróunarsamvinnu. Það er líka í samræmi við hávært ákall þróunarríkja sem hafa lagt áherslu á viðskipti en ekki einungis aðstoð, með leyfi forseta: Trade not Aid. Með þátttöku í þróunarsamvinnu axlar atvinnulífið samfélagslega ábyrgð og leggur sitt af mörkum en auk þess eru gríðarlega mörg vannýtt tækifæri fyrir atvinnulífið í þróunarríkjum.

Mig langar að fagna því sérstaklega að Síerra Leóne komi til viðbótar tvíhliða samstarfsríkjum okkar í þróunarsamvinnu. Ég hef séð það með eigin augum hversu mikið okkar sérþekking og reynsla hefur nýst og getur nýst enn betur þessu sárafátæka ríki. Þar er mikið verk að vinna, m.a. við að vinna gegn umskurði kvenna sem er einna útbreiddastur þar, eins hræðilegt og það nú er. Þegar ég fór einhverju sinni til Síerra Leóne í samfloti með samstarfsfólki úr utanríkisráðuneytinu þá hittum við m.a. fórnarlömb niður í allt að sex ára gömul sem voru örkumla fyrir lífstíð vegna þessara hræðilegu umskurðaraðgerða.

Við höfum vandað valið vel við samstarf okkar við stofnanir í þróunarsamvinnu, ekki síst til að reyna að tryggja að framlög Íslands renni þangað sem til er ætlast. Það getur verið áskorun að sjá til þess í þróunarríkjum heimsins sem búa sannarlega ekki við sömu starfshætti og gagnsæi og við og þar sem spilling er víða útbreitt og viðvarandi vandamál. Það er gríðarlega mikilvægt að við höfum virkt eftirlit með þessu og, vegna smæðar okkar og takmarkaðra úrræða, þá líka eftirlit með eftirlitinu.

Í dag fjallaði Morgunblaðið um eftirlit með þróunarsamvinnufé og umræður um það, m.a. á vettvangi ESB. Við þurfum að leita allra leiða til að þróunarsamvinnufé Íslands nýtist á þann hátt sem til er ætlast og að ekki sé misfarið með það. Íslensk stjórnvöld hafa ríka upplýsingaskyldu gagnvart Íslendingum um hvernig skattfé er varið og það á við um þróunarsamvinnuframlög eins og annað, hversu viðkvæmt sem fólk kann að vera fyrir umræðuefninu. Það er mikilvægt að árangur verði áfram hafður að leiðarljósi í þróunarsamvinnu Íslands og því jákvætt að það sé margítrekað í tillögu þessari að árangur verði settur í forgang í allri þróunarsamvinnu Íslands.


Ræðumaður: Bjarni Benediktsson

Ekki hérna.Koma fólki úr landi.Viðskiptaþvinganir.Virðulegi forseti. Þessi tala endurspeglar vilja þingsins. Verði þingsályktunartillagan samþykkt þá endurspeglar hún þá stefnu sem íslensk stjórnvöld vilja, styðja með sérstökum stuðningi Alþingis til að auka við framlög sín þannig að þau geti haldið í við þann mikla vöxt landsframleiðslunnar sem hefur hér verið. En að öðru leyti þá finnst mér í raun og veru þessi nálgun hv. þingmanns ekki svaraverð. Og ætla að koma hingað upp og halda því fram, í ljósi þess hvernig við höfum byggt upp málaflokk hælisleitenda á Íslandi þar sem við verjum 15 milljörðum á ári hér heima fyrir  í að taka fyrir þessi mál, flokka þau rétt, fara vel með  og koma þeim sem eiga rétt á aðstoð í skjól og hjálpa þeim við að aðlagast landinu, að koma hér upp og halda því fram að ég hafi engan áhuga á því sem ráðherra í ríkisstjórn að fylgja þeim alþjóðlegu skuldbindingum og lögum og reglum sem um þetta efni gilda — þetta er bara ómerkilegt í mínum huga, ekkert annað. Svo getur hv. þingmaður verið þeirrar skoðunar að við eigum að taka við öllum flóttamönnum í heiminum. Mér heyrist það vera kannski  nálgunin, að það eigi bara allir sem sækja um að fá samþykkt, alveg óháð því hvaða lög og reglur gilda um efnið. Hv. þingmaður getur þá bara talað fyrir því og svo skulum við sjá hvernig úr því spilast í framhaldinu.

Varðandi frekari aðgerðir íslenskra stjórnvalda þá munum við halda áfram með þann málflutning sem við höfum haft. Það er ekki til skoðunar á þessum tímapunkti að fara að beita viðskiptaþvingunum eða öðrum slíkum úrræðum vegna átakanna sem eru fyrir botni Miðjarðarhafs. Okkar aðaláhersla á þessum tímapunkti er að það verði dregið úr spennunni, að átökin verið stöðvuð og mannúðaraðstoð komi til þeirra sem eru í neyð.


Ræðumaður: Bjarni Benediktsson

Virðulegi forseti. Ég byrja bara á því að spyrja  hvort hv. þingmaður sé virkilega að halda því fram að íslensk stjórnvöld hafi verið að ýta undir átök. Það er auðvitað með mestu ólíkindum ef það er útgangspunktur hv. þingmanns að eitthvað í framgöngu íslenskra stjórnvalda á alþjóðavettvangi hafi verið til þess fallið að ýta undir átök. Ég sé að hv. þingmaður jánkar þessu og þá get ég í sjálfu sér ekkert annað gert en að hvetja þingmanninn einfaldlega til að lesa þær ræður sem hafa verið skrifaðar og fluttar og eru birtar, m.a. þær ræður sem hafa verið fluttar í allsherjarþinginu og skoða þann málstað sem við höfum þar varið og haldið uppi, sem byggir á því að alþjóðalög ber að virða, að við höfum stóraukið framlög okkar til mannúðarmála. Við höfum hvatt til þess að það sé dregið úr spennu. Við höfum hvatt til þess að það sé unnið til lengri tíma að friðsamlegri lausn þar sem tvö ríki geta búið í nágrenni við hvort annað í friði. Ég hafna því algerlega og kategórískt að við höfum með okkar framgöngu eða málflutningi verið að ýta undir átök. Ég hafna því algerlega. Þess vegna er í sjálfu sér erfitt að bregðast við spurningunni með öðrum hætti en þessum, ég vísa  hv. þingmanninum bara á að kynna sér þær áherslur sem eru opinberar.

Varðandi áherslu á lífskjör fólks á flótta þá erum við hér að tala um alþjóðlega þróunarsamvinnu. Við erum að tala um það sem við getum gert í alþjóðasamstarfinu til þess að styðja við stofnanir sem hafa þetta sérstaka markmið. Við höfum t.d. verið að stórauka framlög okkar til UNRWA, sem er með þetta hlutverk t.d. á þessu tiltekna átakasvæði.  Og já, ég held að við getum verið stolt af útlendingalöggjöfinni okkar á Íslandi, bara verulega stolt, og við erum að gera vel á því málasviði.


Ræðumaður: Bjarni Benediktsson

Virðulegi forseti. Ég mæli hér fyrir tillögu til þingsályktunar um stefnu um alþjóðlega þróunarsamvinnu Íslands til næstu fimm ára, eða fyrir tímabilið 2024–2028. Þingsályktunartillagan er lögð fram í samræmi við 5. gr. laga nr. 121/2008, með síðari breytingum, um alþjóðlega þróunarsamvinnu Íslands.

Með þingsályktunartillögunni eru alls tíu fylgiskjöl. Meðal þeirra má nefna umsögn þróunarsamvinnunefndar og aðgerðaáætlun 2024–2025, sem lýsir nánar með hvaða hætti unnið verður að markmiðum Íslands næstu tvö árin. Þar er lögð enn meiri áhersla á árangursstjórnun en í fyrri aðgerðaáætlunum. Innra og ytra samráð um áherslur nýrrar stefnu hefur verið víðtækt og hefur í raun verið yfirstandandi frá upphafi árs. Þróunarsamvinnunefnd skilaði snemma inn tillögum um áherslumál nýrrar stefnu og hefur rýnt drögin ítarlega, líkt og sést í umsögn nefndarinnar. Þá var haldinn samráðsfundur með helstu hagaðilum á Íslandi, auk þess sem gagnlegar ábendingar bárust úr umsögnum í gegnum samráðsgátt stjórnvalda. Enn fremur fór jafningjarýni þróunarsamvinnunefndar OECD á þróunarsamvinnu Íslands fram á sérstaklega hentugum tíma í lok síðasta árs og var nýtt til hins ýtrasta í stefnumótunarvinnunni.

Þetta er í fjórða sinn sem þingsályktunartillaga um stefnu stjórnvalda á þessu sviði er lögð fram og rædd á Alþingi. Fyrri umræður endurspegluðu sterka þverpólitíska samstöðu um mikilvægi málaflokksins og vilja til að sýna metnað þegar kemur að stuðningi íslenskra stjórnvalda við fátækari ríki heims.

Virðulegi forseti. Það er óhætt að segja að áskoranir í heimsmálum séu risavaxnar. Nefna má loftslagsbreytingar, öfgar í veðri, fæðuóöryggi, ófrið og pólitískan óstöðugleika, fólksflótta og vaxandi sárafátækt. Þessar áskoranir snerta flest ríki á einhvern hátt en eru hvergi jafn alvarlegar og í þeim fátækustu sem sum hver takast jafnvel á við þær allar samtímis. Fram til ársins 1976 þáði Ísland þróunaraðstoð. Við fengum stuðning í gegnum Marshall-aðstoðina eftir seinna stríð og tókum lán á hagstæðum kjörum hjá Alþjóðabankanum sem nýtt voru í mikilvæga innviðauppbyggingu víða um land. Þessi stuðningur var mikilvægur fyrir Ísland og átti þátt í heillaþróun í íslensku efnahagslífi á árunum eftir stríð. Síðan þá hafa, fyrir tilstilli framtakssemi, elju og stjórnmálastefnu sem hvetur til framtakssemi fólksins í landinu, orðið stöðugar framfarir í íslensku atvinnu- og efnahagslífi. Í dag er Ísland velmegandi ríki og eitt ríkasta land Evrópu. Þá stöðu ber okkur skylda til að nýta til að láta gott af okkur leiða. Við megum vera stolt af því að taka virkan þátt í alþjóðlegri þróunarsamvinnu og sýna metnað þegar kemur að framlögum og leggja okkar af mörkum svo að lyfta megi öðrum ríkjum úr fátækt.

Virðulegi forseti. Ég vil byrja á því að tala um framlög til þróunarsamvinnu. Frá árinu 1971, þegar Alþingi samþykkti frumvarp til laga nr. 20/1971, aðstoð Íslands við þróunarlöndin, hafa íslensk stjórnvöld ítrekað lýst yfir stuðningi við markmið Sameinuðu þjóðanna um að veita sem nemur 0,7% af vergum þjóðartekjum til alþjóðlegrar þróunarsamvinnu. Það er mikilvægt að Ísland sýni vilja sinn í verki og stígi skýr skref í átt að markmiðinu. Í þingsályktunartillögunni er því lagt til að framlögin fari úr 0,35% í 0,46% á gildistíma stefnunnar en með svipaðri árlegri hækkun má gera ráð fyrir að Ísland nái markmiði Sameinuðu þjóðanna árið 2035. Það er áríðandi að þessi hækkun skili sér til fátækustu ríkjanna enda hafa íslensk stjórnvöld ítrekað lýst því yfir að þau styðji markmið Sameinuðu þjóðanna um að veita sem nemur a.m.k. 0,15% af vergum þjóðartekjum til þeirra fátækustu, en á síðasta ári nam hlutfallið 0,1%. Með það í huga er gert ráð fyrir því í þingsályktunartillögunni að stuðningur Íslands við uppbyggingu í Úkraínu komi áfram til viðbótar við hefðbundin framlög til þróunarsamvinnu og sé þannig ekki á kostnað fátækari ríkja.

Í ljósi yfirstandandi umræðu um fjárlagafrumvarp ríkisstjórnarinnar er mikilvægt að taka fram að framlög til þróunarsamvinnu ýta ekki undir þenslu með sama hætti og útgjöld innan lands, enda að stærstum hluta í formi beinna framlaga til þróunarríkja og alþjóðastofnana og hafa því ekki áhrif á kaup á vöru eða þjónustu innan lands.

Þingsályktunartillagan byggist sem fyrr á heimsmarkmiðum Sameinuðu þjóðanna og Parísarsamkomulaginu, sem og öðrum alþjóðlegum samningum og sáttmálum sem Ísland er aðili að. Skýr forgangsröðun er áfram lykilatriði, þ.m.t. áhersla á málefnasvið þar sem Ísland hefur mikið fram að færa. Má þar nefna jafnréttismálin, þar sem litið er til Íslands eftir þekkingu og reynslu í þágu aukins kynjajafnréttis og valdeflingar kvenna í fátækari ríkjum. Á sama tíma er áríðandi að samstarfsaðilar séu vel skilgreindir þar sem lögð er áhersla á eflingu samstarfs frekar en að kröftum sé dreift of víða.

Yfirmarkmið alþjóðlegrar þróunarsamvinnu Íslands verður útrýming fátæktar, virðing fyrir mannréttindum og bætt lífsskilyrði, og grundvallast í þeirri sýn að heimsmarkmiðunum skuli náð fyrir árið 2030. Þá eru mannréttindi og jafnrétti kynjanna annars vegar og umhverfis- og loftslagsmál hins vegar, málefni sem skulu samþætt í öll verkefni á vegum íslenskra stjórnvalda og höfð til hliðsjónar þegar verkefni eru mótuð, framkvæmd og tekin út. Með því viljum við tryggja að verkefni Íslands verndi mannréttindi, stuðli að jafnrétti kynjanna og taki tillit til umhverfis- og loftslagstengdra þátta.

Virðulegi forseti. Í stefnunni verður lögð megináhersla á fjóra málaflokka. Í fyrsta lagi má nefna að mannréttindi og jafnrétti kynjanna eru nú í fyrsta sinn sett fram sem sérstakur málaflokkur. Eins og ég nefndi áðan býr Ísland bæði yfir dýrmætri reynslu og þekkingu á þessu sviði sem gefur starfi okkar aukið vægi. Við munum leggja sérstaka áherslu á valdeflingu kvenna og stúlkna, aukin borgaraleg réttindi, bætta stöðu hinsegin fólks, kyn- og frjósemisheilbrigði og -réttindi, baráttuna gegn kynbundnu ofbeldi, og þátttöku karla og drengja í jafnréttisbaráttunni. T.d. ætlum við að efla stuðning okkar við þau sem berjast fyrir mannréttindum hinsegin fólks í fátækustu ríkjunum, m.a. með lögfræðiaðstoð og stuðningi við þolendur ofbeldis í gegnum alþjóðlega jafnréttissjóðinn Global Equity Fund.

Í öðru lagi verður áfram lögð áhersla á að fjárfesta í mannauði, þar á meðal börnum og verðandi mæðrum og að styðja við aðgang þeirra að grunninnviðum og þjónustu á borð við menntun, næringu, heilbrigðisþjónustu og hreint vatn. Sérstaklega verður hugað að berskjölduðum hópum, þar á meðal fötluðu fólki og réttindum þess til jafns aðgangs að slíkri þjónustu. Uppbygging mannauðs er kjarninn í starfi Íslands í tvíhliða samstarfslöndum Íslands; Malaví, Úganda og Síerra Leóne, og síðasta áratuginn hefur náðst umtalsverður árangur í þeim efnum. Í þessum þremur löndum hafa t.d. um 700.000 manns, eða tvöfaldur íbúafjöldi Íslands, fengið aðgang að hreinu vatni og bættu hreinlæti en í kjölfarið hefur dregið mjög úr tíðni niðurgangspesta og vatnstengdra sjúkdóma. Þar njóta jafnframt nær 80.000 börn árlega góðs af bættu námsumhverfi á borð við skólabyggingar, þjálfun kennara og námsgögn, og hafa úttektir sýnt fram á umtalsvert bættan námsárangur meðal barna í þeim skólum sem Ísland hefur stutt. Til samanburðar má nefna að fjöldi grunnskólanemenda á Íslandi er um 47.000.

Í þriðja lagi verður lagður aukinn þungi á loftslagsmálin. Verndun og sjálfbær nýting náttúruauðlinda verður áfram áherslumál með það fyrir augum að almenningur njóti góðs af nýtingunni og að komandi kynslóðir megi njóta þeirra. Þar verður sérstök áhersla lögð á endurnýjanlega orku, verndun og sjálfbæra nýtingu hafs og vatna, sjálfbæra landnýtingu og endurheimt vistkerfa. Allt eru þetta svið þar sem Ísland hefur margt fram að færa byggt á okkar eigin sögu. Þar vil ég sérstaklega taka fram græna orkuöflun þar sem Ísland hefur ótvíræða sérstöðu en með þátttöku í starfi fjölþjóðlegra stofnana og í gegnum Jarðhitaskóla GRÓ getum við deilt þekkingunni og um leið margfaldað framlag okkar til málaflokksins.

Í fjórða lagi má nefna að í ljósi vaxandi óstöðugleika og átaka, loftslagsbreytinga og efnahagslegra þrenginga víða um heim hefur þörf fyrir mannúðaraðstoð farið hratt vaxandi. Henni verður því gert hærra undir höfði þar sem sjónum verður beint að fæðuöryggi, stuðningi við fólk á flótta og bætt mannúðaraðgengi. Starf í þágu stöðugleika og friðar spilar þar stórt hlutverk þar sem styrking félagslegra og borgaralegra innviða, virkt lýðræði og bættir stjórnarhættir eru í forgrunni. Má þar nefna stuðning okkar við frjálsa og lýðræðislegri fjölmiðlun, vernd tjáningarfrelsis og stuðning við réttindi blaðafólks í gegnum verkefni UNESCO.

Sem fyrr eru fjölbreyttar leiðir farnar til að vinna að áherslum Íslands. Í tvíhliða þróunarsamvinnu er rík áhersla lögð á stuðning við fólk í fátækustu héruðunum og eignarhald heimamanna haft í fyrirrúmi. Með afmarkaðri nálgun á tiltekin héruð nýtist framlag Íslands betur og stuðlar að meiri árangri. Við munum áfram beina sjónum okkar að fiskimannahéruðunum í Malaví og Úganda með það fyrir augum að bæta lífskjör í gegnum aukinn aðgang og gæði grunnþjónustu á svæðinu. Nú í haust bætist þriðja samstarfslandið við, Síerra Leóne, en stefnt er að opnun sendiráðs í Freetown á næstu mánuðum.

Starfsfólk sendiráða Íslands í tvíhliða samstarfsríkjum heldur utan um öll þróunarsamvinnuverkefni íslenskra stjórnvalda og er í stöðugu samráði við stjórnvöld á svæðinu og önnur framlagsríki. Í Síerra Leóne er verið að undirbúa sams konar nálgun og í Malaví og Úganda, enda hefur hún reynst sérstaklega árangursrík og mælst vel fyrir hjá viðkomandi stjórnvöldum. Engar breytingar eru gerðar á áherslustofnunum á sviði þróunarsamvinnu og mannúðarmála miðað við fyrri stefnu, enda hefur samstarfið gengið vel og starf stofnananna skilað góðum árangri. Í gegnum Alþjóðaframfarastofnunina höfum við t.d. átt þátt í að veita yfir milljarði manna aðgang að heilbrigðisþjónustu og yfir 400 milljón börnum bólusetningu síðustu tíu árin. Með stuðningi við Mannfjöldasjóð Sameinuðu þjóðanna síðastliðin fjögur ár höfum við jafnframt tekið þátt í að veita tæplega tveimur milljónum kvenna stuðning við öruggan barnsburð á svæðum þar sem mannúðarástand ríkir og tryggt þeim aðgang að nauðsynlegri heilbrigðisþjónustu.

Í stefnunni eru í fyrsta sinn skilgreindar áherslustofnanir á sviði loftslagsmála, enda vaxandi þáttur í starfinu. Stuðningur við samstarf við þrjár stofnanir verður þar í forgrunni en þær eru: Græni loftslagssjóðurinn, Green Climate Fund; Norræni þróunarsjóðurinn, NDF; og Aðlögunarsjóðurinn, Adaption Fund, en hann styður verkefni sem aðstoða þróunarlönd við að bregðast við áhrifum loftslagsbreytinga, til að mynda með því að setja upp veðurathugunarkerfi og varnir gegn flóðum eða bregðast við uppskerubresti.

Félagasamtök eru oft nær grasrótinni og eru því mikilvægur samstarfsaðili, bæði í þróunarsamvinnu og mannúðaraðstoð, enda hefur á umliðnum árum verið lögð mikil vinna í að efla samstarf við félagasamtök á Íslandi. Á næstu árum er jafnframt stefnt að auknu samstarfi við staðbundin félagasamtök í samstarfslöndum Íslands. Lögð er áhersla á að sérþekking Íslands nýtist í þágu framfara í fátækari ríkjum og hefur starf Jafnréttisskólans, Jarðhitaskólans, Landgræðsluskólans og Sjávarútvegsskólans um árabil gegnt þar mikilvægu hlutverki. Líkt og á við um aðra þætti í þróunarsamvinnu Íslands er mikilvægt að starfsemi skólanna skili sem mestum árangri með tilliti til þróunaráhrifa og verður tímabilið nýtt til að tryggja enn frekar að svo verði. Þá verður áfram átt samstarf við atvinnulífið í þágu heimsmarkmiðanna, enda er nú enn mikilvægara en áður að virkja sem flesta til samstarfs í því skyni að hámarka fjármögnun í þágu sjálfbærrar þróunar.

Að lokum verður lögð áhersla á að efla samstarf við fræðasamfélagið á gildistíma þessarar stefnu eftir því sem þykir vænlegt til árangurs.

Virðulegi forseti. Líkt og ég nefndi í upphafi tekur ný stefna mið af tillögum nýafstaðinnar jafningjarýni þróunarsamvinnunefndar OECD, en aðild að nefndinni er mikilvægur liður í að allt starf Íslands á þessu sviði sé í takti við bestu alþjóðlegu starfsvenjur. Við setjum góð vinnubrögð, gagnsæi og árangursstjórnun áfram í forgang, enda er það frumskylda okkar að tryggja að framlög Íslands nýtist sem allra best og stuðli að hámarksárangri. Að þessu sögðu, virðulegi forseti, legg ég til að í kjölfar þessarar umræðu verði tillögunni vísað til hæstv. utanríkismálanefndar.


Ræðumaður: Guðlaugur Þór Þórðarson

Virðulegi forseti. Ég þakka hv. þingmanni fyrir ræðuna og sömuleiðis andsvörin og sömuleiðis hv. þm. Orra Páli Jóhannssyni fyrir gott innlegg í andsvörum. Ég ætla ekkert að lengja þetta mjög mikið en þó vil ég aðeins taka aðeins það sem hér var nefnt, svo það sé alveg skýrt. Varðandi Náttúrurannsóknastöðina við Mývatn þá kemur þetta bara hreint og klárt fram í 1. gr.:

„Náttúrufræðistofnun stundar undirstöðurannsóknir á náttúru Íslands, vinnur staðfræðilegar og landfræðilegar grunnupplýsingar um Ísland og rekur náttúrurannsóknastöð við Mývatn, sbr. lög um verndun Mývatns og Laxár í Suður-Þingeyjarsýslu.“

Það verður nú ekki skýrara. Það er í 1. gr. Mér finnst þetta stórmerkileg saga sem býr að baki Náttúrurannsóknastöðinni við Mývatn. Það tengist í rauninni í því sem hv. þingmaður var að vísa í, með aðlaðandi vinnustaði og annað slíkt, að við Gíg erum við að sjá starfsstöð sem er bara mjög spennandi, þar ertu með spennandi þekkingarsetur þar sem er Umhverfisstofnun, Vatnajökulsþjóðgarður, RAMÝ o.fl., sveitarfélagið líka. Það er þetta sem við erum að líta til. Borgir á Akureyri eru annað dæmi. Þetta er að spretta víða upp. Það er alveg hugsunin í því þegar við erum að sameina þessar stofnanir að gera þetta að sterkum einingum til þess að við getum nýtt fjármögnun og mannauðinn í það sem stofnanir eiga að sinna. Við viljum helst ekki nýta fjármunina í annað.

Eins og hér hefur komið fram vantar okkur fræðafólk á þessu sviði og reyndar á öllum sviðum umhverfis-, orku- og loftslagsráðuneytisins. Ég held að það sé hvergi ofgnótt af sérfræðingum á þessu sviði. Sem betur fer erum við með hæfa erlenda einstaklinga t.d. að vinna núna á Veðurstofunni vegna þess að við erum með lítið af fræðafólki á því sviði þannig að það eru líka erlendir einstaklingar sem fylgjast núna með jarðhræringum á Reykjanesskaga og öðrum slíkum þáttum. Það er alveg sérstakt markmið og við vorum að ræða á ráðherranefndarfundi í morgun um mikilvægi þess að hvetja ungt fólk og vekja áhuga ungs fólks á þessum fræðasviðum því að stéttirnar eru að eldast. Ein ástæða fyrir því að það á að vera einfalt að flytja störfin út á land er að það verður mikil endurnýjun á næstu árum. Við erum búin að taka það út hjá stofnununum og ráðuneytinu hvað það eru margir sem eru að hætta sökum aldurs á næstu árum sem gerir það að verkum að við sjáum að við getum þá fært störfin út á land. Þetta snýr líka að því, og við finnum það alveg að yngra fólk sérstaklega gerir þær eðlilegu kröfur að hafa aðlaðandi vinnustaði þar sem þú átt möguleika á fjölbreyttu starfsumhverfi og stærri stofnanir bjóða upp á það. Ef vel gengur hjá stærri stofnunum eru meiri möguleikar á því að gera þær að aðlaðandi vinnustað.

Varðandi meðferð gagna þá er það mjög stórt verkefni og við eigum bara langt í land þegar kemur að náttúrufarsupplýsingum og þurfum m.a. meta hve mikið hefur varðveist. Þar er mjög stórt verkefni. Mjög mikilvægt er að gögnin séu aðgengileg öllum. Það er ekki bara mikilvægt t.d. fyrir sveitarfélögin sem eru að skipuleggja byggð og innviði og fyrir ýmsa slíka aðila heldur gefur það líka möguleika á allra handa nýsköpun þegar gögn eru sett fram og eru aðgengileg þannig að hinir frjóu hugar íslensku þjóðarinnar og kannski annarra geti nýtt þau til allra handa atvinnusköpunar.

Ég heyrði ekki neina efnislega ádeilu á frumvarpið. Ég held að það skipti mjög miklu að hv. umhverfis- og samgöngunefnd rýni það vel og fái gesti og annað slíkt. En ég vek athygli á því að það hefur komið skýrsla eftir skýrslu um að við séum með allt of margar litlar ríkisstofnanir og það er ekki vel farið með opinbert fé og það er heldur ekki besta leiðin til þess að stofnanir geti sinnt því hlutverki sem þær eiga að sinna. Það er kjarni máls. Oftar en ekki, ef slík frumvörp hafa komið fram, þá hafa þau strandað í þinginu þannig að um leið og ég hvet hv. þingnefnd til að fara vel yfir málið þá hvet ég líka hv. þingmenn til að klára það því að það skiptir máli.

Ég hef staðið í svona sameiningum eiginlega alltaf þegar ég hef verið ráðherra og það er mikil breyting núna miðað við þegar ég var að gera þetta fyrst með heilbrigðisstofnanir. Ég sameinaði margar og enginn vill núna snúa til baka með þær sameiningar. Ég hef ekki heyrt einn einasta stjórnmálamann nokkurn tímann nefna það. En það hefur orðið mjög mikil breyting á viðhorfi fólks almennt en ekki síst starfsfólks. Nú erum við öll sammála um að við viljum hafa eins mikið og hægt er af góðu og hæfu fólki sem er menntað á þessu sviði, og þú verður að vera menntaður á því sviði sem stofnunin tekur til til þess að geta sinnt þessum hlutverkum, við þurfum sérfræðinga á þessum sviðum, en þetta verður auðvitað líka að vera aðlaðandi og góður vinnustaður. Ef frumvarpið nær fram að ganga þá verða miklu betri tæki til þess að gera stofnunina að aðlaðandi vinnustað.

Það sem skiptir þó auðvitað alltaf mestu máli er að sinna þeim hlutverkum sem eru hér tilgreind og eru mjög mikilvæg. Hér var aðeins rætt um gögnin og þegar hv. þingmenn munu spyrjast fyrir um það þá munu þeir sjá að þar er mjög mikið verk óunnið þannig að því fyrr sem við getum hafist handa í nýrri stofnun því betra hvað það varðar.


Ræðumaður: Guðlaugur Þór Þórðarson

Já, já.Virðulegi forseti. Ég vil fyrst aðeins vekja athygli á verkefnum stofnunarinnar sem hér er frumvarp um. Ég held að við komumst að þeirri niðurstöðu þegar við lesum okkur til að það er hæpið að þetta sé mikill og virkur samkeppnismarkaður. Það er bara kjarni máls og þarf í sjálfu sér ekki að ræða meira nema menn vilji það, en það er einfalt að lesa sig í gegnum þetta. Hins vegar er það þannig með ÍSOR að þetta er B-hluta stofnun sem rekur sig eingöngu á sértekjum. Þegar menn skoðuðu samlegðina hvað það varðar lá alveg fyrir að það væri gríðarlega flókið mál og dýrt og erfitt að gera það þannig að þú værir með brunaveggina sem ætlast er til út af því lagaumhverfi sem við erum með. Það er staðreynd máls. Það var sett mikil vinna í að skoða nákvæmlega þessa þætti, hvort og hvernig væri hægt að gera þetta ef menn vildu stíga það skref. En það lá alveg fyrir og var augljóst að eftirlitsstofnanir myndu gera miklar athugasemdir mjög hratt við það að samkeppnisreksturinn væri inni í stórri stofnun sem væri annars ekki í samkeppnisrekstri og þá kæmi eðlilega upp sjónarmiðið um hvort þetta væri niðurgreiddur samkeppnisrekstur o.s.frv.

Varðandi það sem snýr að verkefnum Veðurstofunnar og að þessum stofnunum þá eru menn ekki hættir að skoða það. Það er hins vegar afskaplega mikilvægt að klára þessi frumvörp sem nú liggja fyrir. En við erum ekki að útiloka það, og reyndar bara alls ekki, að stigin verði frekari skref. Í mínum huga skiptir þetta máli vegna þess að þetta verða betri tæki til að sinna þessum mikilvægu verkefnum sem snúa náttúrlega í þessu tilfelli að verndun náttúrunnar en það er bara svo margt fleira, sem við getum kannski rætt á eftir.


Ræðumaður: Guðlaugur Þór Þórðarson

Ég þakka hv. þingmanni fyrir fyrirspurnina. Ég held að við myndum kannski slá einhver ný met ef þetta færi út í deilur um eitthvað sem er ekki neitt. Það er ekkert leyndarmál að þegar við fórum í þessa sameiningu þá skoðuðum við, eðlilega finnst mér, hvar samkeppnisrekstur er í öllu dæminu og niðurstaða liggur fyrir hvað þetta varðar. Greining á samkeppnisrekstri leiddi í ljós að hlutfall stöðugilda hjá Landmælingum sem vinna við  samkeppnisverkefni, sem skilgreina má í virkri samkeppni, er 1,8% og hlutfall stöðugilda hjá Náttúrufræðistofnun er 4,7%. Ég sé enga ástæðu til þess fyrir okkur að vera að sinna því sem aðrir geta sinnt og er virk samkeppni í. Hins vegar er staðan bara sú að vandamálið sem við horfumst í augu við er að við þurfum virkilega að hvetja ungt fólk til að fara í nám á þessu sviði því að okkur vantar fólk í þetta.

Ég vek athygli á samkeppnisrekstrinum, hlutfallið hjá Landmælingum er  1,8% og hjá Náttúrufræðistofnun Íslands rúmlega 4% þannig að það er ekki um að ræða eitthvert stórt hlutfall eða  það að við séum að breyta þessu í grundvallaratriðum. Auðvitað nýtum við útboð og annað slíkt og það er bara samkvæmt lögum og það er hagkvæmt og skynsamlegt þar sem það á við. Hins vegar liggur það alveg fyrir, líka hjá þessum stofnunum í hinum frumvörpunum, að það er vöntun á sérfræðiþekkingu á þessu sviði. Þetta er þekking og starfsemi sem í yfirgnæfandi tilfellum er ekki í neinum samkeppnisrekstri en er nauðsynleg fyrir land og þjóð. Hv. þingmaður vísar þar í loftslagsmálin en það er líka mjög margt annað. Náttúruváin er náttúrlega eitthvað sem við höfum verið að leggja áherslu á og vekja athygli á og kallar á okkur öll núna en fleira mætti nefna.


Ræðumaður: Guðlaugur Þór Þórðarson

Virðulegi forseti. Ég þakka hv. þingmanni aftur fyrir og eins og hv. þingmaður vísaði til þá segir hérna í 10. gr.:

„Ráðherra setur í reglugerð, að höfðu samráði við Náttúrufræðistofnun, nánari ákvæði um skipulag Náttúrufræðistofnunarinnar, þ.m.t. staðsetningu starfsstöðva hennar með það að markmiði að fjölga störfum á landsbyggðinni.“

Ég er ekki viss um að í mörgum lögum sé þetta skrifað jafn skýrt út og hér. Mér er það reyndar til efs, mér finnst það bara harla ólíklegt, jafnvel útilokað, þannig að ég held að bæði hafi verkin hafa talað en sömuleiðis er frumvarpið mjög skýrt hvað þetta varðar. Varðandi forstjóra þá er það náttúrlega eitt af því sem tengist reglugerðinni líka, hvar höfuðstöðvar verða og annað slíkt. En það er ekki tilgreint hvar þær eru  eins og var gert hér áður fyrr, þá voru allar höfuðstöðvar alla jafna í Reykjavík þó svo að þær sem voru í Reykjavík væru síðan settar á höfuðborgarsvæðið. Í ráðuneytinu var þetta skrifað út eins skýrt og það er. Það er sjálfsagt og mjög mikilvægt að taka góða umræðu í hv. þingnefnd og þinginu. En ég vil vekja athygli á einu, þegar ég kynnti þessar fyrirætlanir þá fékk ég heyra frá starfsfólkinu: Þetta mun ekki gerast því að þingið mun klúðra þessu. Við höfum séð þetta áður, höfum farið oft í gegnum þetta en þingið klúðrar þessu alltaf. En ég vil ekki trúa því að þingið klúðri þessu, ég trúi því að þingið klári þetta.


Ræðumaður: Guðlaugur Þór Þórðarson

Virðulegi forseti. Ég þakka hv. þingmanni fyrir fyrirspurnina og athugasemdina. Það hvort orðið náttúrustofur sé í heitinu er eitthvað sem hv. nefnd ræðir bara, það mun ekki breyta neinu um innihaldið. Það liggur alveg fyrir að það er vikið að náttúrustofum af góðri ástæðu og við höfum líka átt samtal við forsvarsmenn þeirra vegna þess að þeir hafa sýnt þessu mikinn áhuga og ég vona að það komi eitthvað gott út úr því og við erum að ræða við Samband íslenska sveitarfélaga vegna bókunar sem þeir voru með um hugsanlegt samstarf, jafnvel að ganga lengra hvað það varðar og við fögnum því bara.

Varðandi dreifingu starfa þá held ég að það sé ekkert hægt að ganga neitt lengra í að skrifa hlutina út. Þetta er náttúrlega tilgreint, held ég, alls staðar og kemur alls staðar fram að markmiðið er að færa störf út á land. Af hverju? Vegna þess að þar eru verkefnin að stærstum hluta og staðarþekking verður seint vanmetin og aldrei ofmetin. En það er hins vegar mikilvægt að hafa augun á þessu. Við höfum auðvitað frá því að ég kom inn í ráðuneytið t.d. fært lögheimili Vatnajökulsþjóðgarðs á Höfn og höfum verið að styrkja starfsstöðvarnar um landið. Við ætlum ekki að færa neina sem eru að vinna núna á höfuðborgarsvæðinu en hins vegar liggur fyrir að það verður ansi mikil endurnýjun og þá höfum við hug á því að hafa þetta sem störf með staðsetningu þó svo að þau geti verið á nokkrum stöðum á landinu.


Ræðumaður: Guðlaugur Þór Þórðarson

Hæstv. forseti. Ég mæli hér fyrir frumvarpi til nýrra heildarlaga um Náttúrufræðistofnun. Frumvarpið var unnið í umhverfis-, orku- og loftslagsráðuneytinu í náinni samvinnu við viðkomandi stofnanir ráðuneytisins.

Frumvarpið felur í sér tillögu um að Landmælingar Íslands og Náttúrurannsóknastöðin við Mývatn verði hluti af Náttúrufræðistofnun Íslands auk þess sem stofnunin muni framvegis bera heitið Náttúrufræðistofnun. Tillagan er hluti af umfangsmiklum stofnanabreytingum sem unnið hefur verið að frá árinu 2022. Áformað er að leggja fram á 154. löggjafarþingi alls þrjú frumvörp þar sem lagðar eru til stofnanabreytingar og auk þess verður lagt fram frumvarp um að sameina Stofnun Vilhjálms Stefánssonar við Háskólann á Akureyri. Auk þess frumvarps sem hér liggur fyrir er fyrirhugað frumvarp til laga um Umhverfis- og orkustofnun og frumvarp til laga um Náttúruverndar- og minjastofnun. Um er að ræða tillögur um þrjár stærri og öflugri stofnanir í stað átta, auk þess sem Stofnun Vilhjálms Stefánssonar fer undir Háskólann á Akureyri eins og áður segir og síðan má bæta við að gert er ráð fyrir því að sameina Orkusjóð og loftslagssjóð.

Áform um lagasetninguna og drög að fyrirliggjandi frumvarpi hafa verið birt í samráðsgátt stjórnvalda til kynningar og athugasemda og hefur verið unnið úr þeim athugasemdum sem bárust eins og nánar greinir í samráðskafla frumvarpsins.

Í vinnu við stofnanabreytingar hefur verið lögð áhersla á að skapa vettvang fyrir kraftmeira fagstarf og árangur. Eins og áður segir eru markmiðin m.a. að til verði stærri og kröftugri stofnanir sem efla þekkingar- og lærdómssamfélag, samnýting á þekkingu, innviðum og gögnum og faglega spennandi og áhugaverðir vinnustaðir. Einnig er rík áhersla lögð á að fjölga störfum á landsbyggðinni og störfum með sveigjanlegum starfsstöðvum í kjörnum sem dreifast um landið.

Að baki frumvarpinu liggur frumathugun sem gerð var í samvinnu við forstöðumenn og aðra starfsmenn stofnana. Athugunin leiddi m.a. í ljós samlegð með starfsemi Náttúrufræðistofnunar Íslands, Náttúrurannsóknastöðvarinnar við Mývatn, Landmælinga Íslands, Veðurstofu Íslands og Íslenskra orkurannsókna, ÍSOR. Ávinningur lýtur að faglegum viðfangsefnum, mannauði og þekkingu, fjármagni, innri virkni og þjónustu. Eftir nánari skoðun hefur þó verið fallið frá því að svo stöddu að hafa ÍSOR með í áformum um sameiningu sökum sérstöðu hennar, en ÍSOR er B-hluta stofnun og í samkeppnisrekstri. Einnig hefur verið ákveðið að taka Veðurstofuna til nánari skoðunar í tengslum við sameiningaráform.

Stýrihópur ráðuneytisins skilaði ráðherra forathugun í desember 2022 þar sem lögð voru fram meginmarkmið og tillögur um breytingar á stofnanaskipulagi þar sem er m.a. er byggt á greiningu á fjármálum og rekstri, mannauðsmálum og húsnæðismálum auk þess sem sérstaklega var skoðuð staðsetning starfa á landsbyggðinni.

Í frumvarpi þessu er Náttúrufræðistofnun ætlað að fara með þau hlutverk og verkefni sem Náttúrufræðistofnun Íslands, Landmælingar Íslands og Náttúrurannsóknarstöðin við Mývatn hafa í dag og eru almennt ekki lagðar til breytingar hvað það varðar. Þær breytingar á verkefnum eða hlutverkum sem eru lagðar til koma til af sérstökum ástæðum, svo sem ef ekki eru forsendur fyrir þeim lengur eða leggja þarf þau niður sökum sameiningarinnar.

Í dag sinna Landmælingar Íslands fyrst og fremst þjónustu- og samræmingarhlutverki meðal opinberra stofnana og sveitarfélaga vegna grunngagna um Ísland. Segja má að stofnuninni sé ætlað að tryggja að slík gögn séu tiltæk, aðgengileg og varðveitt óháð því hver aflar þeirra, t.d. þegar kaup á gögnum eru boðin út. Einnig er mikilvægt grunnverkefni Landmælinga að reka hnita- og hæðarkerfi landsins sem er undirstaða undir allar staðarákvarðanir, svo sem vegna framkvæmda, eignamarka, orkunýtingar, ferðaþjónustu, skipulagsmála, landnýtingar og samgangna. Þessi verkefni verða seint talin til samkeppnisrekstrar því að ríkið þarf að tryggja að grunngögn sem aflað er fyrir opinbert fé nýtist sem best og séu traust, örugg og aðgengileg. Landmælingar Íslands hafa dregið sig að langmestu leyti út úr samkeppnisrekstri á liðnum árum og hætti t.d. loftmyndatökum af Íslandi árið 1998 og árið 2007 var kortalager og útgáfuréttur landakorta seldur með útboði. Þá voru gögn stofnunarinnar gerð gjaldfrjáls 2013.

Meginhlutverk Náttúrufræðistofnunar Íslands birtist í lögum um Náttúrufræðistofnun Íslands og náttúrustofur, nr. 60/1992, en stofnunin hefur einnig umfangsmikið hlutverk samkvæmt náttúruverndarlögum. Stofnunin sinnir m.a. vöktun á lykilþáttum íslenskrar náttúru, skráningu náttúruminja, mati á verndargildi þeirra, hefur umsjón með C-hluta náttúruminjaskrár, ber ábyrgð á vöktun, veitingu umsagna, fræðslu, ráðgjöf o.fl. Náttúrufræðistofnun Íslands hefur umtalsvert hlutverk í samstarfi við Umhverfisstofnun samkvæmt lögum um lögum um vernd, friðun og veiðar á villtum fuglum og villtum spendýrum, nr. 64/1994, að því er snýr að ráðgjöf, umsögn, rannsóknum og skráningu.

Náttúrurannsóknastöðin við Mývatn starfar á grundvelli laga um verndun Mývatns og Laxár í Suður-Þingeyjarsýslu, nr. 97/2004, og hefur verið við lýði frá árinu 1974 í kjölfar samkomulags forsætisráðherra fyrir hönd ríkisstjórnar Íslands, stjórnar Laxárvirkjunar og Landeigendafélags Laxár og Mývatns frá því í maí 1973, sem kvað m.a. á um samningu frumvarps til laga um verndun Laxár- og Mývatnssvæðisins. Samningurinn markaði endalok svokallaðrar Laxárdeilu vegna virkjunar Laxár í Suður-Þingeyjarsýslu. Í frumvarpi því sem nú liggur fyrir er lagt til að Náttúrurannsóknastöðin verði starfrækt undir væng Náttúrufræðistofnunar.

Náttúrurannsóknastöðin við Mývatn hefur staðið fyrir vöktun og rannsóknum við Mývatn og Laxá í fimm áratugi. Brýnt er að áfram verði tryggð samfella í náttúruvöktun stöðvarinnar og að það mikilvæga vísinda- og fræðastarf sem þar fer fram haldi áfram. Um er að ræða litla stofnun með stórt hlutverk og eingöngu tvo fastráðna starfsmenn. Aðstöðuleysi er farið að segja til sín og stofnunin hefur ekki næga burði ein og sér eigi hún að uppfylla þær margvíslegu stjórnsýsluskyldur sem ríkisstofnunum ber að sinna. Náttúrufræðistofnun Íslands hefur þá aðstöðu, búnað og starfsfólk sem þarf til að sinna verkefninu og tryggja stofnanaumgjörð sem upp á vantar. Starfsemi Náttúrurannsóknastöðvarinnar fellur mjög vel að starfsemi þeirra stofnana sem sameinast í Náttúrufræðistofnun þótt umfangið sé mun minna og verksvið þrengra.

Hugmyndir um sameiningu Náttúrufræðistofnunar og Náttúrurannsóknastöðvarinnar við Mývatn eiga sér langan aðdraganda. Í nóvember 2014 vann stýrihópur á vegum umhverfis- og auðlindaráðuneytisins frumathugun á samlegð stofnana á sviði rannsókna og vöktunar. Meðal sviðsmynda var sameining Náttúrufræðistofnunar Íslands og Náttúrurannsóknastöðvarinnar við Mývatn. Meginforsendur verkefnisins voru að stefna bæri að aðskilnaði milli rannsóknar- og vöktunarverkefna og stjórnsýslu annars vegar og framkvæmdaverkefna stofnana hins vegar, jafnframt að leitast við að styrkja og samræma rannsókna- og vöktunarinnviði svo að fyrir lægi skýr sýn á það hvaða rannsóknir og vöktun á náttúru landsins væri rétt að stunda. Í skýrslu stýrihópsins frá árinu 2015 var lögð til sameining Náttúrufræðistofnun Íslands og Náttúrurannsóknastöðvarinnar við Mývatn. Áformin gengu ekki eftir á þessum tíma en sömu röksemdir eiga við nú um hagkvæmni og ávinning.

Markmiðið með þessu frumvarpi er að efla faglegt starf á sviði gagnaöflunar, rannsókna, kortlagningar og vöktunar á náttúru Íslands. Tryggja þarf markvissa uppbyggingu gagnasafna og rannsóknainnviða með góðu aðgengi að rannsóknum og gögnum og áreiðanlegum rauntímamælingum. Einnig þarf að tryggja forsendur fyrir öflugum grunnrannsóknum og hagnýtum rannsóknum sem eru unnar á grundvelli samráðs milli eininga.

Verði frumvarpið að veruleika mun fjöldi starfsfólks í Náttúrufræðistofnun verða alls 72, sem áfram starfi á núverandi starfsstöðvum stofnananna í Garðabæ, Akranesi, Akureyri, Mývatni og Breiðdalsvík.

Ný stofnun þarf að hafa skýra og greinargóða yfirsýn yfir náttúru Íslands á hverjum tíma, búa yfir áreiðanlegum gögnum og vera öflug í miðlun upplýsinga og fræðslu. Litið er til þess að ný Náttúrufræðistofnun geti með öflugri hætti stuðlað að bættu öryggi íbúa og innviða, markvissum viðbrögðum og aðlögun vegna áhrifa loftslagsbreytinga, vernd náttúru, sjálfbærri nýtingu auðlinda og náttúru og kolefnishlutleysi Íslands 2040.

Frumvarpið felur í sér talsverðar breytingar frá lögum nr. 60/1992, um Náttúrufræðistofnun Íslands og náttúrustofur. Lagt er til að hlutverk og verkefni Landmælinga Íslands og Náttúrurannsóknastöðvarinnar við Mývatn séu færð inn í ný lög auk helstu ákvæða núverandi laga um Náttúrufræðistofnun Íslands og náttúrustofur. Í frumvarpinu eru einnig lagðar til breytingar á öðrum lögum til samræmis við ákvæði frumvarpsins. Gert er ráð fyrir að sameiningin hafi í för með sér hagræðingu til lengri tíma sem nýtt verður til að efla nýja stofnun. Í henni felst m.a. samnýting á tækjum og búnaði, betri nýting fjármagns vegna sérhæfðra upplýsingakerfa, aukin samþætting og samlegð í stoðþjónustu, tækifæri til að draga úr húsnæðiskostnaði, minni launakostnaður, m.a. sökum færri stjórnenda, og aukin hagkvæmni í innkaupum.

Í því sambandi má nefna nýundirritaðan samning ráðuneytisins við Ríkiskaup um gæðamat og ráðgjöf á sviði opinberra innkaupa. Samningurinn felur í sér greiningu Ríkiskaupa á innkaupagögnum ráðuneytisins og stofnana þess og gæðamat á innkaupunum. Í gæðamatinu felst ráðgjöf um fylgni við lög, yfirsýn yfir sameiginlegar innkaupaþarfir og tækifærisgreining á innkaupum með áherslu á sjálfbærni og hagkvæmni. Nýleg greining á samkeppnisrekstri stofnana leiddi í ljós að hlutfall stöðugilda hjá Landmælingum sem vinnur við samkeppnisverkefni, sem skilgreina má í virkri samkeppni, er 1,8% og hlutfall stöðugilda hjá Náttúrufræðistofnun Íslands 4,7%. Hjá Landmælingum er um að ræða þjónustu við vistun og miðlun gagna, kontrólpunktamælingar og ráðgjöf við gerð og miðlun landupplýsinga. Hjá Náttúrufræðistofnun er um að ræða gróðurgreiningu, vöktun fugla og sveppagreiningar. Gera má ráð fyrir að þessi verkefni verði tekin til skoðunar í stefnumótunarvinnu nýrrar stofnunar verði frumvarpið að lögum.

Verði frumvarpið óbreytt að lögum er ekki gert ráð fyrir að lögfesting þess muni hafa áhrif á útgjöld eða afkomu ríkissjóðs.

Virðulegur forseti. Ég hef hér rakið meginefni frumvarpsins og legg til að því verði að lokinni 1. umræðu vísað til hv. umhverfis- og samgöngunefndar.


Ræðumaður: Guðrún Hafsteinsdóttir

Virðulegi forseti. Ég vil þakka þingmönnum hér í dag fyrir umræðuna. Það er gott að finna þann samhug sem er hér meðal þingmanna í dag. Það er gott að finna að öll íslenska þjóðin ætlar að standa þétt við bakið á Grindvíkingum og við ætlum að fara í gegnum þetta krefjandi verkefni saman, enda erum við sterkt samfélag. Okkur Íslendingum hefur tekist að byggja upp sterkt og öflugt samfélag hér á landi. Okkur hefur lánast að fara í gegnum ýmsar alvarlegar hamfarir á síðustu áratugum og við höfum gert það vel. Fyrir 50 árum þurftu Vestmannaeyingar að yfirgefa eyjuna sína upp á von og óvon rétt eins og Grindvíkingar þurftu að yfirgefa víkina sína síðastliðið föstudagskvöld upp á von og óvon. Skilaboð mín til okkar allra er: Horfum til Vestmannaeyja, horfum til þeirrar blómlegu byggðar sem þar hefur risið og reis úr ösku. Vestmannaeyjar eru gott dæmi um að fyrir 50 árum — við höfum verið að minnast þeirra tímamóta — dundu yfir þær hörmungar sem við þekkjum en á undraskömmum tíma tókst íbúum þar að byggja bæinn sinn upp aftur og þar er gott og sterkt samfélag. Því hef ég fulla trú á því að Grindvíkingum takist það sama, að byggja upp gott og öflugt samfélag í víkinni fögru.


Ræðumaður: Birgir Þórarinsson

Frú forseti. Ég vil þakka þessa umræðu og ég vil þakka skýrslu hæstv. dómsmálaráðherra og hennar vasklegu framgöngu hér í þessu máli sem hefur reynst okkur öllum erfitt,  sérstaklega Grindvíkingum. Ég þakka góða upplýsingagjöf til þingsins og okkar þingmanna um stöðu málsins. Það er náttúrlega ákaflega mikilvægt. Ég vil einnig nota tækifærið og þakka þeim öllum sem hafa komið að því að aðstoða Grindvíkinga við að yfirgefa bæjarfélagið sitt og sömuleiðis að sækja sína persónulegu eigur, lögreglu- og björgunarsveitum og öllum þeim sem hafa komið að því verkefni sem er ákaflega mikilvægt. Þetta eru mjög sérstakar aðstæður og erfitt að trúa því að þetta sé orðinn veruleikinn. Ég vil einnig þakka prestum á Reykjanesi og fleirum sem stóðu fyrir samverustund í Hallgrímskirkju sem var mjög vel sótt og það var vel til fundið. Þar mættu mjög margir Grindvíkingar og var mikill samhugur meðal fólks og ánægjulegt að sjá það.

Verkefnið sem við stöndum frammi fyrir er mjög stórt eins og við vitum. Það er mikið tjón í Grindavík en það er rétt að halda því til haga að eignir fólks eru tryggðar. Náttúruhamfaratrygging mun bæta það tjón sem fólk hefur orðið fyrir og auk þess eru veitukerfi tryggð og er mikilvægt að hafa það í huga. Hafist verður handa við að endurbyggja Grindavíkurbæ. Ég trúi því statt og stöðugt að það verði áfram blómleg byggð í Grindavík.

Auk þess vildi ég koma því á framfæri að þingflokkur Sjálfstæðismanna átti fund með jarðvísindamanni í morgun, Ara Trausta Guðmundssyni, fyrrverandi alþingismanni. Það var mjög fróðlegur fundur og gott að fá vísindamann til að funda sérstaklega með þingmönnum til að fara yfir stöðuna. Að sjálfsögðu er mikil óvissa og það er auðvitað afar slæmt að vita til þess að kvikugangur hafi myndast undir bæjarfélaginu en það er líka hægt að halda því til haga að þessi kvikugangur getur kólnað og storknað og ekki komið til eldsumbrota, sem við að sjálfsögðu vonum. Vonandi tekst bara að byggja blómlegt samfélag upp að nýju í Grindavík og lagfæra það sem hægt er að lagfæra og byggja síðan nýtt þar sem ekki er hægt að lagfæra.

Ég vil koma því á framfæri hér að það er afar mikilvægt, og hefur verið sagt hér í þessum sal, að þau fyrirtæki sem hafa bolmagn til, og það eru stöndug fyrirtæki í bæjarfélaginu Grindavík, styðji vel við sína starfsmenn sem geta ekki sótt vinnu af skiljanlegum ástæðum. Það er bara mikilvægt og ég vil hvetja fyrirtæki til að leita allra leiða til að fólk haldi sínum launum þar til við sjáum hvernig þetta þróast og vonandi að starfsemin geti hafist að nýju.

Ég vil fagna því að í gær samþykktum við lög um vernd mikilvægra innviða á Reykjanesi þar sem er komin skýr heimild til að fara í varnargarða. Þó að það sé ákveðin tilraun þá hafa þeir gefið góða raun, eins og í þessum eldgosum sem hafa verið í Geldingadölum, og það var hægt að fara í ákveðnar tilraunir þar sem betur fer og vísbendingar um að þeir skipti töluverðu máli. Þannig að ég fagna því að það sé komið í gang.

Aðeins í lokin, af því að það hefur verið minnst á þessa skattheimtu sem felst í þeim lögum sem voru samþykkt í gær, þá vil ég bara segja það að þetta er mjög óverulegur skattur. Þetta eru um 8.000 kr. á ári fyrir íbúðarhús sem er metið á 100 milljónir. Þannig að þeir sem búa í húsnæði sem er 60–70 millj. kr. virði borga kannski 6.000 kr. á ári.   Mér finnst sá skattur bara vera  samstaða með Grindvíkingum en að sjálfsögðu mikilvægur fyrir það sem fram undan er, en tjónið er gríðarlegt.

Að lokum, frú forseti, vil ég bara segja það, eins og ég sagði hér áðan, að ég vona að ekki komi til þess að við þurfum að horfa upp á frekari jarðhræringar á Reykjanesi og að þetta sé að líða undir lok.


Ræðumaður: Guðrún Hafsteinsdóttir

Virðulegi forseti. Fyrir okkur Sjálfstæðismenn  sem viljum lækka skatta og minnka álögur á fólk og fyrirtæki þá er það ekkert léttvægt að auka skattheimtu á fólk og ég tek því ekki léttvægt. Við erum í stórkostlegum hamförum þar sem tjón nú þegar hleypur á milljörðum og sú vörn sem við höfum ákveðið að ráðast í til að verja orkuverið — ef hún heldur þá komum við í veg fyrir svo stórkostlega stórt tjón sem hugsanlega gæti orðið, sem myndi lenda á ríkissjóði og íþyngja honum verulega. Kostnaður við svona framkvæmdir eru miklar og við getum aldrei annað en tekið þær byrðar, öll þjóðin.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir spurninguna. Já, það er rétt að þessi hugmynd hefur legið fyrir núna í einhvern tíma, alla vega tvö ár, að byggja varnargarð utan um einn af mikilvægustu innviðum Suðurnesja. Því hefur verið fleygt fram, sérstaklega á síðustu dögum: Af hverju í ósköpunum var ekki búið að byggja þennan varnargarð? Af hverju vorum við ekki búin að bregðast við? Það er auðvelt að vera vitur eftir á. Það hefur líka verið sagt við mig síðasta sólarhringinn: Bíddu, er ekki að slakna á spennu í Grindavík, þurfum við nokkuð að fara í þetta? Er þetta ekki bara rugl að vera að samþykkja þetta frumvarp hér með hraði á Alþingi, hættan er liðin hjá? Það er ákveðið sjónarmið sem ég tel algerlega óforsvaranlegt að taka tillit til þegar maður horfir á heildarhagsmunina sem þarna eru undir.

Ég get tekið undir með hv. þingmanni að orkuóöryggi er ákveðið áhyggjuefni. Hér er búið að vera að tala um það í hátt í 20 ár að leggja Suðurnesjalínu 2 til að tryggja meiri og tryggari raforku inn á Suðurnesin. Það er að takast núna. Við verðum að tryggja raforkuna og við verðum að tryggja heita vatnið og við verðum líka að tryggja kalda vatnið. Orkufyrirtækið HS veitur hefur skilað inn ásamt HS Orku og Orkustofnun beiðni um að þeir fái að fara í það að bora fyrir köldu vatni og koma upp varavatnsbóli á Suðurnesjum sem er einnig mjög nauðsynleg aðgerð, svo ég fái nú að nefna eitthvað.


Ræðumaður: Guðrún Hafsteinsdóttir

Virðulegi forseti. Ég vil bæta við fyrra andsvar mitt að það er búið að vera í gangi núna í langan tíma ráðuneytisstjórahópur sem hefur samhæfingarhlutverki að gegna varðandi þessa náttúruvá sem ég nefndi hér áðan sem hefur verið viðvarandi. Sömuleiðis hefur verið á vegum Stjórnarráðsins innviðahópur. Hann er að vinna mjög kröftuglega einmitt að því að bregðast við, eins og hér var nefnt, svona stórum verkefnum eins og ef við missum hitaveituna. Stefna var sett 2021 varðandi almannavarnir og í kjölfarið fór þessi vinna af stað, þessi heildarendurskoðun laganna. Lögin voru sett 2008. Ráðherra gerir ekki ráð fyrir því að leggja fram breytingar á almannavarnalögum á þessu þingi heldur að gera það á þingi næsta haust.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir spurninguna. Eins og ég nefndi í máli mínu fyrr í dag þá erum við búin að vera í viðvarandi almannavarnaástandi núna í nokkur ár og það reynir á alla viðbragðsaðila. Og eins og ég sagði líka fyrr í dag þá erum við fámenn þjóð í stóru og kannski oft og tíðum erfiðu landi. Þess vegna erum við alveg gríðarlega heppin að við erum með tæplega 5.000 manns sem eru virk í björgunarsveitum hringinn í kringum landið, sjálfboðaliða sem eru tilbúnir dag eða nótt að rjúka út í hvaða veður eða hvaða óvissu sem er til að bjarga verðmætum og mannslífum. Maður hefur vitaskuld áhyggjur af því að eftir svona langan tíma hafi reynt verulega á fólk og þetta er erfitt. Það er líka erfitt sálrænt fyrir sömu manneskjurnar að standa í stafni ár eftir ár til að tryggja öryggi landsmanna. Við höfum haft áhyggjur af þessu í ráðuneytinu og það er að hluta til þess vegna sem við höfum ákveðið að endurskoða lög um almannavarnir sem, ef ég fer rétt með, hafa ekki tekið breytingum síðan 2008. Sú vinna hófst í sumar og það er verkefnahópur að störfum sem er að fara hringinn í kringum landið og hitta viðbragðsaðila, hvort sem það er lögregla, björgunarsveitir eða aðrir, einmitt með það að augnamiði að styrkja kerfið okkar enn frekar.


Ræðumaður: Guðrún Hafsteinsdóttir

Virðulegi forseti. Það er gríðarlega mikið álag á kerfið okkar eins og kom fram í ræðu minni hér áðan. Eins og einnig kom fram í ræðu minni getum við verið svo stolt af almannavarnakerfinu okkar. Við eigum eitt besta almannavarnakerfi í heimi og ég er ekki viss um að allir Íslendingar geri sér grein fyrir því. Það helgast kannski af því að við búum í landi náttúruhamfara. Landið okkar er sífellt að kasta í okkur mjög erfiðum og krefjandi verkefnum sem okkur hefur á sögulegum tíma gengið vel að vinna úr og standa saman. Ég efast ekki um það eitt augnablik að við munum fara í gegnum þetta og við getum tekist á við þetta. En það er ljóst að við horfum fram á langan tíma eldsumbrota og jarðhræringa á Reykjanesi þannig að álagið sem núna er verður viðvarandi í langan tíma. Því er mjög brýnt að styrkja almannavarnakerfið hér á landi.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrirspurnina. Það er algerlega óhugsandi og erfitt að setja sig í spor fólks sem fær innan við klukkustund til að yfirgefa heimili sitt og allt sem því er kærast og keyrir í myrkrinu út í óvissuna og veit ekki hvað tekur við. Það er okkar hér á Alþingi Íslendinga að létta á þeim mikla kvíða sem hlýtur að sitja í brjóstum fólks með því að tala mjög skýrt um afkomu fólks, húsnæði og hvernig við Íslendingar ætlum að grípa íbúa Grindavíkur í þessum skelfilegu aðstæðum. Ég efa það ekki að við öll hér á Alþingi Íslendinga stöndum saman í því verkefni öll sem eitt. Það mun ekki standa á mér að vera í mikilli samvinnu við þingið í þessum verkefnum sem fram undan eru. Eins og ég sagði áðan erum við núna í óvissunni. Það er verið að bíða. Líkur á gosi eru enn gríðarlega miklar. Það eru enn miklar líkur á að þær hörmungar sem gerðust á föstudag geti orðið meiri. Því er svo mikilvægt að í öllum þessum málefnum, alveg sama hvort það snýr að almannavörnum, félagslega þættinum, afkomuöryggi, húsnæðismálum eða öðru, að við séum öll í þessu húsi í þéttu samtali og stöndum saman í því að finna lausnir.


Ræðumaður: Guðrún Hafsteinsdóttir

Virðulegi forseti. Það er verið að vinna með margar sviðsmyndir úti á Reykjanesi. Ein versta sviðsmyndin er sú að það gæti hugsanlega gosið á fleiri stöðum en einum. Ein versta sviðsmyndin er ef það kemur til sprengigoss í hafi. Það er líka hryllileg sviðsmynd ef kvika kemur upp í miðbæ Grindavíkur. Það er verið að horfa til allra þessara þátta og það er búið að grandskoða allar mögulegar sviðsmyndir, líka þær vondu. Það eru áætlanir komnar, m.a. frá Orkustofnun, um hvernig þarf að bregðast við ef við missum orkuverið í Svartsengi eða við þurfum að slökkva á orkuverinu í Svartsengi, því að sú sviðsmynd  gæti raungerst. Það væri þá í tilviki sprengigoss sem þyrfti að slökkva á orkuverinu í Svartsengi. Við erum að fara inn í vetur og þá yrði allt Reykjanesið án heits vatns.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrirspurnina. Hvernig á varnargarðurinn að vera og hvernig á að styrkja grunninn? Nú er ég ekki verkfræðingur en verkfræðistofan Verkís hefur haft það verkefni með höndum síðustu vikur, í nokkuð langan tíma, að hanna þetta mannvirki. Þetta er gríðarstórt mannvirki og það mun sjást um langan veg á Reykjanesi. Hugmyndin er að ryðja land, að ryðja upp hrauni, en einnig að keyra efni til viðbótar við það. Garðurinn  liggur eins og raun ber vitni og þingmenn hafa væntanlega séð myndir af legu hans, vegna þess að þar er farið í hæstu punkta landslagsins. Hugmyndin er að byrja með 2–3  metra háan garð og síðan væri hægt að bæta við hann hlémegin ef til goss kæmi. Undirstöður þessa garðs eru svona 30–50 metrar á breidd en raskað svæði verður allt að 100 metra lína. Það er mjög breitt þannig að grunnur garðsins verður um 20–30 metrar, fer eftir landslaginu, og við væntum þess að hann virki. Það er ekki er gert ráð fyrir því að garðurinn sé járnbentur. Ég   tek undir orð þingmanns að það virðist  virka vel og hafa gefist vel í Vestmannaeyjagosinu að sprauta vatni til að tefja hraunflæðið. Það er verið að skoða það og eins hvar  dælur eru til verksins og hvernig við gætum fengið þær til landsins hratt og örugglega.


Ræðumaður: Guðrún Hafsteinsdóttir

Virðulegi forseti. Ég tek undir með hv. þingmanni. Við berum öll þá von í brjósti að þessi framkvæmd, sem manni finnst vera einhvern veginn svo lítilvæg í ljósi krafta náttúrunnar sem þarna eru undir — þetta er það minnsta viðbragð sem við sjáum núna til að tryggja byggð, tryggja að lífsviðurværi geti verið óskorað á Reykjanesi. Við vitum ekki hvar kvika kemur hugsanlega upp. Við munum gera allt sem í okkar valdi stendur til að verja byggðina í Grindavík ef þess er nokkur kostur og við munum gera allt sem í okkar valdi stendur til að standa vörð um orkuverið í Svartsengi sem tryggir íbúum á öllu Reykjanesi, 30.000 manns, öryggi og búsetuskilyrði til að búa á Suðurnesjum.

Hv. þingmaður veltir því upp hvort þjóðin standi með Grindvíkingum. Íslendingar munu standa með Grindvíkingum og öllum íbúum á Reykjanesi í þessum hamförum.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrirspurnina. Dómsmálaráðherra barst beiðni frá ríkislögreglustjóra síðastliðið fimmtudagskvöld um að hefja tafarlaust byggingu varnargarða til varnar orkuverinu í Svartsengi. Það var rætt í ríkisstjórn á föstudaginn síðasta og samþykkt að fara í gerð frumvarps þess sem samþykkt var hér á Alþingi í gærkvöld. Þrátt fyrir það taldi ráðherra ekki forsvaranlegt að bíða þannig að við hófum strax á föstudag vinnu við að flytja tækjabúnað sem og að safna efni og flytja efni inn á svæðið til að við gætum verið undirbúin ef og þegar Alþingi veitti leyfi fyrir þessari framkvæmd, sem er gríðarstór. Þetta eru 400.000 m³ af efni að lágmarki sem þarf í þetta verkefni. Það er áætlað að það séu um 20.000 vörubílar. Eins og kom fram í máli mínu hér áðan hef ég þegar samþykkt erindi ríkislögreglustjóra og sent það til ríkislögreglustjóra sem væntanlega mun hefja þessa framkvæmd í dag. Hversu lengi mun taka að byggja er óvíst en það er áætlað að þetta séu að lágmarki 30 dagar sem þarf til að fullgera varnargarðinn í kringum orkuverið í Svartsengi. Það er sömuleiðis búið að teikna varnargarða til að verja byggðina í Grindavík. Það eru líka leiðigarðar og við sjáum möguleika á því að geta farið í þá miðað við hvar gos kemur upp. En við erum á óvissustigi.


Ræðumaður: Guðrún Hafsteinsdóttir

Virðulegi forseti. Hér flyt ég skýrslu um almannavarnaástand á Reykjanesskaga. Í upphafi vil ég segja að hugur minn og íslensku þjóðarinnar er hjá íbúum Grindavíkur. Það er mikilvægt að við tökum öll höndum saman til að styðja Grindvíkinga. Það hefur verið huggun í því að sjá íslensku þjóðina taka utan um Grindvíkinga sem og að sjá fumlaus viðbrögð viðbragðsaðila í gríðarlega krefjandi aðstæðum.

Ef við lítum til jarðhræringanna sýndu líkanareikningar í upphafi, föstudagskvöldið 10. nóvember, að kvikuflæði inn í ganginn hafi verið 5.600 m³ á sekúndu en dregið hefur hratt úr innrennslinu og í gær var rennslið líklega um 30–50 m³ á sekúndu. Það er ögn meira en í fyrri gosum og þýðir að það er minni þrýstingur í kvikuganginum en ef það kemur til eldgoss er hægt að búast við því hvar sem er á kvikuganginum. Skjálftavirkni á umbrotasvæðinu hefur verið nokkuð stöðug frá miðnætti 11. nóvember. Veðurstofan hefur einbeitt sér sérstaklega að svæðinu í og við Grindavík og heldur úti sérstakri vöktun fyrir viðbragðsaðila sem sinna aðgerðum á staðnum. Merki um hægari landbreytingar og minni skjálftavirkni voru fyrir þrjú síðustu gos á Reykjanesskaga og því er nú tími aðgæslu.

Óvissan er mikil og erfið fyrir íbúa Grindavíkur og okkar bíður gríðarstórt verkefni fram undan. Grindvíkingar þurfa nú að læra að haga bæjarlífi sínu utan bæjarins og til þess þurfa þeir styrk samfélagsins alls. Ljóst er að miklar skemmdir hafa orðið á vegum, lögnum, innviðum og öðrum mannvirkjum í og við Grindavík. Þessar skemmdir hafa orðið til þess að loka hefur þurft vegum og hlutar svæða í Grindavík eru án heits vatns og rafmagns. Viðgerðir standa nú yfir eftir því sem unnt er og öruggt þykir en ljóst er að bilanir sem þessar hafa áhrif á önnur kerfi utan Grindavíkur. Þar nefni ég leka í lögnum heits vatns í Vogum í dæmaskyni. Víða eru umtalsverðar skemmdir á jarðvegi, sprungur og jarðsig og sigdalur hefur myndast í vestanverðri Grindavík.

Undanfarna daga hefur verið unnið að björgun nauðsynja og verðmæta af heimilum jafnt sem fyrirtækjum. Staðið var að björgunaraðgerðum í austurhluta Grindavíkur á sunnudag og í gær stóðu yfir umfangsmiklar björgunaraðgerðir um alla Grindavík. Gert var ráð fyrir að íbúar úr hluta bæjarins fengju að fara inn á heimili sín í gær en síðan var ákveðið að íbúar á stærra svæði en ákveðið var í fyrstu fengju einnig fara inn á heimili sín og bjarga því sem bjarga mátti. Bæði lögreglan og Landsbjörg hafa sagt að þessar aðgerðir hafi gengið vel en að sjálfsögðu þarf að ákveða umfang og framkvæmd aðgerða með hliðsjón af stöðu og þróun jarðhræringa og öryggissjónarmiða.

Hvað varðar atvinnustarfsemi hefur verið orðið við beiðni fyrirtækja að því leyti sem unnt er og telst öruggt um að sinna nauðsynlegum aðgerðum með tilliti til órofinnar starfsemi. Þetta eru t.d. aðgerðir til að fyrirbyggja tjón vegna skorts eða skerðinga á rafmagni eða vöntun á daglegri þjónustu. Þeim tilmælum hefur verið beint til allra starfseininga almannavarnakerfisins að skrásetja, staðsetja og ljósmynda skemmdir eftir því sem unnt er og miðla þeim upplýsingum til samhæfingarmiðstöðvar almannavarna. Ef gæfan verður með okkur varðandi staðsetningu eldgossins þá mun það verða gríðarstórt sameiginlegt átak okkar allra,  stjórnvalda, sveitarfélaga, íbúa og fyrirtækja, að endurreisa Grindavíkurbæ og hlúa að íbúum bæjarins.

Á sama tíma þurfum við að huga að langtímaöryggi á svæðinu. Það gerum við t.d. með því að auka viðbúnað með áframhaldandi gerð hættumats og viðbragðsáætlana en jafnframt með byggingu mannvirkja sem verja mikilvæga og ómissandi innviði. Í því ljósi er afar ánægjulegt að frumvarp til laga um vernd mikilvægra innviða á Reykjanesskaga hafi verið samþykkt seint í gær á Alþingi. Nú rétt í þessu tók ég ákvörðun á grundvelli laganna um að ráðist yrði í framkvæmd byggingar varnargarða til varnar orkuverinu í Svartsengi. Sú ákvörðun hefur verið tilkynnt ríkislögreglustjóra sem mun strax hefjast handa við að reisa varnargarðinn. Það er okkar von að varnargarðurinn reynist ómetanleg vörn við þeim ógnum sem steðja að mikilvægum og ómissandi innviðum á þessu svæði. Þrátt fyrir að skammur tími hafi verið til stefnu hefur málið verið unnið í samráði við helstu hagaðila eftir því sem kostur gafst.

Í því samhengi má nefna að markvisst hefur verið unnið að því að almannavarnakerfið í heild sé sem best undirbúið fyrir næstu eldsumbrot á Reykjanesskaganum. Er það gert með því að stjórnvöld og aðrir hagaðilar hugi vel að eigin áhættu, áfallaþoli og viðbragðsgetu. Vinna hefur staðið yfir um þó nokkurn tíma en þó er enn nokkuð langt í land. Ef litið er 60 ár aftur í tímann er ljóst að náttúruhamfarir eru tíðari nú en þá. Við erum því miður að sjá fleiri eldgos en við höfum áður gert og meiri öfgar í veðri sem hafa meiri áhrif en áður á íslenskt samfélag. Við Íslendingar höfum verið í nokkurn veginn viðvarandi almannavarnaástandi undanfarin ár en það hefur líka skilað okkur mikilli og ómetanlegri þekkingu og reynslu sem nýtist okkur vel þegar kemur að því að takast á við margs konar vá.

Við getum rétt ímyndað okkur að allar starfseiningar almannavarnakerfisins eru undir afar miklu álagi. Það er gríðarlega mikilvægt að við hlúum vel að almannavarnakerfi okkar og fólkinu sem í því starfar nú sem endranær með því að styrkja það sem og leita leiða til að auka skilvirkni þess. Við erum í dag með eitt fremsta almannavarnakerfi heims og af því getum við verið stolt. Við erum hins vegar lítil þjóð í stóru og hrjóstrugu landi og því þurfum við að leita leiða til að styrkja kerfið enn frekar. Á þessum tímum, á meðan við erum að berjast við þessa náttúruvá, er sú vinna í fullum gangi.

Í samræmi við stefnu stjórnvalda í almannavarna- og öryggismálum frá árinu 2021 vinnur dómsmálaráðuneytið nú að því að efla grunnskipulag almannavarna í löggjöf og framkvæmd, m.a. með heildarendurskoðun almannavarna. Markmiðið með heildarendurskoðuninni er að skoða alla þætti skipulagsins þannig að almannavarnakerfið okkar eflist enn frekar og verði sem best í stakk búið til að takast á við hvers konar ógnir. Einnig er brýnt að skýra enn frekar hlutverk og ábyrgð allra þeirra sem vinna að almannavörnum og að almannavarnalögin verði enn skýrari og aðgengilegri öllum.

Við munum ekki komast hjá því að fara í þessa allsherjarendurskoðun á kerfinu. Við þurfum að stækka kerfið, fá fleiri að borðinu og þannig styrkja það. Reynsla undanfarinna ára hefur sýnt okkur að fyrirbyggjandi aðgerðir og undirbúningur geta dregið úr áhættu og verndað líf og eignir. Við þurfum að vera reiðubúin, undirbúa okkur á öllum sviðum samfélagsins og samhæfa okkur þannig að við getum tryggt öruggara umhverfi fyrir okkur sjálf og komandi kynslóðir.


Ræðumaður: Guðlaugur Þór Þórðarson

Virðulegur forseti. Það sem búið er að gera núna á þessu kjörtímabili er að það er búið að samþykkja rammaáætlun í fyrsta skipti í níu ár og hún á ekki að koma sjaldnar en á fjögurra ára fresti. Aflaukningarfrumvarpið, sem er stærsta einföldunarfrumvarp sem hefur orðið að lögum, er komið í gegn, einnig varmadælufrumvarpið sem hjálpar okkur að spara orku. Það er búið að efla Orkusjóð. Við erum að fara í fyrsta átak í jarðhitaleit frá því á síðustu öld, það er hafið. Suðurnesjalína 2 er sömuleiðis loksins komin á rekspöl. Við erum að sameina stofnanir — vonandi fæ ég að tala fyrir frumvarpi hér á eftir — og einfalda leyfisveitingaferla og erum að gera það á fleiri sviðum en þessu. Við erum að koma með fjórða áfanga rammaáætlunar inn í þingið. Raforkuöryggisfrumvarpið, við erum að koma núna með frumvarp sem snýr að einföldun þegar kemur að vindorkunni, tekjuskipting milli ríkis og sveitarfélaga, kerfisáætlun er að koma og þetta er alls ekki tæmandi upptalning.

Við erum búin að gera mikið og við höldum áfram. En nú reynir í vetur á hv. þingið. Hvernig mun hv. þingið taka á þessum málum?  Við getum gert okkar en hv. Alþingi þarf að klára þau mál sem hér koma inn og svo þurfa bæði fyrirtæki að nýta það sem er í nýtingarflokki og eftirlitsstofnanirnar að sinna sínu hlutverki.


Ræðumaður: Guðlaugur Þór Þórðarson

Virðulegi forseti. Ég vil byrja á því að þakka hv. þingmanni bæði fyrir fyrirspurnina og sömuleiðis áhuga á þessum málum. Betra væri ef það væru fleiri á sama stað. Hv. þingmaður fer aðeins yfir stöðuna og staðan er þessi: Við höfum gert afskaplega lítið í að búa til græna raforku síðustu 15 ár en ástandið er miklu verra þegar kemur að hitaveitunni. Skýrsla sem ég lét ÍSOR, Íslenskar orkurannsóknir, gera sýndi fram á það að tveir þriðju hitaveitna í landinu horfa fram á miklar áskoranir og jafnvel vanda. Reyndar þegar við erum að horfa á þessa gríðarlega alvarlegu stöðu núna á Reykjanesi, og við stöndum öll með Grindvíkingum og íbúum þessa svæðis, þá höfum við náttúrlega áhyggjur af því hvað gæti gerst ofan á allt annað ef það yrði alvarleg truflun, jafnvel stöðvun, í Svartsengi. Það hefði gríðarlega alvarleg áhrif á allt svæðið ef hitaveitan færi út, það væri gríðarlegt áfall, en líka, þó svo að raforkan sé ekki mikið í því stóra samhengi, þá er það eins og hv. þingmaður vísar til, að við höfum gert lítið á síðustu 15 árum og það er aukin eftirspurn eftir grænni orku. Það er ástæðan fyrir því að ég hef lagt áherslu á það, þó að það eigi auðvitað alltaf vera til staðar, og við erum að flýta okkur með það, við erum komin með frumvarp til þingsins og breytingar á því á leiðinni frá ráðuneytinu fyrir hv. þingnefnd, um að hægt sé að forgangsraða fyrir heimili og lítil og meðalstór fyrirtæki. Auðvitað vonumst við til að það gerist ekki.

Ég fer í seinna andsvari mínu yfir það hvað við erum búin að gera af því að við erum sem betur fer búin að gera mikið á þessu kjörtímabili. En betur má ef duga skal og mikilvægt að hv. Alþingi taki vel í þau fjölmörgu þingmál sem snerta græna orkuöflun sem eru bæði komin inn í þingið og á leiðinni inn í þingið á þessum þingvetri.


Ræðumaður: Birgir Ármannsson

Forseta hafa borist óskir frá a.m.k. tveimur þingflokkum um að gert verði örstutt hlé á þingfundi áður en til atkvæðagreiðslu kemur þannig að þessu fundi verður nú frestað til klukkan hálftólf, en fundur hefst þá aftur og eru þingmenn beðnir að gera ráð fyrir atkvæðagreiðslum þá þegar, klukkan hálftólf.


Ræðumaður: Birgir Þórarinsson

Herra forseti. Ég vil byrja á því að senda öllum Grindvíkingum góðar óskir á erfiðum tímum. Það hefur verið átakanlegt að fylgjast með þessum náttúruhamförum sem dunið hafa yfir en jafnframt aðdáunarvert að sjá hvernig samfélagið hefur staðið saman í Grindavík og hvernig tekist hefur að bregðast við með því að fólk hefur þurft að yfirgefa heimili sín, sem hefur að sjálfsögðu verið afar erfitt og er óvissa um framtíðina.

Ég vil þakka samstarfið í allsherjar- og menntamálanefnd við vinnslu þessa frumvarps og öllum þeim sem komu að því. Ég vil nota tækifærið og þakka formanni nefndarinnar sérstaklega og auk þess þeim fjölmörgum gestum sem við fengum fyrir nefndina í dag, margt mikilvægt sem þar kom fram og skipti okkur máli í þessari vinnu. Ég tel að hér liggi fyrir gott frumvarp sem sýnir það hversu megnugt Alþingi er að bregðast hratt og vel við ástandi sem við öll horfum til núna og við munum vonandi sjá líða hratt hjá.

Ég vil koma aðeins inn á 4. gr. sem er forvarnagjaldið sem hér hefur verið gagnrýnt af stjórnarandstöðunni. Ég vil byrja á því að segja það, herra forseti, að þetta er ekki hátt gjald. Þetta eru um 8.000 kr. á ári fyrir fasteign sem er metin á 100 millj. kr. En það er ekki síst samstaða sem felst í þessu gjaldi, samstaða allrar þjóðarinnar með Grindvíkingum, og finnst mér skipta verulegu máli í þessu að við sendum þau skilaboð út að við ætlum öll að taka þátt í því að mæta erfiðleikum Grindvíkinga og verja svæðið og byggðina fyrir hugsanlegum náttúruhamförum, sem ég segi enn og aftur að við vonum að verði ekki. Þetta eru rúmar 600 kr. á mánuði, þetta gjald, og 8.000 kr. á ári en það skilar mikilvægum tekjum í ríkissjóð þegar við erum að glíma við verðbólgu og reyna að draga úr útgjöldum ríkissjóðs. Það er svolítið sérkennilegt að heyra í þeim hér sem vilja að þessir peningar komi bara beint úr ríkissjóði án þess að nokkur skattlagning liggi fyrir því að þeir hinir sömu hafa alltaf talað um að það eigi að draga úr útgjöldum ríkissjóðs. En þetta er nú veruleikinn í stjórnmálunum.

Varðandi gjaldið og þann kostnað sem við stöndum frammi fyrir við að gera þessa varnargarða þá finnst mér persónulega ekkert óeðlilegt við það að t.d. tvö stöndug og mikilvæg fyrirtæki sem eru á þessu svæði, HS orka og Bláa lónið, kæmu jafnvel inn í þann kostnað með einhverjum hætti, tækju þátt í þessum kostnaði. Ég tel ekkert óeðlilegt við það og væri held ég alveg eðlilegt að taka upp viðræður við þessi fyrirtæki. En það er að sjálfsögðu mjög mikilvægt líka að fyrirtækin sendi þau skilaboð út að þau ætli að styðja við starfsmenn sína og greiða þeim laun meðan þeir geta ekki sinnt starfi sínu og geta ekki farið til síns heima. Það eru nokkur útgerðarfyrirtæki í Grindavík sem hafa gert það. Ég hef ekki heyrt þau skilaboð frá Bláa lóninu enn þá en ég er sannfærður um að það komi, Bláa lónið er stór og mikill og mikilvægur vinnustaður. Ég segi þetta hér vegna þess að ég tel eðlilegt að það verði rætt við þessi fyrirtæki. Þetta er að sjálfsögðu mikilvægt fyrir allt samfélagið af því að þetta eru einkafyrirtæki sem hafa greitt arð og gengur vel, sem er gott, við eigum að vera ánægð þegar fyrirtækjum gengur vel og ég held að þau hafi alveg svigrúm til að koma aðeins að þessari vinnu.

Herra forseti. Ég vil bara segja það hér að lokum að guð gefi að við þurfum ekki að horfa upp á frekari náttúruhamfarir eða tjón í Grindavík og Svartsengi.


Ræðumaður: Bryndís Haraldsdóttir

Virðulegur forseti. Ég ætla að fjalla um nefndarálit um þetta frumvarp sem við höfum verið að fjalla um hér í dag. Mig langar fyrst að segja að það er aðdáunarvert það æðruleysi sem Grindvíkingar sýna á þessum tíma og við stöndum að sjálfsögðu heils hugar á bak við þá. Við erum auðvitað vanmáttug, manneskjan, þegar kemur að náttúruöflunum en með þessu frumvarpi er þó gerð einhvers konar tilraun til að bregðast við þegar kostur er. Við höfum í allsherjar- og menntamálanefnd farið yfir þetta frumvarp í dag og fengið til okkar fjölda gesta. Mig langar að byrja á að þakka öllum þeim sem brugðust hratt og vel við og komu í heimsókn til okkar í nefndinni og svöruðu spurningum okkar, en jafnframt liggja fyrir umsagnir í málinu.

Með þessu frumvarpi er lagt til að ráðherra sem fer með málefni almannavarna verði veitt skýr lagaheimild til að taka ákvörðun á grundvelli tillögu ríkislögreglustjóra og að höfðu samráði við stjórnvöld og fleiri um nauðsynlegar framkvæmdir í þágu almannavarna sem miði að því að koma í veg fyrir að mikilvægir innviðir og aðrir almannahagsmunir verði fyrir tjóni af völdum náttúruhamfara sem tengjast eldstöðvakerfunum á Reykjanesskaga. Nefndin hefur fjallað um málið og telur brýnt að það nái fram að ganga svo unnt sé að grípa til nauðsynlegra aðgerða með það að markmiði að tryggja almannahagsmuni vegna aðsteðjandi náttúruvár sem fyrir dyrum er á Reykjanesskaga og er nánar fjallað um í greinargerð með frumvarpinu.

Með frumvarpinu er mælt fyrir um takmarkanir á eignarrétti á grundvelli almannahagsmuna en um er að ræða stjórnarskrárvarin réttindi, sbr. 72. gr. stjórnarskrár lýðveldisins. Meiri hluti nefndarinnar tekur undir mikilvægi þess að heimilt verði að grípa til fyrirbyggjandi ráðstafana til að unnt verði að tryggja umsvifalaust nauðsynlegar framkvæmdir til að afstýra eða draga úr tjóni á mikilvægum innviðum og öðrum almannahagsmunum á grundvelli lögmætra og málefnalegra sjónarmiða.

Meiri hlutinn áréttar það sem fram kemur í greinargerð þar sem segir hvað þetta varðar:

„Þar sem framkvæmdir samkvæmt ákvæðum frumvarpsins eru sem fyrr segir bundnar skilyrði um nauðsyn myndi þó verða að áskilja að lágmarki að óvissustigi hafi verið lýst yfir, til þess að yfirleitt kæmi til álita að grípa til þeirra ráðstafana sem frumvarpið veitir heimild fyrir“.

Meiri hluti nefndarinnar beinir því til dómsmálaráðherra að leita leiða til að tryggja eftirlit með framkvæmd þeirra ákvarðana sem ráðherra hefur heimild til að taka á grundvelli laganna. Í því sambandi horfir meiri hluti nefndarinnar til ákvæða skipulagslaga og til þess eftirlits með framkvæmdum sem mælt er fyrir um í þeim lögum. Þá beinir meiri hluti nefndarinnar því til dómsmálaráðherra að meta hvort þörf sé á að tilkynna frumvarpið eða ráðstafanir á grundvelli þess, svo sem til sameiginlegu EES-nefndarinnar eða Eftirlitsstofnunar EFTA.

Hvað samráðið varðar við framkvæmdirnar er auðvitað mikilvægt að samráð eigi sér stað ef þess er nokkur kostur við þær stofnanir og þá aðila sem um ræðir. Það kom skýrt fram í heimsóknum til okkar í dag og hjá umsagnaraðilum að þar býr auðvitað líka mikil sérfræðiþekking og við brýnum fyrir ráðherra að nýta sér þá þekkingu og eiga í því samráði þegar því er við komið. Líkt og kemur fram í greinargerð með frumvarpinu kann að vera mikilvægt að fá fram sjónarmið frá viðkomandi sveitarfélagi og stjórnvöldum „um skipulagsleg atriði, náttúruvernd, vernd menningarminja og innviða, ríkisfjármál og aðra þætti sem framkvæmdir samkvæmt ákvæðum frumvarpsins geta haft áhrif á og eðlilegt er að ráðherra taki eftir föngum tillit til við ákvarðanatöku um framkvæmdir og útfærslu þeirra“. Meiri hlutinn telur það sérstaklega mikilvægt með hliðsjón af þeim lagabálkum sem er vikið frá við undirbúning, töku og framkvæmd ákvörðunar á grundvelli 4. mgr. 5. gr. frumvarpsins. Skal ráðherra þá taka mið af tillögum og athugasemdum eins og kostur er þó að þær bindi ekki né hafi áhrif á gildi ákvörðunar ráðherra.

Þá ætla ég að fjalla hér aðeins um forvarnagjaldið sem einnig er hluti af frumvarpinu og er fjallað um það í nefndaráliti en þar segir m.a., með leyfi forseta:

„Þótt gjaldið renni í ríkissjóð er því ekki ætlað að bæta afkomu hans, heldur standa straum af þeim sérstöku framkvæmdum sem ráðist verður í á grundvelli 2. gr. frumvarpsins. Því er sérstaklega mikilvægt að gagnsæi ríki um ráðstöfun þeirra fjármuna sem renna til ríkissjóðs á grundvelli 4. gr. frumvarpsins. Meiri hlutinn beinir því til dómsmálaráðherra að viðhafa virka upplýsingagjöf til Alþingis um þær aðgerðir sem ráðist hefur verið í og útgjöld ríkissjóðs vegna þeirra.“

Þá kom jafnframt til umræðu í nefndinni og komu ábendingar um það að mögulega ættu lög um stjórn vatnamála, nr. 36/2011, við í upptalningunni í 4. mgr. 5. gr. þar sem listuð eru ákvæði laga sem gilda ekki um undirbúning, töku og framkvæmd ákvörðunar. Nefndin telur þó brýnt að lög um stjórn vatnamála haldi gildi sínu, sér í lagi með tilliti til 17. gr. þeirra laga því lögskýringin með henni nær til óviðráðanlegra ytri atvika sem frumvarp þetta nær til. Þannig að við erum sem sagt ekki að gera breytingu á frumvarpinu hvað þetta varðar.

Hvað gildistökunnar varðar, 5. gr., þá segir:

„Meiri hluti nefndarinnar beinir því hins vegar til ráðherra að leitast við að tryggja að áhrif þeirra framkvæmda sem ráðast á í hafi sem minnst áhrif á umhverfi og náttúru. Meiri hlutinn leggur til að frumvarpið verði að lögum en ítrekar mikilvægi þess að við beitingu ákvæða frumvarpsins verði ekki gengið lengra en þörf krefur hverju sinni til að bregðast við tímabundnu ástandi á Reykjanesskaga til að ná markmiðum um vernd almannahagsmuna og mikilvægra samfélagslegra innviða.

Meiri hlutinn undirstrikar að þrátt fyrir að vikið sé frá stjórnsýslulögum, nr. 37/1993, varðandi undirbúning, töku og framkvæmd ákvörðunar skv. 2. gr. frumvarpsins þá verði ekki vikið frá óskráðum meginreglum stjórnsýsluréttar. Líkt og kemur fram í greinargerð með frumvarpinu er áréttað að við framkvæmd ákvæða frumvarpsins beri ráðherra og öðrum stjórnvöldum „[…] að gæta að meðalhófi, jafnræði og öðrum stjórnsýslureglum eftir föngum, þrátt fyrir að ráðgert sé í frumvarpinu að ákvarðanir ráðherra sem teknar verða á grundvelli ákvæða þess séu undanskildar stjórnsýslulögum“. Meiri hlutinn leggur áherslu á að ráðherra gæti að framangreindum reglum við ákvörðunartöku. Í því felst m.a. að ráðherra gæti að hæfi sínu við ákvörðunartöku og leitist við að lágmarka áhrif á umhverfið. Þá telur meiri hlutinn rétt að allar ákvarðanir sem teknar eru á grundvelli laganna verði kynntar almenningi með tryggum hætti.“

Þá kem ég hér að breytingartillögunum sem liggja fyrir í nefndarálitinu og eru lítils háttar. Við gerum breytingartillögu við 1. mgr. 1. gr. þar sem meiri hlutinn „leggur til orðalagsbreytingu á 1. mgr. 1. gr. frumvarpsins þannig að vísað verði til hugsanlegra afleiðinga eldsumbrota í stað hugsanlegra eldsumbrota. Breytingunni er ætlað að taka af tvímæli um að markmið laganna sé ekki einungis að verja innviði og almannahagsmuni þegar eldsumbrot eru hugsanleg heldur einnig þegar þau eru hafin.“

Við gerum einnig tillögu að breyttri framsetningu á gildistökuákvæðinu en um er að ræða tæknilega breytingu sem skýrir sig sjálf í nefndarálitinu sem fyrir liggur.

Undir þetta nefndarálit skrifa sú sem hér stendur ásamt hv. þingmönnum Birgi Þórarinssyni, Jódísi Skúladóttir, Hafdísi Hrönn Hafsteinsdóttir, Líneik Önnu Sævarsdóttur og Dagbjörtu Hákonardóttur.

Ég hef þá farið yfir helsta helstu niðurstöður í nefndaráliti meiri hlutans. Mig langar að nota tækifærið og þakka hv. allsherjar- og menntamálanefnd fyrir samstarfið í dag. Við höfum setið á fundi frá því að forsætisráðherra mælti fyrir þessu máli hér upp úr hádegi. Mig langar líka að þakka nefndarriturum okkar og góðum lögfræðingum og aðstoð sem við höfum fengið frá nefndasviði og Alþingi í dag og ekki síst langar mig að þakka gestum og umsagnaraðilum sem mættu til okkar með litlum fyrirvara.

Ég vona að þetta frumvarp fái hér framgang í dag og ég heyri ekki annað á þingmönnum sem eiga sæti í allsherjar- og menntamálanefnd en að það sé mikill einhugur um markmið og framgangs frumvarpsins þó að við kunnum að hafa einhverjar mismunandi skoðanir á einstaka greinum þess. Ég vona svo sannarlega að við náum í dag að afgreiða þetta sem lög frá Alþingi. Þau eru vissulega mikilvæg þótt þau séu örugglega ekki það eina sem við þurfum að taka hér fyrir, enda er váin mikil á þessu svæði og ljóst að við erum bæði að fjalla um það sem Grindvíkingar eru að horfa fram á en ekki síður erum við hér að koma í veg fyrir enn frekara tjón sem Reykjanesið allt og þjóðin öll gæti mögulega orðið fyrir.


Ræðumaður: Ásmundur Friðriksson

Virðulegi forseti. Ég vil byrja á því að þakka fyrir þessa umræðu sem hér fer fram í dag og framsögu hæstv. forsætisráðherra. Við sem þekkjum þessa tilfinningu að þurfa að yfirgefa heimili okkar stöndum í hjarta okkar með Grindvíkingum í dag. Það er engin spurning. Þetta þurfti ég sjálfur að gera fyrir 50 árum síðan og við áttum okkur á því, Vestmannaeyingar, í hvaða stöðu þeir eru, enda hafa þeir sent þeim samúðarkveðjur og hvatningu til að starfa með þeim.

Ég vil líka þakka viðbrögð Alþingis og ríkisstjórnarinnar að vilja verja mikilvæga innviði og almannahagsmuni á þessari stundu. Það er gríðarlega mikilvægt að þau skilaboð séu skýr og að þingið afgreiði þetta einróma og að við tökum okkur skamman tíma til þess.

Virðulegur forseti. Í þessari stöðu þurfum við að horfa inn á við, horfa á fjölskylduna, horfa á börnin og afa og ömmu og gefa tíma, láta rykið setjast. Það liggur því ekki alveg á því að koma öllum í skóla sem fyrst. Það liggur mest á því að fjölskyldan sameinist og standi vörð um hvert annað á þessum erfiðu stundum sem nú ganga yfir. Ég veit að það eru margir að leita sér að húsnæði og það er fyrst og fremst það sem þarf að finna til að fá festu í lífið. Svo koma skólarnir og atvinnan  í framhaldinu.

Virðulegur forseti. Það er líka mjög mikilvægt að frá þinginu og  ríkisstjórninni komi skýr skilaboð um það að lán og skuldbindingar og afborganir sem íbúar í Grindavík eiga yfir höfði sér og hafa tekið verði fryst og fólk þurfi engar áhyggjur að hafa af því á meðan þessi staða er uppi, á meðan  fólk er að koma sér fyrir. Það er gríðarlega mikilvægt að þau skilaboð komi sem fyrst til fólksins að fyrirtækjunum og heimilunum verði hjálpað til að bjarga verðmætum. Það er líka mjög mikilvægt. Það eru gríðarleg verðmæti í húfi. Og að tryggja greiðslugetu fyrirtækjanna og heimilanna í náinni og lengri framtíð. Það er gríðarlega mikilvægt að um þetta sé samstaða í þinginu og að skilaboðin frá þinginu til Grindvíkinga sé algerlega skýr hvað þetta varðar. Ég óska Grindvíkingum blessunar og velfarnaðar á þessari stundu.


Ræðumaður: Guðrún Hafsteinsdóttir

Virðulegi forseti. Við höfum öll fylgst með jarðhræringum við Grindavík síðustu daga og við finnum til með samfélaginu í Grindavík. Þegar hafa orðið umtalsverðar skemmdir á innviðum og mannvirkjum og þrátt fyrir að umfangið sé ekki vitað á þessum tímapunkti er ljóst að okkar bíður  risastórt verkefni. Það er því brýnt að Alþingi samþykki í dag löggjöf sem nær utan um það stóra verkefni sem fram undan er. Það er brýnt að það náist breið pólitísk sátt um málið og við sameinumst um að vernda mikilvæga innviði á Reykjanesskaga.

Samhæfing og undirbúningur hafa á undanförnum árum verið lykilþættir í að takast á við áhrif eldgosa og annarra náttúruhamfara og þar spilar Alþingi Íslendinga lykilhlutverk. Markmiðið með lögum um almannavarnir er að endurspegla þá áherslu löggjafans að viðbragðskerfið geti brugðist við áföllum sem ein heild. Reynslan hefur sýnt okkur að það fyrirkomulag og uppbygging á viðbragðskerfi hefur reynst vel og nýtur trausts í samfélaginu. En forsendan fyrir því að kerfið virki sem skyldi er skilvirkt samstarf stjórnsýslustiga og skýrar heimildir til nauðsynlegra framkvæmda í þágu almannavarna. Reynsla undanfarinna ára, t.d. í Bárðarbungu og í Fagradalsfjalli, hafa sýnt okkur að fyrirbyggjandi aðgerðir og undirbúningur geta dregið úr áhættu og verndað líf og eignir. Við þurfum að vera vakandi, undirbúa okkur á öllum sviðum samfélagsins og samhæfa okkur þannig að við getum mótað öruggara umhverfi fyrir okkur og komandi kynslóðir.

Það er dómsmálaráðherra sem fer með málefni almannavarna og er æðsti yfirmaður almannavarna í landinu. Það er lykilatriði að þær heimildir sem ráðherra eru faldar séu skýrar. Það er nauðsynlegt að hafa skýran lagalegan grundvöll fyrir nauðsynlegum framkvæmdum í þágu almannavarna, t.d. uppbyggingu varnargarða, gerð varnarfyllinga yfir veitumannvirki og gröft leiðarskurða. Allt eru þetta framkvæmdir sem geta skipt sköpum við aðstæður eins og nú eru uppi. Það frumvarp sem hér er rætt um grundvallar mikilvægi þessa og mikilvægi þess að grípa til fyrirbyggjandi ráðstafana vegna þeirra líkinda sem talin eru vera á því að eldgos hefjist á Reykjanesskaga í allra nánustu framtíð.

Frumvarpið er lagt fram í því augnamiði að tryggja að hægt verði að grípa fyrirvaralaust til nauðsynlegra framkvæmda með fyrirbyggjandi hætti til að draga úr eða koma í veg fyrir tjón á mikilvægum innviðum og öðrum almannahagsmunum áður en það er um seinan. Við erum stöðugt minnt á hættuna sem fylgir náttúruöflum og því er mikilvægt að halda áfram og styrkja samstarf milli allra aðila, hvort sem um ræðir ráðuneyti, stofnanir, sveitarfélög eða aðra sem hlut eiga að máli. Þess vegna vil ég ítreka mikilvægi þess samráðs sem fyrirhugað er í frumvarpinu við hlutaðeigandi landeigendur, sveitarfélög og stofnanir og að tekið sé tillit til þessara sjónarmiða við ákvarðanatöku sem þessa.

Virðulegi forseti. Ég tel mikilvægt að breið sátt náist um það frumvarp sem hér er lagt fram. Frumvarpið varðar mjög ríka almannahagsmuni þar sem stjórnvöldum eru veittar nauðsynlegar valdheimildir til að koma í veg fyrir að mikilvægir innviðir og aðrir almannahagsmunir verði fyrir tjóni af völdum náttúruvár. Verði frumvarpið að lögum getum við betur tryggt að samfélagið okkar sé ekki einungis viðbúið heldur einnig verndað í þeirri óvissu og áhættu sem náttúruhamfarir geta valdið.


Ræðumaður: Birgir Ármannsson

Forseti lítur svo á að samkomulag sé um að þingfundir geti staðið lengur í dag en þingsköp kveða á um.


Ræðumaður: Birgir Ármannsson

Borist hefur bréf frá menningar- og viðskiptaráðherra þar sem óskað er eftir fresti til að veita skriflegt svar við fyrirspurn á þskj. 394, um framlög og hagræðingarkröfu til Ríkisútvarpsins, frá Vilhjálmi Árnasyni.


Ræðumaður: Birgir Ármannsson

Forseta hefur borist bréf um afturköllun máls. Indriði Ingi Stefánsson kallar aftur fyrirspurn á þskj. 378, mál 367, um fitubjúg.


Ræðumaður: Birgir Ármannsson

Borist hefur bréf frá formanni þingflokks Samfylkingarinnar um að Jóhann Páll Jóhannsson, 4. þm. Reykv. n., geti ekki sinnt þingstörfum á næstunni. Föstudaginn 10. nóvember tók því sæti á Alþingi 1. varamaður á lista flokksins í kjördæminu, Magnús Árni Skjöld Magnússon. Hann hefur áður tekið sæti á Alþingi og er boðinn velkominn til starfa að nýju.


Ræðumaður: Njáll Trausti Friðbertsson

Herra forseti. Ég mæli fyrir tillögu til þingsályktunar um að heiðra minningu þeirra Íslendinga sem fórust í seinni heimsstyrjöldinni. Ásamt þeim sem hér stendur eru á málinu hv. þingmenn Óli Björn Kárason, Birgir Þórarinsson, Ásmundur Friðriksson, Jón Gunnarsson, Oddný G. Harðardóttir, Þórunn Sveinbjarnardóttir, Bjarkey Olsen Gunnarsdóttir, Þorgerður Katrín Gunnarsdóttir, Guðmundur Ingi Kristinsson, Dagbjört Hákonardóttir, Ásthildur Lóa Þórsdóttir, Eyjólfur Ármannsson, Inga Sæland, Jakob Frímann Magnússon og Tómas A. Tómasson.

Alþingi ályktar að fela ríkisstjórninni að setja annars vegar fram áætlun um að heiðra á varanlegan hátt minningu þeirra Íslendinga sem fórust í seinni heimsstyrjöldinni og hins vegar áætlun um undirbúning minningarathafnar sem fram fari árið 2025. Ríkisstjórnin hafi samráð við sérfræðinga við gerð áætlananna sem verði bornar undir Alþingi í formi þingsályktunartillögu eigi síðar en í apríl 2024.

Þessi þingsályktunartillaga hefur verið lögð fram fjórum sinnum áður og því er hún hér lögð fram í fimmta sinn. Hún er lögð fram að nýju lítið breytt.

Þrátt fyrir herleysi Íslands fóru Íslendingar ekki varhluta af því mannfalli sem átök seinni heimsstyrjaldarinnar höfðu í för með sér. Siglingar voru landinu lífsnauðsyn því að flytja þurfti afurðir landsins út og birgja landið að hvers kyns nauðsynjum á stríðsárunum. Þá jókst verðmæti og mikilvægi útflutnings sjávarafurða gríðarlega. Jafnframt leiddi herseta Breta og síðar Bandaríkjamanna til þess að íslensk skip voru að einhverju leyti í þjónustu þeirra og skiptu miklu máli í baráttunni fyrir frelsi Evrópu og heimsins alls. Mikilvægi íslenska skipaflotans fólst þó ekki síst í útflutningi á afurðum landsins. Siglingar á hafsvæðinu í kringum Ísland voru því tíðar og má rekja megnið af mannfalli Íslendinga á stríðsárunum til árekstra og árása á íslenska skipaflotann þar þótt allnokkur íslensk skip hafi farist langt frá Íslandsströndum.

Við Íslendingar og bandamenn allir stöndum í þakkarskuld við þá sem lögðu líf sitt að veði í þessum siglingum fullkomlega meðvitaðir um áhættuna. Fórnir þeirra sem fórust voru miklar og er löngu tímabært að heiðra minningu þeirra líkt og lagt er til í þingsályktunartillögu þessari. Flutningsmenn telja viðeigandi að Alþingi samþykki að heiðra varanlega minningu þeirra sem fórust og að sérstök minningarathöfn verði haldin árið 2025 þegar þess verður minnst að 80 ár eru frá því að seinni heimsstyrjöldinni lauk.

Ísland í hers höndumVirkið í norðri IIIFyrir liggja heimildir um þann fjölda Íslendinga sem lést á stríðsárunum þótt heildartalan ráðist nokkuð af því hvað er álitið flokkast undir fall af völdum stríðsátaka. Í sumum tilvikum skortir upplýsingar um ástæður þess að skip fórust. Þó liggja fyrir tilgátur sérfræðinga sem hafa rannsakað þessa sögu og skráð heimildir. Má þar nefna Þór Whitehead sem gaf út verkið árið 2002. Gunnar M. Magnúss tók saman verkið sem var endurútgefið með breytingum og viðbótum árið 1984 af Helga Haukssyni. Þar er yfirlit yfir alla Íslendinga sem létust af völdum stríðs. Af þessum heimildum má álykta að í það minnsta 153 Íslendingar hafi látist vegna árása á skip sem þeir voru á eða árekstra skipanna við tundurdufl. Um er að ræða íslensk skip og erlend skip sem höfðu íslenska skipverja um borð. Þetta eru 0,13% af íbúafjölda hér á landi miðað við manntal í lok árs 1940, en þá voru 121.474 íbúar á Íslandi. Þessu til viðbótar fórust 58 á tveimur skipum, Sviða og Max Pemberton, sem líkur standa til að hafi tengst árekstrum við tundurdufl. Einnig er gert ráð fyrir þeim sem féllu á Íslandi á stríðsárunum fyrir hendi bandarískra hermanna. Heildarfjöldi Íslendinga sem féll af völdum stríðsátaka var því um 211 eða 0,17% af íbúafjölda landsins í lok árs 1940. Það er áhugavert að skoða þessar tölur í samanburði við hlutfallslegt mannfall annarra þjóða. Lauslegar tölur til samanburðar sýna að sem hlutfall af heildarfjölda íbúa er þetta sambærilegt mannfalli Dana og mun meira en mannfall Svía. Bandaríkin misstu um 0,2% af heildarfólksfjölda sínum í stríðinu, Kanada missti 0,4%, Bretland 0,7% og Frakkland 1,5%.

Virkið í norðri IIIEins og áður hefur komið fram eru nokkuð góðar heimildir til um þá Íslendinga sem féllu af völdum stríðsátaka. Þetta hefur þó ekki verið fullrannsakað og vera má að þessar tölur breytist eitthvað við frekari rannsóknir fræðimanna á skráðum orsökum dauðsfalla á þessum viðsjárverðu tímum. Í ritinu eru þeir Íslendingar sem heimildir eru til um að hafi látist af völdum stríðsins taldir upp og fylgir sá ítarlegi listi greinargerðinni með þingsályktunartillögunni. Hann er hægt að nálgast á vef Alþingis.

Herra forseti. Ekki er fyrir að fara neinum varanlegum minnisvarða um alla þá Íslendinga sem taldir eru upp á lista þessum en minnismerki hafa verið um þá sem hafa látist á einstaka skipum. Um tíma var minnismerki á Sjóminjasafninu um þá sem fórust með Dettifossi og Goðafossi og upplýsingaspjöld á vegum Faxaflóahafna við Miðbakka í Reykjavík með yfirliti yfir öll skip sem farist hafa við Íslandsstrendur, m.a. á stríðsárunum. Í einhverjum tilfellum eru grafreitir erlendra manna sem fórust við Ísland sérstaklega merktir. Það er því löngu tímabært að skipa þeim sem létu lífið í seinni heimsstyrjöldinni varanlegan sess í sögu þjóðarinnar.

Með hvaða hætti slíkt verður best gert skal nánar útfært af ríkisstjórn í samráði við sérfræðinga sem starfa t.d. á sviði sagn- eða safnafræði. Víða í Evrópu, til að mynda í Frakklandi, hafa minnismerki um fallna verið reist í þeim bæjum sem viðkomandi einstaklingar voru frá, t.d. við kirkjur eða í kirkjugörðum. Einnig hefur verið farin sú leið að reisa styttu eða listaverk sem minnisvarða þar sem nöfn allra þeirra sem létust eru talin upp, eins og gert er á Víetnam-minnismerkinu í Washington D.C. Loks hafa margar þjóðir farið þá leið að tileinka árlega sérstakan dag minningu þessa fólks.

Að lokum, herra forseti, tel ég þetta mikilvægt mál og þarft. Ég vonast til þess að það fái framgöngu hér í þinginu og legg til að það gangi til hv. allsherjar- og menntamálanefndar.


Ræðumaður: Birgir Þórarinsson

Herra forseti. Ég mæli hér fyrir tillögu til þingsályktunar um skjaldarmerki frá 1881 á framhlið Alþingishússins. Flutningsmenn eru hv. þingmenn Birgir Þórarinsson, Ásmundur Friðriksson og Óli Björn Kárason.

Tillagan hljóðar svo:

Alþingi ályktar að gera nauðsynlegar ráðstafanir til að setja upp að nýju skjaldarmerki sem prýddu framhlið Alþingishússins á vígsludegi þess 1. júlí 1881.

Í greinargerð segir:

Þingsályktunartillaga þessi var áður lögð fram á 153. löggjafarþingi (43. mál) og 152. löggjafarþingi (502. mál). Með tillögunni er lagt til að skjaldarmerkin sem prýddu Alþingishúsið allt þar til þau voru fjarlægð 1904 verði sett upp að nýju. Um er að ræða tvö skjaldarmerki, annars vegar skjaldarmerki handhafa valds á Íslandi frá fyrri öldum, krýndur útflattur þorskur á rauðum skildi, hins vegar skjaldarmerki Danmerkur, þrjú krýnd ljón. Markmiðið með tillögunni er að færa framhlið Alþingishússins í upprunalegt horf og þar með halda í heiðri eigin sögu, sem mikilvægt er og skylt að varðveita.

Endurbætur á Alþingishúsinu á umliðnum árum hafa miðast að því að húsið sé sem næst í upphaflegu horfi frá því að það var reist 1881. Þessi tillaga miðar að sama marki. Komandi kynslóðir eiga rétt á því að þekkja söguna og þau mannvirki og kennileiti sem bera henni vitni, þar á meðal Alþingishúsið í upprunalegri mynd. Þessari tillögu fylgir teikning af Alþingishúsinu þegar umrædd skjaldarmerki voru á því og hana er hægt að sjá á netinu á vef Alþingis.

Alþingishúsið er eins og við vitum eitt af mikilvægustu mannvirkjunum á Íslandi. Þetta er fallegt hús og því fylgir mikil saga, innan dyra jafnt sem utan. Húsið er byggt úr höggnum grásteini og eru raðir steinanna telgdar til en miðfóturinn á steininum látinn vera hrufóttur. Margir danskir steinhöggvarar unnu að byggingu hússins. Íslendingar lærðu við framkvæmdina að höggva grjót og fylgdu því fleiri steinhöggvin hús í framhaldinu.

Alþingishúsið er í raun höll á íslenskan mælikvarða. Þangað mænir vonin öll, eins og greinir frá í Alþingisrímunum. Hvað ætli marga Íslendinga dreymi um að komast þangað til áhrifa og valds? Svo mælti Helgi Sæmundsson árið 1967, sett fram hér til gamans.

Þetta er tillaga sem fer ekki mikið fyrir. En, herra forseti, ég tel að hún sé mikilvæg að því leytinu til að færa húsið í alveg upprunalegt horf. Mér hefur verið tjáð af fyrrum þjóðminjaverði Þjóðminjasafns Íslands að þessi skjaldarmerki sem voru á húsinu en voru fjarlægð árið 1904 séu til og því er ekki mikið til fyrirstöðu og fylgir því lítill kostnaður að setja þau upp aftur. Það held ég að verði bara til prýði.

Að þessu sögðu, herra forseti, vísa ég málinu til hæstv. allsherjar- og menntamálanefndar.


Ræðumaður: Birgir Þórarinsson

Herra forseti. Ég þakka hv. þingmanni fyrir. Ég vil  aðeins koma fyrst inn á það sem hv. þingmaður talaði um varðandi óstjórn í útlendingamálum, að það skrifaðist á Sjálfstæðisflokkinn sem hafi verið með dómsmálaráðuneytið lengi. Ég er ósammála þessu og ég hef meira að segja skrifað grein um það að óstjórnin í þessum málaflokki sem hefur verið til staðar — við erum hins vegar aðeins að sjá fram á breytta og betri vegferð í þeim efnum   en sú óstjórn hefur að mínum dómi einmitt skrifast á kærunefnd útlendingamála vegna þess að hún tekur afstöðu sem er þvert á það sem er að gerast í kringum okkur; í Noregi, í Skandinavíu og fleiri löndum og nánast öllum löndum Evrópu. Það er nú einu sinni þannig í þessum málaflokki að menn reyna að finna þær smugur sem eru fyrir hendi og það er nákvæmlega það sem gerðist í málefnum Venesúela. Þær bárust hratt fréttirnar til Venesúela um  að Ísland hefði aðrar reglur en Norðurlöndin, mildari reglur og væri að veita fjögurra ára vernd sem þýddi sömu réttindi og Íslendingar í velferðarkerfinu. Auðvitað vissi fólk þetta í Venesúela. Og þegar það lagði af stað frá Venesúela til Íslands þá vissi það að það fengi strax fjögurra ára vernd og sömu réttindi og Íslendingar í velferðarkerfinu. Þannig að þarna finnst mér hafa bara augljóslega legið við að  kærunefnd útlendingamála, sem er algerlega sjálfstæð, lýtur ekki lögsögu eða valdi Alþingis eða ráðherra,  hafi valdið því að hingað streymdi óhemju mikill fjöldi af fólki frá Venesúela, sem er andstætt því sem er gerast í kringum okkur. Þetta olli miklu álagi á sveitarfélögin, á húsnæðismarkaðinn o.s.frv.

En svona í lokin vil ég segja, af því að hv. þingmaður kallar eftir því  hvar ég stend gagnvart svona samstöðu um að ræða þennan málaflokk, að ég er að sjálfsögðu ekki á móti því að ræða framtíð þessa málaflokks. Hann er síbreytilegur. En ég sé hins vegar að það eru bara heilmiklar áherslumunur. Viðreisn hefur  talað fyrir mjög opnum landamærum. Við gerum það ekki þannig að ég held að það sé mjög langt þarna á milli. En að sjálfsögðu er bara eðlilegt að sú umræða fari fram hér í þingsal hvað menn sjá fyrir sér og svo þurfa menn að kynna það fyrir þjóðinni   hvar þeir vilja standa í þessum málaflokki og það er kannski mikilvægast hvað  þjóðin vill í þessum efnum.


Ræðumaður: Birgir Þórarinsson

Herra forseti. Ég þakka hv. þingmanni fyrir andsvarið. Ég vil segja,  af því að hv. þingmaður er svona ýja að því að niðurstaða nefndarinnar í ákveðnu máli  hafi haft þau áhrif að þetta frumvarp er komið fram og að það séu einhvers konar pólitísk viðbrögð við því — ég held að niðurstaðan í því máli, ef við  horfum aftur til Venesúela, hafi einmitt opinberað  vankantana á þessu fyrirkomulagi. Það er ekki verið að tala hér um að leggja nefndina niður. Það er bara verið að tala um að breyta samsetningu nefndarinnar. Þetta kemur til með að kosta ríkissjóð minna vegna þess að það  fækkar nefndarmönnum úr sjö í þrjá og lagt er til að allir nefndarmenn hafi þessa menntun og uppfylli þessi hæfisskilyrði sem eru mjög mikilvæg vegna þess að nefndin er að fjalla um mjög mikilvæg mál. Ég held bara að þetta hafi ekki verið hugsað alla leið þegar þetta frumvarp var sett fram á sínum tíma þar sem lagt er til að hafa þessa nefndarmenn, að hafa þessa tengingu við Mannréttindaskrifstofu Íslands og Mannréttindastofnun Háskóla Íslands — að menn hafi ekki hugsað það alla leið.

Það hefur náttúrlega margt breyst í þessum málaflokki á þessum tíma og hann er síbreytilegur eins og við þekkjum og nú er   gríðarlegur fjöldi sem sækir um. En varðandi það að  fjárhagslegir þættir hafi áhrif þá vil ég bara segja það að það hefur áhrif og auðvitað eiga alþingismenn að vera vakandi yfir því þegar kærunefnd útlendingamála hér á Íslandi tekur allt aðra afstöðu en kærunefndir á Norðurlöndum og fleiri löndum. Þá eiga náttúrlega þingmenn að spyrja: Bíddu við, hvers vegna? Og það er það sem ég gerði þegar ég óskaði eftir að kærunefndin kæmi fyrir allsherjar- og menntamálanefnd vegna þess að það þarf að svara því.  Í því felst jú kostnaður þegar við erum að gera eitthvað öðruvísi  en Norðurlöndin    sem eru búin að kynna sér, eins og Noregur,  stöðuna í Venesúela, svo að dæmi sé tekið.   Og niðurstaðan hér er allt önnur, þannig að auðvitað hefur þetta áhrif.

Ég minni hv. þingmann á ræðutímann.


Ræðumaður: Birgir Þórarinsson

Frú forseti. Ég mæli hér fyrir frumvarpi til laga um breytingu á lögum um útlendinga, nr. 80/2016, skipan kærunefndar. Flutningsmenn eru hv. þingmenn Birgir Þórarinsson, Diljá Mist Einarsdóttir, Ásmundur Friðriksson, Óli Björn Kárason og Vilhjálmur Árnason.

Í 1. gr. segir:

„Eftirfarandi breytingar verða á 6. gr. laganna:

a.   1.–3. málsl. 3. mgr. orðast svo: Ráðherra skipar, að fenginni tillögu Hæstaréttar, þrjá nefndarmenn í kærunefnd útlendingamála og þrjá til vara. Formaður nefndarinnar skal skipaður í fullt starf til fimm ára að undangenginni auglýsingu samkvæmt ákvæðum laga um réttindi og skyldur starfsmanna ríkisins. Nefndarmenn skulu allir uppfylla skilyrði um embættisgengi héraðsdómara.

b.   4. og 5. mgr. falla brott.

c.   5. málsl. 6. mgr. orðast svo: Formaður velur staðgengil sinn til að gegna störfum sínum þegar formaður er forfallaður eða fjarstaddur.“

Og í 2. gr. segir:

„Lög þessi taka gildi 1. júní 2024.“

Ef ég fer aðeins yfir greinargerðina og rökstuðning fyrir þessu frumvarpi þá eru lagðar til breytingar á kærunefnd útlendingamála, sér í lagi skipan nefndarinnar. Í núgildandi lögum er gert ráð fyrir að ráðherra skipi alls sjö nefndarmenn í kærunefnd útlendingamála, þeirra á meðal formann og varaformann og fimm aðra nefndarmenn sem skulu ýmist tilnefndir af Mannréttindaskrifstofu Íslands, Mannréttindastofnun Háskóla Íslands eða án tilnefningar. Samkvæmt lögunum eiga formaður og varaformaður einir að uppfylla skilyrði um embættisgengi héraðsdómara og skulu þeir skipaðir að fenginni umsögn hæfnisnefndar.

Kærunefnd útlendingamála á að vera sjálfstæð stjórnsýslunefnd sem úrskurðar í málum sem til hennar eru kærð. Nefndin er sjálfstæð í störfum sínum og úrskurðir hennar eru endanlegir gagnvart stjórnvöldum. Hvorki ríkisstjórn né Alþingi segir nefndinni fyrir verkum og stjórnvöld geta ekki kært niðurstöður hennar til dómstóla. Þetta er valdamikil sjö manna nefnd og rekstur hennar á þessu ári kostar 273 millj. kr. Til að nefndin teljist sjálfstæð þurfa nefndarmenn að vera sjálfstæðir, hæfir og óháðir í störfum sínum, enda málefni sem nefndin fjallar um afar mikilvæg. Þess vegna þarf að gæta þess sérstaklega vel að hæfi nefndarmanna sé fullnægt. Flutningsmenn telja að með núverandi fyrirkomulagi sé ekki gætt nægilega vel að hlutleysi nefndarmanna. Meðal þeirra 15 samtaka sem eiga aðild að áðurnefndri Mannréttindaskrifstofu Íslands, sem síðan aftur á fulltrúa í kærunefndinni, eru Íslandsdeild Amnesty International, Biskupsstofa, Hjálparstarf kirkjunnar, Rauði krossinn á Íslandi, Þroskahjálp, Öryrkjabandalag Íslands, Samtökin '78 og Siðmennt. Jafnréttisstofa hætti aðild árið 2021. Ég held að það sé óhætt að segja að þessir aðilar hafi að hluta til haft sig í frammi, t.d. í málflutningi þess efnis að umsækjendur um alþjóðlega vernd sem hefur verið synjað um hæli hér á landi fái engu að síður óskerta þjónustu hjá hinu opinbera sem er andstætt lögunum um útlendinga. Sum af þessum aðildarfélögum að Mannréttindaskrifstofu Íslands hafa sem sagt tjáð sig með þeim hætti opinberlega.

Samkvæmt stjórnsýslulögum má hlutdrægur nefndarmaður í stjórnsýslunefnd ekki taka þátt í undirbúningi, meðferð eða úrlausn þess máls sem hann telst eiga vera óhlutdrægur gagnvart. Með setu í kærunefnd útlendingamála er Mannréttindaskrifstofu Íslands fengið opinbert vald og það er töluvert vald. Þar með gilda öll sömu sjónarmið við val Mannréttindaskrifstofu Íslands á nefndarmönnum og endranær. Ef við tökum dæmi má geta þess að Alþýðusamband Íslands og Samtök atvinnulífsins skipa dómara í Félagsdóm. Við úrlausn mála fara dómarar við Félagsdóm eingöngu eftir lögum. Það sama á að sjálfsögðu að gilda um kærunefnd útlendingamála. Á því virðist hafa orðið misbrestur og kærunefnd útlendingamála virðist, a.m.k. í ákveðnum úrskurði, túlka hugtakið flóttamaður rýmra en vilji Alþingis stóð til. Vilji Alþingis stóð að sjálfsögðu til þess að hugtakið væri skýrt með sama hætti og í flóttamannasamningi Sameinuðu þjóðanna og í samræmi við framkvæmd annarra Evrópuríkja. Þessi ákveðna túlkun hafði síðan í för með sér umtalsverðan kostnað fyrir ríkissjóð og mikið óhagræði þegar kemur að t.d. sveitarfélögunum, álagi á sveitarfélögin. Ég er að tala um það þegar nefndin úrskurðar á sínum tíma að umsækjendur frá Venesúela um alþjóðlega vernd skuli fá hér fjögurra ára viðbótarvernd. Sá úrskurður er sérstakur og hann er andstæður við það sem t.d. Norðurlöndin hafa verið að úrskurða í málefnum umsækjenda frá Venesúela. Nú er rétt að geta þess að nefndin hefur fellt nýjan úrskurð þar sem breyting hefur orðið á þessu og þar sem fallið er frá því að veita þessa viðbótarvernd og staðfestur úrskurður Útlendingastofnunar um að synja um alþjóðlega vernd frá Venesúela, sem hefur haft heilmikil áhrif á þann fjölda Venesúelabúa sem hafa sótt hér um alþjóðlega vernd. Við þekkjum þá umræðu sem hefur farið fram um þetta ákveðna mál. Flutningsmenn frumvarps þessa telja því eðlilegra að nefndarmenn í kærunefnd útlendingamála, sem fer eins og áður segir óneitanlega með umtalsvert vald, séu skipaðir af sjálfstæðum og óvilhöllum dómstólum í stað samtaka sem hafa beina hagsmuni af starfi nefndarinnar og, ég held að það sjái það allir, hafa tjáð sig með einhliða hætti um málaflokkinn og jafnvel pólitískum hætti. Í huga flutningsmanna er því mjög mikilvægt að á þessu verði gerð bragarbót. Það segir sig sjálft að í svo mikilvægum málaflokki sem útlendingamálin eru og vegna þess mikla valds sem kærunefnd útlendingamála hefur þá er sjálfsagt og eðlilegt að nefndarmenn uppfylli hæfisskilyrði til að gegna embætti héraðsdómara.

Eins og ég sagði hér áðan hefur verið töluverð umræða um þessa nefnd í kringum málefni umsækjenda um alþjóðlega vernd, einkum frá Venesúela. Það var ljóst þegar nefndin fellir þennan úrskurð sinn um að umsækjendur frá Venesúela skuli fá hér fjögurra ára viðbótarvernd — og hafa ber í huga að fjögurra ára viðbótarvernd í hælisleitendakerfinu er mjög mikil vernd og hún er ekki alls ekki sjálfsögð. Það þurfa mjög ríkar ástæður að liggja að baki því að veita fjögurra ára viðbótarvernd. Sem dæmi hafa þeir flóttamenn sem hafa komið hingað frá Úkraínu fengið eins árs mannúðarvernd og sama má segja um þá sem hafa komið frá Afganistan, þeir hafa einnig fengið eins árs mannúðarvernd þegar svo ber undir að þeir uppfylli þau skilyrði. Nú er t.d. staðan í Afganistan, og sérstaklega gagnvart konum, afar slæm og ég get sagt það hér að ég lauk í októbermánuði skýrslu sem ég gerði á vegum Evrópuráðsins um stöðu flóttamanna í Afganistan, skýrslu sem ég hef unnið að um nokkurt skeið og hún var samþykkt einróma á þingi Evrópuráðsins í Strassborg í október, og það verður að segjast eins og er að stjórnvöld í Afganistan, talibanastjórnin, má nánast segja að sé í herferð eða stríði gegn konum í landinu. Það er gríðarlegur fólksflutningur frá Afganistan til nágrannaríkjanna. Það koma u.þ.b. 4.000 flóttamenn á dag að landamærum Írans til að óska eftir hæli og stór hluti þeirra er fjölskyldufólk, fjölskyldur með dætur sínar til að koma þeim til mennta, koma þeim í skóla, þar sem talibanar hafa nánast skorið niður alla menntun fyrir stúlkur. Það er þyngra en tárum tekur að horfa upp á þá framkomu í garð kvenna og stúlkna í Afganistan. Ég segi þetta hér í þessu samhengi vegna þess að það hefur verið litið svo á að veita þeim eins árs vernd þegar mér persónulega finnst öll rök mæla með því að konur eða stúlkur frá Afganistan skuli njóta fjögurra ára viðbótarverndar.

Það virðist sem nefndin hafi tekið í sínum ákvörðunum allt aðra stefnu gagnvart t.d. þessum hópi umsækjenda sem ég nefndi hér, frá Venesúela, heldur en Norðurlöndin og önnur ríki Evrópu. Noregur veitti engum fjögurra ára vernd sem sótti um frá Venesúela og það sama gilti í Danmörku, Svíþjóð vísaði meiri hluta umsókna frá Venesúela frá og Spánn hafnaði á síðasta ári rúmlega 10.000 umsóknum frá Venesúela. Ég óskaði eftir því hér fyrir ekki svo löngu síðan að kærunefnd útlendingamála kæmi fyrir allsherjar- og menntamálanefnd til að ræða úrskurð sinn gagnvart Venesúela, sem þeir hafa síðan fallið frá og breytt svo að það sé tekið fram. Ég spurði sérstaklega að því hvort kærunefndin hefði ekki kynnt sér á þeim tíma skýrslu Noregs um ástandið í Venesúela, skýrslu kærunefndar útlendingamála í Noregi sem komst að þeirri niðurstöðu að það hafi ekki verið grundvöllur fyrir fjögurra ára vernd. Kærunefndin hér hefur eflaust kynnt sér eitthvað þessa skýrslu en meginmálið er kannski það að Noregur sendi sérstaka nefnd til Venesúela til að kynna sér aðstæður. Það gerði íslenska kærunefndin ekki en komst hins vegar að annarri niðurstöðu en norska kærunefndin.

Ég trúi því að verði frumvarp þetta að lögum muni það auka skilvirkni í þessum málaflokki. Kærunefndin tilkynnti, þegar hún var með til úrlausnar úrskurð Útlendingastofnunar þar sem beiðni um alþjóðlega vernd var hafnað, að hún þyrfti þrjá mánuði til að fjalla um málið og það gæti haft fordæmi fyrir þá sem á eftir kæmu. Nefndin tók það fram að hún þyrfti þrjá mánuði til þess að ákveða sig en hún var í raun og veru hálft ár, eða sex mánuði, að komast að niðurstöðu. Það vantar því skilvirkni í þessa nefnd og þess vegna tel ég að þetta sé góð tillaga hvað það varðar að nefndin verði skilvirkari í störfum sínum.

Það er að sjálfsögðu mikill ábyrgðarhluti að sitja í þessari nefnd. Þessi nefnd fjallar náttúrlega um aðstæður fólks sem sumt hvert kemur úr mjög erfiðum aðstæðum, hefur sætt ofsóknum eða jafnvel líflátshótunum, en svo eru líka umsækjendur sem eru í raun og veru bara að leita sér að betra lífi og sem eru kannski flokkaðir sem svokallaðar efnahagslegir flóttamenn. Nefndin hefur náttúrlega framtíð þessa fólks í höndum sér, ef svo má segja, og hefur þannig heilmikil völd, svo að ekki sé talað um það að stjórnvöld geta ekki, eins og þetta fyrirkomulag er núna, áfrýjað niðurstöðu þessarar nefndar. Auk þess hlýtur að þurfa að leggja mat á áhrif ákvörðunar á hverjum tíma. Ákvörðun kærunefndarinnar í málefnum Venesúela hafði gríðarleg áhrif á sveitarfélögin í landinu. Það er mikið álag sem hefur fallið á sveitarfélögin, sérstaklega hér á stór-höfuðborgarsvæðinu, Suðurnesin nefni ég sem dæmi sérstaklega, Reykjanesbæ, og Hafnarfjörð og Reykjavík. Það er bara gríðarlega mikilvægt að það sé vandað til verka í störfum þessarar nefndar.

Auðvitað spyr maður sig að því hvort þetta sé í raun og veru rétta fyrirkomulagið. Það er ákveðið í lögunum 2016 að fara þessa leið, að vera með sérstaka nefnd. Áður voru þessir úrskurðir í höndum dómsmálaráðuneytisins. Það má segja að í raun og veru sé Alþingi að útvista töluverðum völdum, myndi ég segja, með þeirri ákvörðun sinni að setja þessa nefnd á laggirnar — og hvort það sé rétta leiðin. Hér eru nefndarmenn sem þurfa ekki að standa skil gagnvart kjósendum. Þetta eru embættismenn sem hafa þessi miklu völd. Þess vegna er afar mikilvægt í mínum huga, og okkar flutningsmanna, að þeir uppfylli skilyrði til að gegna embætti héraðsdómara og hafi ekki þessa tengingu sem nefndin hefur með því að í henni sitja fulltrúar frá Mannréttindaskrifstofu Íslands og Mannréttindastofnun Háskóla Íslands. Það tel ég vera óheppilegt og að það geti haft þau áhrif að þar sem samtök eru undir, t.d. Mannréttindaskrifstofa Íslands, geti þau þá haft áhrif á ákvörðun viðkomandi. Ég er alls ekki að fullyrða það hér en þarna eru bara ákveðnar tengingar sem ég tel að séu óheppilegar. Út á það gengur þetta frumvarp, að fækka nefndarmönnum úr sjö í þrjá. Ég tel að það sé mikilvægt fyrir þennan málaflokk og ég vona að frumvarpið fái góða umfjöllun í nefndinni og að sjálfsögðu mun nefndin kalla eftir umsögnum og gestum o.s.frv. Þá væri hægt að ræða öll sjónarmið sem koma fram hvað þetta frumvarp varðar.

Að þessu sögðu, herra forseti, þá vísa ég málinu til hv. allsherjar- og menntamálanefndar.


Ræðumaður: Diljá Mist Einarsdóttir

Heyr, heyr.Virðulegi forseti. Ég hef þegar þakkað nefndarmönnum í hv. utanríkismálanefnd fyrir þeirra góða framlag í þessu máli. Ég má til með að þakka öðrum hv. þingmönnum sem hafa lagt til málsins, m.a. í þessari umræðu. Við komum úr ólíkum áttum með ólíkar skoðanir og viðhorf og það er mikilvægt að hlusta á hvert annað. Við hérna inni einblínum allt of oft á það að tala, á það sem við höfum að segja. Það var svo gott að hlusta á það í dag sem sameinar okkur sterkt. Texti þessarar tillögu liggur fyrir og skilaboðin eru skýr og mikilvæg: Við sameinumst um fordæmingu á ofbeldi, virðingu fyrir alþjóðalögum, vernd almennra borgara og varanlega friðsamlega lausn fyrir þjóðirnar fyrir botni Miðjarðarhafs. Ég segi því stolt já við þessari sameiginlegu tillögu allra stjórnmálaflokka á Alþingi Íslendinga.


Ræðumaður: Bjarni Benediktsson

Virðulegi forseti. Ég tel að utanríkismálanefnd hafi unnið mjög góða vinnu í þessari viku við að stilla saman strengi og tryggja að í stað þess að við værum hér fyrir þinginu með margar ólíkar hugmyndir um ályktanir þá sameinumst við um orðalag sem endurspeglar vel í mínum huga þau gildi sem við höfum verið að berjast fyrir vegna þessarar erfiðu stöðu sem upp er komin einu sinni enn. Við vitum að átökin standa enn yfir og við munum áfram beita okkur fyrir því að alþjóðleg mannúðarlög verði virt, að aðstoð verði komið til þeirra sem eru í brýnni neyð og að horft verði til lengri tíma til lausnar sem Palestínumenn og Ísraelsbúar geta báðir við unað og stuðlað að friði fyrir þá sem búa á þessu svæði.

Ég vil þakka nefndinni sérstaklega fyrir vel unnin störf.


Ræðumaður: Bryndís Haraldsdóttir

Virðulegur forseti. Í dag ályktar Alþingi Íslendinga um vopnahlé, vopnahlé strax af mannúðarástæðum á Gaza-svæðinu svo að tryggja megi öryggi almennra borgara, jafnt palestínskra sem ísraelskra. Hugur okkar er hjá borgurum í Palestínu sem nú þjást vegna þessa hörmulega stríðs. Hugur okkar líka hjá gíslunum sem sitja fastir í klóm hryðjuverkasamtaka. Hugur okkar er hjá aðstandendum þeirra sem látið hafa lífið í hryðjuverkaárásum og því skelfilega stríði sem fylgdi í kjölfarið.

Það er auðvelt að fordæma allt ofbeldi. Það er aftur á móti ofboðslega erfitt að skilja það djúpstæða og mikla hatur sem ríkir fyrir botni Miðjarðarhafs þar sem við horfum upp á hópa í átökum, hópa sem vilja raunverulega eyða hvor öðrum og virða ekki rétt hvor annars. Því miður hefur alþjóðasamfélaginu ekki tekist að koma í veg fyrir þessar hörmungar þrátt fyrir skýrar ályktanir og afstöðu um tveggja ríkja lausnina, þrátt fyrir þær ályktanir sem samþykktar hafa verið hér á þessu þingi, þar sem við virðum bæði Ísrael og Palestínu. Við erum vanmáttug í þessu öllu. Það orðalag sem við höfum komið okkur hér saman í dag er gott og mikilvægt og mig langar að nota tækifærið og þakka hv. þm. Diljá Mist Einarsdóttur og allri utanríkismálanefnd fyrir þessa vinnu. Það er mikilvægt að við komum okkur saman um þetta mál.

Ég gæti líka rætt það furðulega ástand sem uppi hefur verið í samfélagsumræðunni í kjölfar atkvæðagreiðslunnar hjá Sameinuðu þjóðunum þar sem Evrópusambandsríkin splittuðust upp í þrjá hópa, sumir greiddu atkvæði með, aðrir á móti og aðrir sátu hjá, eins og Ísland og Norðurlöndin og NB8-löndin að Noregi undanskildum. Það væri líka hægt að ræða það sem hér hefur verið nefnt í ræðum, hvaða áhrif þetta er að hafa á heimsmyndina alla. Hverjir eru að fjármagna stríðið? Hverjir sjá sér einhvers konar hag í þeim hörmungum sem ríða yfir palestínsku þjóðina og ísraelsku þjóðina núna? Við gætum líka velt því fyrir okkur þeim árásum sem Rússar eru að gera í Úkraínu núna og þeim hryllingi að þeir „nota tækifærið“ og hafa sprengt meira en nokkru sinni fyrr í Úkraínu þegar augu heimsbyggðarinnar eru á hörmungunum fyrir botni Miðjarðarhafs.

Virðulegur forseti. Ég held að við hér í þessum þingsal og hv. utanríkismálanefnd munum á næstu misserum þurfa að verja umtalsvert meiri tíma í að ræða einmitt stóru myndina sem er að teiknast upp. En í dag er hugur okkar hjá Palestínu, hugur okkar hjá gíslunum og við ályktum skýrt um það að við viljum vopnahlé af mannúðarástæðum.

Virðulegur forseti. Ég ætla að fá að enda á þessum orðum, texta Johns Lennons úr laginu Imagine, í þýðingu Þórarins Eldjárns:

Já, hugsaðu þér heiminnhalda grið og frið.Mér er sagt ég sé með óraen ég er ekki ein um það.Já, komdu með, við höldum hópinn.Gerum heiminn að griðastað.


Ræðumaður: Birgir Þórarinsson

Frú forseti. Ég styð tillöguna sem hér liggur fyrir og fagna því að Alþingi hafi náð sameiginlegri niðurstöðu um hana. Það eru nokkur atriði sem ég hefði viljað orða aðeins með öðrum hætti en ég tel mikilvægt að þessi samstaða hafi náðst, ekki síst að fordæma allt ofbeldi. Við erum friðelskandi þjóð, Íslendingar, og við eigum að fordæma allt ofbeldi og mannslíf á Gaza eru jafn dýrmæt og mannslíf í Ísrael.

Frú forseti. Ég er nýkominn frá þessu átakasvæði þar sem ég var í eina viku og byrjaði á því að funda með palestínskum stjórnvöldum í Ramallah og fundaði síðan með ísraelskum stjórnvöldum. Ég var í hópi 16 þingmanna frá sjö löndum, 16 þingmanna Evrópusambandsins. Ég heimsótti samyrkjubú þar sem þessi hroðalegu hryðjuverk Hamas-samtakanna áttu sér stað. Það mun aldrei á minni ævi líða mér úr minni og það er erfitt að segja frá því sem við sáum og við heyrðum.

Það er rétt að taka það fram að það er verið að mótmæla þessu stríði víða í Evrópu, London og menn segja þar í þessum mótmælum að þetta sé allt lygi, hvernig Hamas kom fram við óbreytta borgara. En það er nú einu sinni þannig að þessi hryðjuverkamenn höfðu myndavélar framan á sér, svokallaðar búkmyndavélar, og tóku upp allt sem þeir gerðu. Þegar tókst að fella þá tóku Ísraelsmenn þessar upptökur og hafa sett saman. Það er til 47 mínútna löng mynd um þessi hroðalegu hryðjuverk og við fengum að sjá þessa mynd. Og hver hefði trúað því, hv. þingmenn, að ungbarn yrði sett inn í bakarofn og hver hefði trúað því að kornabörn væru afhöfðuð og farið með höfuðið inn á Gaza? Hver hefði trúað því að unglingar væru afhöfðaðir með garðyrkjuverkfærum? Þetta er þvílík hörmung, ágætu þingmenn, að það er vart hægt að lýsa því. Fjölskyldur brenndar, fólk skotið í rúmum sínum sofandi, konum nauðgað ítrekað, fóstur skorin úr móðurkviði. Þetta er mannvonska sem orð fá ekki lýst. Þetta er ástæða þess að hörmungar dynja yfir saklaust fólk á Gaza.

Þingmannahópurinn var spurður að því, þegar við fórum í þinghúsið og ræddum við þingforsetann í Knesset í Jerúsalem, þeir spurðu okkur: Hvað hefðuð þið gert, hvað mynduð þið gera, ágætu þingmenn, þegar tæplega 2.000 hryðjuverkamenn ráðast inn í landið ykkar alvopnaðir og drepa á miskunnarlausan hátt eins og ég hef lýst hér, og á eftir þeim kæmu 2.000 almennir borgarar með axir, hnífa, skóflur og stælu öllu steini léttara og tækju gísla með sér yfir á Gaza? Hvað mynduð þið gera ef það væri skotið á ykkur 9.000 eldflaugum og teknir 240 gíslar frá 20 löndum? Mynduð þið kalla eftir vopnahléi? Það sló þögn á þingmannahópinn og við höfðum engin svör.

Ástandið á þessu svæði er svakalegt og stigmögnun átakanna gæti hæglega gerst í dag. Síðasta daginn sem ég var í Tel Aviv var skotið sjö eldflaugum á þá borg. Ég fór tvisvar sinnum niður í loftvarnabyrgi og þann sama dag var skotið stýriflaug frá Jemen í átt að Eilat sem er við Dauðahafið í landi Ísraels. Ísraelsmönnum tókst að skjóta niður þá eldflaug fyrir ofan himinhvolfið í 1.600 metra fjarlægð frá Jemen. Hvað ef þeim hefði ekki tekist að skjóta niður þessa eldflaug? Bandaríkjamenn eru með tvö flugmóðurskip og einn kafbát á þessu svæði til að koma í veg fyrir þriðju heimsstyrjöldina.

Kæru þingmenn. Það er veruleg hætta á því að við eigum eftir að horfa upp á margfalt verri aðstæður en hér er verið að fjalla um. En við sem friðelskandi þjóð getum að sjálfsögðu fordæmt og eigum að fordæma allt þetta ofbeldi. Ég vona að þessi tillaga verði samþykkt hér einróma og hún sendi þau skilaboð út í umheiminn að Ísland sé friðelskandi þjóð og við vonum að þessum hörmungum linni, að það takist að frelsa palestínsku þjóðina frá Hamas-samtökunum og hefja viðræður um frið og tveggja ríkja lausn sem við styðjum.


Ræðumaður: Diljá Mist Einarsdóttir

Virðulegi forseti. Þótt hörmungarnar fyrir botni Miðjarðarhafs séu í öðrum heimshluta eru þær samt svo nærri. Þær hafa snert við okkur öllum og okkur hefur eflaust flestum fundist við vanmáttug gagnvart hryllingnum sem við höfum orðið vitni að. Ísland er agnarsmátt í alþjóðasamfélaginu. Þar hefur Ísland samt rödd eins og önnur ríki og stundum langtum áhrifameiri en stærðin segir til um. Það skiptir því máli hvað við segjum og hvernig þótt við höfum ekki væntingar um að leysa flóknustu deilu samtímans. En við viljum svo sannarlega leggja okkar lóð réttlætismegin á vogarskálarnar.

Þann 27. október síðastliðinn afgreiddi allsherjarþing Sameinuðu þjóðanna fyrstu ályktun þingsins frá því að átök brutust út fyrir botni Miðjarðarhafs í kjölfar hryllilegrar hryðjuverkaárásar Hamas sem hefur staðið yfir frá 7. október síðastliðnum. Ályktunin var lögð fram af Jórdaníu fyrir hönd arabahópsins svokallaða. Kanada lagði fram breytingartillögu sem sneri að fordæmingu hryðjuverkaárásar Hamas og studdi Ísland ályktun Jórdaníu að því gefnu að breytingartillaga Kanada næði fram að ganga. Þessa sömu afstöðu höfðu sömuleiðis lýðræðisríkin ESB, Noregur, Bretland, Ástralía og Japan. Tæplega 90 ríki sem bera virðingu fyrir alþjóðalögum. Um breytingartillöguna náðist þó ekki nægjanleg samstaða á allsherjarþinginu og sat Ísland hjá við afgreiðslu óbreyttrar ályktunar Jórdaníu. Ríki á borð við Íran, Rússland, Kúbu og Norður-Kóreu komu í veg fyrir það að allsherjarþingið ályktaði um hryðjuverkaárás Hamas, árás sem vakti skiljanleg hughrif meðal gyðinga og minntu á helförina, einn svartasta blett í sögu mannkynsins. Hryðjuverkaárás þar sem 1.400 manns, almennum borgurum, var slátrað. Almennir borgarar, ungbörn jafnt sem aldraðir, voru svívirtir, myrtir, brenndir lifandi af hryðjuverkasamtökum sem er ekkert heilagt, allra síst eigin samlandar, Palestínumenn, sem þeir ofsækja, kúga og myrða, m.a. sökum kynhneigðar.

Lýðræðis- og mannréttindaríki heimsins hljóta að líta slíka atkvæðagreiðslu alvarlegum augum. Þarna brást alþjóðasamfélagið. Þarna brugðust Sameinuðu þjóðirnar sem birtast okkur sífellt máttlausari. Og við, þessi fámenni hópur lýðræðis- og mannréttindaríkja heimsins, ættum að þétta raðirnar enn frekar, halda enn fastar í réttindi okkar, gildi og lífsviðhorf. En hér á Íslandi hefur umræðan hreint ekki snúist um það og hún hefur því miður ekki snúist um það sem langflestir Íslendingar geta komið sér saman um og staðið vörð um í þessari flóknu og viðkvæmu stöðu.

[Frammíkall.]Þessi lífsviðhorf okkar og gildi kalla á afdráttarlausa fordæmingu hryðjuverka, fordæmingu á ofbeldi og brotum á alþjóðalögum og skýra kröfu um að þeim sé fylgt undantekningarlaust. Þau kalla á vernd almennra borgara og þegar hún bregst, hlé á átökum til að koma á öruggu og óhindruð aðgengi til mannúðaraðstoðar. Þegar börn og aðrir saklausir verða í skotlínu átaka verður ákallið enn hærra um að stöðva átökin. Átakasvæði á Gaza er versta martröð og grafreitur allt of margra barna og hvert barn sem þjáist, hvert barn sem lætur lífið er einu barni of mikið. Hugur okkar og hjörtu eru hjá þeim, hjá palestínskum borgurum. Þótt Ísrael hafi óskoraðan rétt til sjálfsvarnar eins og önnur ríki  er sá réttur ekki takmarkalaus. Því verður að rannsaka öll brot stríðandi aðila á alþjóðalögum og mannúðarrétti til hlítar. Um það erum við sammála.

Við hljótum sömuleiðis öll að vera sammála um að það sé forgangsmál að ná gíslunum til baka úr klóm hryðjuverkamanna Hamas; litlum börnum, táningum konum, eldra fólki, okkar viðkvæmustu samborgurum. Gíslarnir voru dansandi ungmenni á friðarsamkomu, ungir foreldrar sofandi í rúmi með ungbörnum sínum. Auðvitað er hugur okkar hjá þeim. Þess vegna gerum við kröfu um tafarlausa lausn gíslanna. Allir hljóta að taka undir þá kröfu.

Þessi átakahrina er nýleg í stóra samhenginu þar sem átökin eiga sér langa sögu. Því sameinumst við um áherslu á mikilvægi þess að komið verði í veg fyrir frekari stigmögnun átaka og ofbeldis á svæðinu. Við ítrekum að réttlátri og varanlegri lausn á deilu Ísraelsmanna og Palestínumanna verður aðeins náð með friðsamlegum hætti í samræmi við alþjóðalög og á grundvelli tveggja ríkja lausnar. Það skiptir pólitískur vilji deiluaðila auðvitað höfuðmáli.

Upphrópanir og ásakanir sem hafa gengið á milli hér í umræðunni hafa ekki beinst að því sem við getum verið sammála um og viljum setja í forgang í þessu flókna verkefni heldur öllu fremur að því sem getur mögulega sundrað okkur; hverjir sögðu hvað og hvernig, klukkan hvað og með hversu löngu millibili. Þessi tillaga er lögð fram af utanríkismálanefnd með stuðningi allra flokka á Alþingi, er framlag okkar þingmanna til að tryggja að afstaða Íslands vegna yfirstandandi hörmunga sé skýr. Hún liggur nú fyrir skriflega í þingskjali og enginn vafi leikur á um tímasetningu hennar eða frá hverjum hún stafar. Það er því vonandi að við getum öll snúið okkur að því sem fram undan er, hvernig við getum best lagt okkar af mörkum til lausnar þessa skelfilega ástands.

Það eru ófriðartímar og ný ófriðarbál virðast halda áfram að kvikna. Það verður mikilvægara með hverjum deginum fyrir okkur að standa saman um það sem mestu máli skiptir, um það sem sameinar okkur. Þessi tillaga utanríkismálanefndar er okkar framlag til þess. Við stöndum undir þeirri ábyrgð að vera kjörnir fulltrúar á Alþingi Íslendinga og stöndum saman um það sem mestu máli skiptir, stöndum saman um það sem sameinar okkur.

Virðulegi forseti. Ég þakka nefndarmönnum í hv. utanríkismálanefnd kærlega fyrir góða og heiðarlega samvinnu við gerð þessarar tillögu. Hún er okkur og þinginu til sóma og ég legg til að hún verði samþykkt.

[Frammíkall af þingpöllum.]Að lokinni þessari umræðu óska ég eftir því að tillagan gangi beint til síðari umræðu.

Ef gestir ætla að vera á þingpöllum verða þeir að hafa hljóð.


Ræðumaður: Guðrún Hafsteinsdóttir

Virðulegi forseti. Það er mikilvægt að lögreglan hafi ekki eingöngu eftirlit með sjálfri sér en í þessu frumvarpi sem ráðherra hyggst leggja fram á þingi er m.a. lagt til að komið verði á fót embætti gæðastjóra lögreglunnar. Skipuð verði nefnd um eftirlit með lögreglu, það verði lögfestur stýrihópur um aðgerðir gegn skipulagðri brotastarfsemi og það verði lögbundin árleg skýrslugjöf til Alþingis okkar Íslendinga vegna eftirlits með lögreglu. Í mínu ráðuneyti tökum við það að sjálfsögðu alvarlega þegar við förum fram á það að lögreglan fái auknar heimildir til að sinna nauðsynlegum verkefnum sem skipta máli í íslensku samfélagi og það sé á sama tíma virkt og öflugt eftirlit með störfum lögreglu. Það erum við að leggja fram með þessu frumvarpi á sama tíma.


Ræðumaður: Guðrún Hafsteinsdóttir

Virðulegi forseti. Ég vil þakka hv. 7. þm. Suðvest. fyrir fyrirspurnina. Það liggur fyrir að í samráðsgátt hefur ráðherra lagt drög að frumvarpi til breytinga á lögreglulögum. Við bíðum þar umsagna og umsagnarfrestur er núna til loka þessarar viku. Ráðherra hefur í framhaldinu hug á því að taka tillit til þeirra umsagna sem þar munu berast og í framhaldinu að leggja lögreglufrumvarpið  fram á þingi. Markmiðið með þessu frumvarpi er að skýra heimildir lögreglu til afbrotavarna. Það er mín ábyrgð sem dómsmálaráðherra að tryggja að löggæsla í landinu sé í stakk búin til að takast á við flóknar áskoranir og breyttar aðstæður. Af þeirri ástæðu þarf bæði að skýra og veita lögreglu auknar heimildir en á sama tíma að stórauka eftirlit með þeim heimildum sem lögreglu verða veittar og það er ráðherra að leggja fram hér með þessu frumvarpi.

Hér er verið að leggja til markvissar aðgerðir til að varna afbrotum en það er grundvallaratriði til að halda uppi allsherjarreglu og lögum í landinu. Lögreglan fær auknar ábyrgðir ef frumvarpið verður samþykkt, það er ljóst. Ég legg áherslu á það að auknum heimildum fylgir ábyrgð og, eins og ég nefndi, stóraukið eftirlit með störfum lögreglu, bæði ytra og innra, en einnig eftirlit til þingsins sem lögreglan mun þurfa að skýra með reglubundnum hætti; skila skýrslu til Alþingis.




Ræðumaður: Birgir Ármannsson

Til svara eru: Forsætisráðherra, innviðaráðherra, heilbrigðisráðherra og dómsmálaráðherra.


Ræðumaður: Birgir Ármannsson

Borist hefur bréf frá utanríkisráðherra þar sem óskað er eftir fresti til þess að veita skriflegt svar við fyrirspurn á þskj. 397, um verkefni á vegum Atlantshafsbandalagsins í Afganistan, frá Birgi Þórarinssyni.


Ræðumaður: Birgir Ármannsson

Forseta hafa borist bréf um afturköllun mála:

Þórhildur Sunna Ævarsdóttir kallar aftur þingsályktunartillögu á þskj. 490, mál 452, um fordæmingu aðgerða Ísraelshers í Palestínu og ákall eftir tafarlausu vopnahléi af mannúðarástæðum.

Þingflokkur Viðreisnar kallar aftur þingsályktunartillögu á þskj. 14, mál 14, um fordæmingu hryðjuverkaárása Hamas í Ísrael og árása Ísraelshers gegn almennum borgurum í Palestínu.


Ræðumaður: Diljá Mist Einarsdóttir

Virðulegi forseti. Þetta góða mál er lagt fram með stuðningi fleiri þingmanna Sjálfstæðisflokksins. Meðflutningsmenn eru þau Óli Björn Kárason, Vilhjálmur Árnason, Jón Gunnarsson og Ásmundur Friðriksson. Ég lagði frumvarpið líka fram á síðasta vetri og reyndar þarsíðasta en það komst því miður ekki á dagskrá fyrst og náði ekki fram að ganga á síðasta vetri.

Það eru ekki allir sem trúa þessu þegar ég segi þetta en breytingar á lögum um starfsmannahald ríkisins voru mér ofarlega í huga þegar ég ákvað að gera atlögu að því að ná kjöri til Alþingis. Eða kannski réttara sagt: Munurinn á réttarstöðu fólks á hinum almenna markaði og þeim opinbera var mér ofarlega í huga. Ég starfaði í nokkur ár sem lögmaður á almennum vinnumarkaði áður en ég var ríkisstarfsmaður. Þar áður hafði ég starfað hjá Reykjavíkurborg, svo ég hef ágætisreynslu af samanburðinum, hef komið víða við. Á þeim tíma sem er liðinn frá því að ég hóf störf á almennum vinnumarkaði fyrir rétt rúmum áratug síðan hefur staðan gjörbreyst. Frá því að þessi lög um ríkisstarfsmenn voru sett árið 1996 er breytingin enn umfangsmeiri, hvað þá ef við lítum aftur til ársins 1954 þegar lög um ríkisstarfsmenn tóku upphaflega gildi.

Markmið laga um réttindi og skyldur starfsmanna ríkisins frá árinu 1996 var aukin hagkvæmni í ríkisrekstri og bætt þjónusta hins opinbera. Í greinargerð með frumvarpi til laganna kemur fram gagnrýni á starfsmannahald ríkisins sem er sagt minna á, með leyfi forseta, „fyrirtæki sem hefði orðið undir í samkeppni á frjálsum markaði“. Þar var m.a. lögð áhersla á aukinn sveigjanleika í starfsmannahaldi og að réttarstaða opinberra starfsmanna yrði sem líkust réttarstöðu starfsmanna hjá einkafyrirtækjum.

Virðulegi forseti. Tilgangur þeirra lagabreytinga sem ég mæli hér fyrir er einmitt sá að auka sveigjanleika í starfsmannahaldi ríkisins. En hvað hefur breyst á þessum árum frá því að lögin voru sett árið 1996 sem kallar á þessar breytingar eða hreinlega frá árinu 1954? Umræddar reglur um áminningu og uppsögn, sem frumvarpið tekur til, hafa í meginatriðum haldist óbreyttar frá árinu 1954. Starfsmannahald hins opinbera hefur vaxið jafnt og þétt og fjölgun opinberra starfa hefur verið mikil. Samkvæmt tölum Hagstofunnar eru launþegar hjá hinu opinbera orðnir um þriðjungur af heildarfjölda launafólks í landinu. Þriðjungur. Laun opinberra starfsmanna hafa líka hækkað mun hraðar á undanförnum árum en laun á almenna markaðnum. Þar er að verða viðsnúningur frá því sem áður var. Laun og tengdur kostnaður er um fjórðungur af útgjöldum ríkisins. Það er mikilvægt að þessir fjármunir nýtist sem best og að starfsemin sé eins hagkvæm og skilvirk og mögulegt er.

Rökin fyrir réttarverndinni hafa einkum verið þau að gera ríkisstarfsmenn óháða þrýstingi frá valdhöfum hverju sinni, að tryggja að þeir verði ekki fórnarlömb geðþóttaákvarðana og séu jafnvel látnir fjúka fyrir vini og vandamenn. Þessi rök geta ekki átt við um fjölmörg störf, jafnvel meiri hluta starfa, innan ríkisgeirans, t.d. innan heilbrigðis- og menntakerfisins. Við þetta er að bæta að verkefni ríkisins hafa breyst, eru orðin umfangsmeiri og oft og tíðum hliðstæð verkefnum á almennum markaði auk þess sem stofnun umboðsmanns Alþingis og setning stjórnsýslulaga hafa stóraukið starfsöryggi ríkisstarfsmanna.

Þessi umræða hefur verið tekin margoft hér á Alþingi en frumvörp í þessa veru hafa verið lögð hér fram í nokkur skipti, ekki bara af mér sem sagt. Ríkisendurskoðun hefur sömuleiðis gert athugasemdir við málsmeðferð við uppsagnir ríkisstarfsmanna og lagt til að lögunum verði breytt á þennan hátt.

Til þess að taka þetta saman þá hefur réttarstaða opinberra starfsmanna styrkst og kjör þeirra batnað en samhliða þeirri þróun hefur opinberum starfsmönnum fjölgað mjög mikið. Ferlið, sem hér er lagt til að sæti breytingum, er bæði þunglamalegt og tímafrekt og getur leitt til þess að starfsmenn sem hafa gerst brotlegir eða eru óhæfir hafi ríkari vernd en til var ætlast.

Svo ég reki nú stuttlega venju samkvæmt í hverju breytingartillögur flutningsmanna felast þá eru í frumvarpinu lagðar til nokkrar breytingar á starfsmannalögum, m.a. að felld sé niður sú skylda forstöðumanns að áminna starfsmann með formlegum hætti vegna brots á starfsskyldum hins síðarnefnda eða þegar hann hefur ekki staðið undir þeim kröfum sem leiða af starfi hans. Þá er lögð til breyting til áréttingar á því að unnt sé að setja starfsmann tímabundið í embætti, m.a. vegna skipulagsbreytinga, en samhliða er lögð til sú breyting að í stað eins árs geti setning embættismanns í þessum tilvikum að hámarki varað í sex mánuði enda er almenna reglan sú að auglýsa skuli laus embætti og því ætti undanþágan að vara sem styst.

Að lokum langar mig að ræða tvennt, tveir mikilvægir punktar í þessa umræðu. Mikill meiri hluti ríkisstarfsmanna eru hæfir starfsmenn sem vinna verkefni sín samviskusamlega í samræmi við gildandi lög og stjórnsýsluhætti. Þessar tilteknu breytingar varðandi áminningarskylduna varða aðeins þá sem gerast brotlegir í starfi sínu eða sinna ekki starfi sínu með fullnægjandi hætti. Þegar svo stendur á gera ákvæði starfsmannalaga ríkinu mjög erfitt fyrir að gera breytingar á starfsmannahaldi. Það sýnir framkvæmdin okkur og notkun þessa tækis.

Mig langar síðan að leggja áherslu á skilaboð sem hafa vafist fyrir einhverjum. Það verður ekki nógu oft áréttað að það verður auðvitað almenn krafa eftir sem áður að málefnaleg sjónarmið liggi til grundvallar starfslokum og lausn frá embætti. Það eru auðvitað almenn sjónarmið á vinnumarkaði en auk þess tryggja stjórnsýslulög ríkisstarfsmönnum aukna réttarvernd í starfi. Réttaröryggi opinberra starfsmanna í samskiptum við vinnuveitanda sinn verður því áfram meira en það sem launþegar búa almennt við. Frumvarpið boðar ekki breytingar á því, aðeins aukinn sveigjanleika í opinberu starfsmannahaldi og einfaldari reglur um starfslok.

Að lokum legg ég til að málið gangi að lokinni 1. umræðu til hv. velferðarnefndar.


Ræðumaður: Njáll Trausti Friðbertsson

Frú forseti. Ég vildi hlaupa upp í pontu Alþingis og taka undir þessa þingsályktunartillögu og mikilvæg er hún. Sjálfur er ég á þessari fínu þingsályktunartillögu um þyrlupall á Heimaey. Það skiptir máli. Vestmannaeyingar treysta gríðarlega mikið á sjúkraflug og það er mikill fjöldi fluttur með flugvélum nú þegar. Eins og kemur fram í greinargerð málsins, þegar veður eru válynd og ekki er hægt að lenda hefðbundnum flugvélum vegna skyggns eða skýjahæðar, þá hefur oft þurft að fá aðstoð frá Landhelgisgæslunni og þyrlu á vegum Gæslunnar. Þess vegna skiptir mjög miklu máli, eins og kemur fram í greinargerðinni, að það sé ekki verið að nota vegi í bænum undir þessa starfsemi, að lenda þyrlunni þar sem er ekkert vel verndað svæði endilega í kringum lendingarstaðinn eða þar sem lent er. Hér er rætt um að það sé sérstakur þyrlupallur í Vestmannaeyjum í nágrenni við bæinn eða í bænum sem er þá sérmerktur með ljósum. Annað sem er líka mikilvægt hér og kemur fram í greinargerðinni er varðandi gervihnattaleiðsögu, GPS og EGNOS, sem sá sem hér stendur hefur talað mikið fyrir að nái yfir Ísland allt. Það nær inn á hluta austurhluta landsins en er ekki komið inn á vesturhlutann. Það skiptir miklu máli. Það gerir að verkum að það er hægt að fljúga aðflug inn á þyrlupallinn og fá aðstoð við að lenda í verri veðrum og skýjahæð. Þannig að ég vildi bara rétt hlaupa hér upp í pontu Alþingis og taka undir það sem hér kemur fram í þessari fínu þingsályktunartillögu. Ég tek undir orð framsögumanns, sem hefur margoft borið þetta mál upp í þinginu, væntanlega núna í fimmta skiptið eða svo, að það fái framgöngu í sumar vegna þess að þetta er heilmikið öryggismál fyrir Vestmannaeyjar og þá sem heimsækja Eyjar.


Ræðumaður: Ásmundur Friðriksson

Virðulegur forseti. Ég flyt hér tillögu til þingsályktunar um þyrlupall á Heimaey. Flutningsmenn auk mín eru hv. þingmenn Birgir Þórarinsson, Ásthildur Lóa Þórsdóttir, Óli Björn Kárason, Hafdís Hrönn Hafsteinsdóttir og Njáll Trausti Friðbertsson.

„Alþingi ályktar að fela innviðaráðherra að gera nú þegar ráðstafanir til að Isavia geti hannað og staðsett þyrlupall á Heimaey til að auka enn frekar öryggi í sjúkra- og neyðarflugi til Vestmannaeyja.“

Eftirfarandi greinargerð fylgir.  Þingsályktunartillaga þessi var lögð fram á 149., 150., 151., 152. og 153. löggjafarþingi og er nú lögð fram að nýju óbreytt.

Þyrlur Landhelgisgæslunnar hafa farið tugi ferða á undanförnum árum til Vestmannaeyja í sjúkraflug þegar engin önnur leið er fær milli lands og Eyja. Sjúkraflugferðir til Vestmannaeyja eru um 100 á ári en flugið er mörgum annmörkum háð. Aðkallandi sjúkraflug sem Landhelgisgæslan hefur farið í síðastliðin ár skipta tugum og hafa þyrlur Landhelgisgæslunnar oft þurft að lenda við afar erfiðar aðstæður þegar flugvöllurinn er lokaður allri umferð. Í slíkum neyðartilvikum þarf að notast við Hamarsveg, vestan Dverghamars, sem lendingarstað. Að þurfa að lenda björgunarþyrlu á vegi með almennri umferð í slæmu skyggni getur ekki talist örugg aðferð til langframa. Ekkert merkt svæði eða lendingarpallur er í Vestmannaeyjum í slíkum tilfellum og mikilvægt að auka öryggi íbúanna með gerð þyrlupalls. Staðsetningu þyrlupalls þarf að ákveða í samráði við Isavia í Vestmannaeyjum, yfirstjórn sjúkraflutninga HSU, Flugdeild Landhelgisgæslu Íslands og skipulagsyfirvöld í Vestmannaeyjum. Að útbúa þyrlupall opnar á möguleika að gera svokallað GPS (RNAV) aðflug að pallinum, jafnvel stutt EGNOS-leiðréttingamerki í framtíðinni, sem myndi auka á öryggi flugs.

Það tekur um það bil tvær klukkustundir að undirbúa og koma sjúkraflugvél til Eyja frá því að útkall kemur og þar til vélin lendir í Eyjum. Staðsetning sjúkraflugs á Akureyri er nánast lengsta mögulega flugleið frá landsbyggðinni til Eyja. Veður getur breyst eins og hendi sé veifað í Vestmannaeyjum og það gerist að sjúkraflugvél sem lögð er af stað til Eyja á ekki möguleika á að lenda þar. Þar getur verið mjög misvindasamt, skýjahæð undir 500 fetum og oft krefjandi aðstæður sem sjúkraflugvél ræður ekki við. Við þær aðstæður þarf að kalla út þyrlu Landhelgisgæslunnar til að sækja sjúka eða slasaða til Eyja.

Í Vestmannaeyjum búa samkvæmt tölum Hagstofu Íslands 4.523 manns við áhættusækið atvinnulíf og skerta sjúkrahúsþjónustu í alvarlegustu tilfellum. Fæðingarþjónusta er rekin með ljósmæðravakt, en ekki er rekin sérfræðiþjónusta lækna allan sólarhringinn. Sjúkraflug er því mikilvægur öryggisventill sem alls ekki má bregðast þegar neyðarástand skapast í Eyjum. Fyrirséð er að þyrla verður áfram mikilvægt öryggistæki fyrir sjúkraflug frá Eyjum þegar flugvöllurinn er lokaður, Herjólfur ekki í siglingum og Landeyjahöfn jafnvel lokuð. Það er því mikilvægt að búa þannig að þyrlufluginu að besta mögulega aðstaða verði gerð sem fyrst og nýtist þegar flugvöllurinn í Eyjum lokast vegna veðurfarsaðstæðna sem enginn ræður við eins og gerist iðulega fyrirvaralítið í Eyjum. Einnig þarf vel skilgreind þjónusta að fylgja þyrlupallinum eins og sjálfvirk veðurstöð, ljósabúnaður og blindaðflug.

Þá má auðvitað bæta því við, virðulegi forseti, að sjúkraþyrla sem fyrirhuguð er á Suðurlandi þarf líka góða aðstöðu og lendingaraðstöðu til að hægt sé að bregðast við og nota við hvers konar aðstæður. Það er einnig náttúruvá sem hvílir nú yfir Suðurlandi og við þurfum að útbúa okkur sem best til að geta tryggt öryggi íbúa í Eyjum.

Þetta er í sjötta skipti sem ég flyt þessa þingsályktunartillögu. Það vekur athygli mína að svona tiltölulega lítið mál á mælikvarða þingsins en stórt mál varðandi öryggi og sjúkraflug til Eyja skuli ekki ná í gegn. Ég vona að á þessu þingi fái málið farsæla afgreiðslu og við náum að lenda því farsællega í höfn fyrir Eyjamenn og bætt öryggi þeirra.


Ræðumaður: Ásmundur Friðriksson

Virðulegi forseti. Það er ástæða til að taka undir með hv. þingmanni um að þessi gangagerð í gegnum Reynisfjall er afar hagkvæm og góð leið. En ég ætla að tala um kviku undir mannlífi og undir yfirborði jarðar á Suðurnesjum.

Lífið einkennist af mikilli óvissu á Suðurnesjum um þessar mundir og það er mikilvægt að viðbragð og undirbúningur til að takast á við við náttúruvá sé samtaka. Ég hef heyrt í dómsmálaráðherra sem segir mér að hún og ríkisstjórnin, sveitarfélögin, ríkislögreglustjóri, almannavarnir, Veðurstofan, almenningur, atvinnulífið og fólkið séu öll á sömu blaðsíðu á Suðurnesjum um að vinna saman í því takast á við þann vanda sem við getur blasað, komi til þess að það verði gos á svæðinu, sem kannski eru meiri líkur á en minni. Það er auðvitað ekki vitað nákvæmlega hvar slíkt gos myndi koma upp en það er gríðarlega mikilvægt að almenningur sé vel upplýstur um þá stöðu sem kemur upp hverju sinni og að sú kvika sem er í mannlífinu verði róuð sem mest.

Ég var  í Grindavík á föstudagsmorgninum og hitti þar nokkra eldri borgara í Kvikunni þar sem við ræddum saman og ég fann auðvitað að þeir bera kvíðboga, ekki aðeins fyrir sjálfum sér heldur fyrir fjölskyldum sínum, börnum og barnabörnum, verðmætum og öðru slíku. Við þurfum öll að standa vörð um að upplýsa almenning sem fyrst. Það er líka mjög mikilvægt að vísindamenn, jarðvísindamenn og menn í hættuvörnum, vinni saman að hættumati og upplýsi íbúana.

Virðulegur forseti. Til sjós er það skipið sem er besti staðurinn til björgunar, þannig er það, þar til allt um þrýtur. Það vona ég svo sannarlega að heimili Suðurnesjamanna, að heimili okkar allra, Grindvíkinganna, að það verði sú björg sem brýtur á, komi til einhverrar vár á Suðurnesjum.


Ræðumaður: Björgvin Jóhannesson

Virðulegur forseti. Öryggi vegfarenda og styttri ferðatími, öruggar og traustar samgöngur — um þetta snúast samgöngumál fyrir okkur sem búum á landsbyggðinni. Ég tel brýnt að skoða allar mögulegar leiðir til að bæta samgöngur á landsbyggðinni og flýta framkvæmdum sé þess kostur. Sameiginlegt markmið okkar hlýtur að vera að auka öryggi vegfarenda og tengja saman svæði og stytta leiðir. Þannig sköpum við fólki og fyrirtækjum aukin atvinnutækifæri og betri búsetuskilyrði.

Lög um samvinnuverkefni í vegaframkvæmdum, sem voru samþykkt á Alþingi árið 2020, heimila samstarf hins opinbera og einkaaðila um tilteknar framkvæmdir við samgöngumannvirki og gjaldtöku vegna þeirra. Markmið laganna er að flýta uppbyggingu mikilvægra samgönguinnviða enn frekar, stytta vegalengdir og auka umferðaröryggi. Í öllum framkvæmdunum munu vegfarendur hafa val um aðra leið og ekki greiða gjald fyrir á þeirri leið. Ein af þeim framkvæmdum sem áætlað er að unnin verði sem samvinnuverkefni og er einmitt tilvalin sem slíkt, er eitt brýnasta og arðsamasta jarðgangaverkefni sem er á samgönguáætlun. Hér erum við að tala um láglendisveg í Mýrdal og jarðgöng undir Reynisfjall. Þarna er um að ræða baráttumál til áratuga en það hefur nú verið fært aftar í röðina í samgönguáætlun og lýsi ég yfir miklum vonbrigðum með þá ákvörðun. Það sem helst mælir með því að flýta þessari framkvæmd er að fækka slysum og umferðaróhöppum sem hafa verið mjög tíð á vegarkaflanum sem verður aflagður og tíðar vegarlokanir á veturna. Stytting ferðatíma verður gríðarleg en Vík í Mýrdal er einn fjölsóttasti ferðamannastaður landsins og getur umferð nú farið upp í um 5.000 bíla á dag. Þjóðvegurinn þverar nú þorpið en þar hefur nokkrum sinnum legið við alvarlegum slysum.

Heyr, heyr.Ég skora á hæstv. innviðaráðherra að setja þessa framkvæmd framar í röðina þegar samgönguáætlun verður endurskoðuð því að ávinningurinn af henni er gríðarlegur, mikill samfélagslegur ábati og brýnt öryggismál.


Ræðumaður: Birgir Ármannsson

Dregin hefur verið til baka dagskrártillaga sem til stóð að greidd yrðu atkvæði um hér við upphaf þingfundar og kemur því ekki til atkvæðagreiðslunnar.


Ræðumaður: Diljá Mist Einarsdóttir

Virðulegi forseti. Ég vil byrja á að þakka nefndarmönnum hv. utanríkismálanefndar kærlega fyrir samstarfið. Ég tek undir með hv. þm. Þórhildi Sunnu Ævarsdóttur varðandi það hversu mikilvægt það er að þessi málamiðlun hafi náðst um þessi mikilvægu skilaboð frá Alþingi Íslendinga. Tillagan, málamiðlunin, byggir efnislega á ályktun Jórdaníu á allsherjarþingi Sameinuðu þjóðanna með breytingartillögu Kanada. Það er mikilvægt að Alþingi geti náð saman þar um, allir flokkar, eins erfitt og viðkvæmt mál og um ræðir. Ég hef, samkvæmt samtali við hæstv. forseta, vilyrði fyrir því að málið komist á dagskrá á morgun ef Alþingi samþykkir.


Ræðumaður: Birgir Ármannsson

Borist hefur bréf frá umhverfis-, orku- og loftslagsráðherra þar sem óskað er eftir fresti til þess að veita skriflegt svar við fyrirspurn á þskj. 392, um lögbundnar nefndir innan sveitarfélaga og náttúruvernd, frá Jódísi Skúladóttur.


Ræðumaður: Ásmundur Friðriksson

Forseta hefur borist eftirfarandi dagskártillaga og  bréf:

„Undirrituð gerir það að tillögu sinni, í samræmi við 1. mgr. 77. gr. laga um þingsköp Alþingis, að dagskrá næsta fundar verði:

1. Störf þingsins.

2. Tillaga til þingsályktunar um að fordæma aðgerðir Ísraelshers í Palestínu og kalla eftir tafarlausu vopnahléi af mannúðarástæðum, 452. mál, frá Þórhildi Sunnu Ævarsdóttur, fyrri umræða,

ásamt öðrum dagskrármálum sem forseti Alþingis leggur til.

Með þessu gefst þingheimi tækifæri til að standa saman gegn stríðsglæpum sem eiga sér stað fyrir botni Miðjarðarhafs á tímum þegar fordæmalaus óvissa ríkir um afstöðu ríkisstjórnar Íslands til ástandsins.

Þess er óskað að tillagan verði borin upp til atkvæðagreiðslu í samræmi við áðurnefnda grein þingskapa.“

Undir bréfið ritar Þórhildur Sunna Ævarsdóttir.

Þessi tillaga verður borin upp til atkvæða í upphafi næsta þingfundar.


Ræðumaður: Njáll Trausti Friðbertsson

Herra forseti. Þetta er bara hárrétt. Varðandi gagnaöflunina þá kem ég aftur inn á mikilvægi þess að átta sig á þessu mikilvægi gjaldeyristekna í ferðaþjónustunni og flugrekstrinum sem fellur undir þennan lið, hvaða efnahagsáhrif þetta hefur raunverulega á íslenskt samfélag varðandi krónuna og slíka þætti. Það væri mjög margt fróðlegt hægt að skoða þar. Þegar við erum að reyna að hámarka tekjur samfélagsins af ferðaþjónustunni og gera hana sem arðbærasta og arðsamasta þá er mikilvægt að það séu gerðar grunnathuganir og rannsóknir, að reyna einmitt að átta sig á samhengi hlutanna, hvernig hlutirnir virka í okkar hagkerfi sem snúa að þessu.

Svo vil ég náttúrlega nefna eitt verkefni, svo maður komi því nú að hér, varðandi þjóðhagslegan ábata íslensks samfélags, sem er að skoða það að nýta betur ákveðin svæði í íslenskri ferðaþjónustu, efla getu þeirra með betri dreifileiðum og betri samgöngum þannig að þau myndu nýtast allt árið eins og á Vestfjörðum, Norðurlandi vestra, Norðurlandi eystra og Austurlandi. Þar myndu liggja stærstu tækifærin til að ná einmitt fram þessum þjóðhagslega ábata samfélagsins með að nýta þá innviði sem nú þegar hefur verið fjárfest í, í staðinn fyrir að vera alltaf að byggja nýtt og nýtt hér á suðvesturhorninu, bæta þar í ferðamannastrauminn þar sem nýtingin er náttúrlega á mörgum innviðum orðin 100%, má segja. Hér áður fyrr var talað um Ísland allt árið en í um tíu ár þá hef ég alltaf sagt að mottóið eigi að vera: Allt Ísland, allt árið. Það á að vera grunnstefið. Við þurfum, í gegnum tölfræði og rannsóknir, að ýta undir þessa þróun og gera þetta sem allra best.


Ræðumaður: Njáll Trausti Friðbertsson

Herra forseti. Sá sem hér stendur hefur mikinn áhuga á ferðaþjónustu og hagrænum þáttum hennar. Lokaverkefnið mitt í viðskiptafræði snerist um tekjugrunn íslenskrar ferðaþjónustu. Það var fyrir bráðum 20 árum síðan og það var varla nokkur áhugi í landinu á þessu málefni. Ég var svo heppinn að Seðlabankinn og Hagstofa Íslands unnu fyrir mig gögn fyrir lokaverkefni mitt vegna þess að þær stofnanir sáu áhugaverða vinkla á því sem ég var að hugsa um.

Ég verð að taka undir margt gott sem er í þessu máli. Við þurfum virkilega að efla hagrænar rannsóknir sérstaklega, ég vil vekja sérstaklega athygli á því, miðað við umfang ferðaþjónustu á Íslandi, gjaldeyristekjur og í samhengi hlutanna. Þegar þetta var sem mest árið 2018, minnir mig, voru tekjur af ferðaþjónustunni 42% af gjaldeyristekjum Íslendinga, þegar flugið og ferðaþjónustan innan lands var tekin með og erlendir ferðamenn. Þetta eru gríðarlega stórar tölur. Á þessu ári verður þetta væntanlega yfir 30%, ég held að það hafi verið 25% í fyrra, sambærilegar tölur, og verður væntanlega í kringum 8% af landsframleiðslu á þessu ári, var 7,5% af landsframleiðslu í fyrra. Þetta er á svipuðum nótum og sjávarútvegurinn í hagtölum fyrir Ísland. Þannig að ég fagna þessu.

Er þá ekki alveg ljóst, eins og ég skil hv. þingmann sem ber fram tillöguna, að hér er ekki verið að breyta neitt varðandi Rannsóknarmiðstöð ferðamála, hvernig hún er byggð upp og hver staðsetning hennar er á Akureyri og í Reykjavík? Höfuðstöðvarnar eru á Akureyri og hafa verið lengi. Sá sem hér stendur hefur meira að segja unnið verkefni undir þessari ágætu stofnun. Hvernig sér hv. þingmaður þetta? Er það ekki fyrst og fremst að það sé til fjármagn til rannsókna? Það voru áhugaverður tölur varðandi Tækniþróunarsjóð, og ef hv. þingmaður gæti kannski útskýrt aðeins betur tölurnar um Austurland, ég náði því ekki alveg.


Ræðumaður: Njáll Trausti Friðbertsson

Herra forseti. Ja, þetta er kannski einhver míníútgáfa af einmitt því sem við erum að gera á höfuðborgarsvæðinu. Við höfum verið með ýmsar hugmyndir í PPP-verkefnum og slíku, það er raunverulega að fjárfestar hafi aðkomu að málum. Og auðvitað verður að vera samningur um hvernig standa eigi að málum áður en farið er í verkefni. Við erum ekki að tala um að hér sé opinn reikningur um aðkomu ríkisins. Það er vilji í landinu í dag nú þegar til þess að koma að svona verkefnum, inn í framkvæmdir. Þannig að ég held að það sé bara fullkomlega kominn tími til þess — fullkomlega kominn tími til þess — að við nýtum okkur þau tækifæri og skoðum hvaða möguleikar eru í þeirri stöðu sem slíkt skapar. Eins og með Skógarströndina, við vitum það bæði tvö, sá sem hér stendur og hv. þingmaður, að t.d. fyrir flæði ferðaþjónustu af Snæfellsnesinu og yfir í Dalina og síðan áfram á Vestfirðina er náttúrlega hamlandi að hafa þennan slæma veg, eins og við þekkjum á Skógarströndinni í dag. Hann er satt að segja oft og tíðum alveg ferlegur, ferlega lélegur, en það  skapast ýmsir möguleikar. Þess vegna verður að nýta þá möguleika og skoða vel hvort þetta sé eitthvað sem hægt er að byggja á. Og af hverju ekki að láta reyna á þetta, hvort þetta sé möguleiki? Maður heyrir  um að hér séu fjárfestar að fjárfesta í innviðum á Íslandi sem eru tilbúnir að koma að málum og skoða þetta ígrundað. En  lykilatriðið sem við hljótum þá að vera sammála um, ég og hv. þingmaður, er að  þegar farið er af stað  þá séu forsendurnar skýrar, á hvaða forsendum  við erum að fara í verkefnið og byggja á því. Það má ekki vera þannig að hér sé einhver opinn reikningur  þar sem menn sækja í opinbert fé,   í ríkissjóð um að  redda alltaf hlutum eftir á. Þannig að ég sé ekkert nema mjög gott og aukavalmöguleika með þessu verkefni sem við þurfum svo sannarlega á að halda í innviðauppbyggingu á Íslandi vegna þess að  þar er af nógu að taka.  Meira af því síðar.


Ræðumaður: Njáll Trausti Friðbertsson

Herra forseti. Ég þakka hv. þingmanni fyrir andsvarið. Hér er verið að bjóða upp á leið til þess einmitt að auka möguleika og valfrelsi í að koma hlutum áfram. Hér er ekki ákveðið hvort framlag ríkisins eigi að vera 10, 20, 30, 40, 50 eða 60%, eða hvað það er, og hvað umferðin ætti að greiða stóran hluta. Það er raunverulega bara viðskiptaáætlun fyrir hvern veg til að vinna með og það eru  ýmis tækifæri sem tengjast því. Ef við segjum að  50%  væri framlag ríkisins og síðan 50% á móti  þá yrði það náttúrlega  viðkomandi  áætlunar fyrir þá framkvæmd, viðskiptaáætlunar eða hvað við myndum vilja kalla það, að standa undir því. Þannig að það þarf að meta það fyrir hvert og eitt verkefni.

Við erum náttúrlega hérna á höfuborgarsvæðinu. Ég reikna með að hv. þingmaður sé sammála mér, segjum varðandi samgönguframkvæmdir á svæðinu, að það er enn þá verið að fást svolítið við hvernig við eigum að fjármagna hlutina. En ríkið er náttúrlega samt að bera góðan hluta af því, það endar væntanlega þannig.

Ef við tökum borgarlínuna inn í þetta og þessi kostnaðarhlutföll — þetta er eiginlega bara nákvæmlega sama leið og er verið að hugsa um þar en það þarf alltaf að vera einhver veruleiki á bak við. Ég reikna með að í þessum dæmum myndum við  kannski vilja hafa annað en við sjáum í ákveðnum verkefnum hér á höfuðborgarsvæðinu sem  ríkið er að fara í, að það yrðu væntanlega alltaf góðar rekstraráætlanir bak við framkvæmdirnar. Það sem er að gerast á Íslandi er að mjög víða eru ferðamenn orðnir svo stór hluti af umferðinni. Auðvitað horfum við til þess möguleika að skapa  gott aðgengi að ákveðnum svæðum með þeirri umferð sem í dag er væntanlega komin yfir 20% af eknum kílómetrum í landinu í gegnum ferðamennina og þessa 30.000 bílaleigubíla. Þannig að hér erum við að tala um ákveðna framtíð sem er bara veruleiki á Íslandi og við gætum unnið miklu betur með en við gerum í dag.


Ræðumaður: Njáll Trausti Friðbertsson

Herra forseti. Ég mæli hér fyrir frumvarpi til laga um breytingu á lögum um samvinnuverkefni um samgönguframkvæmdir, nr. 80/2020, (samfélagsvegir). Ásamt mér eru á frumvarpinu hv. þingmenn Ásmundur Friðriksson, Birgir Þórarinsson, Diljá Mist Einarsdóttir, Jón Gunnarsson, Óli Björn Kárason, Teitur Björn Einarsson og Vilhjálmur Árnason.

„Við 1. gr. laganna bætist ný málsgrein, svohljóðandi:

Sveitarfélagi er heimilt að standa fyrir stofnun félags um tiltekna vegaframkvæmd og rekstur með einkaaðilum eða félagasamtökum. Félagið getur fengið framlag af samgönguáætlun, að hluta eða öllu leyti, að uppfylltum eftirfarandi skilyrðum:

a.   að fyrirhuguð vegaframkvæmd sé á samgönguáætlun til 15 ára,“ — samþykktri samgönguáætlun til næstu 15 ára —

„b.   að áhugasamir fjárfestar, og sveitarfélög hafi þau áhuga, leggi til stofnframlag,

c.   að félagið stundi ekki aðra starfsemi en samkvæmt lögum þessum,

d.   að fyrir liggi kostnaður við viðhald og rekstur vegarins.“

Frumvarp þetta var áður lagt fram á 153. löggjafarþingi og var Haraldur Benediktsson þá fyrsti flutningsmaður. Í frumvarpinu er lögð til breyting á lögum nr. 80/2020, um samvinnuverkefni um samgönguframkvæmdir. Á grunni þeirra laga er leitast við að flýta verkefnum með því að taka upp veggjöld og leita fjármagns bæði innan samgönguáætlunar og fjármögnunar innviða, utan hefðbundinnar fjármögnunar af fjárlögum. Frá þeim tíma hafa yfirvöld samgöngumála unnið að undirbúningi nokkurra stórverkefna á stofnvegum landsins. Frumvarp þetta felur í sér heimild fyrir sveitarfélög til þess að stofna samgöngufélög um ákveðnar samgönguframkvæmdir sem eru á samgönguáætlun til næstu 15 ára og flýta þannig uppbyggingu þeirra.

Með lögum nr. 81/2020 var heimiluð stofnun opinbers hlutafélags um uppbyggingu samgönguinnviða á höfuðborgarsvæðinu. Þar gerðu sveitarfélög á höfuðborgarsvæðinu samkomulag um uppbyggingu samgöngumannvirkja og fjármögnun þeirra. Sveitarfélögin leggja þar fram hluta fjármagns, en meginhlutverk þeirra er að vinna að skipulagsmálum þeirra framkvæmda og annarra framkvæmda sem falla undir lög nr. 80/2020, um samvinnuverkefni um samgönguframkvæmdir. Ríkið leggur fram verðmætt byggingarland, til viðbótar við framlög af samgönguáætlun. Þá er gert ráð fyrir innheimtu veggjalda til að standa straum af byggingu mannvirkja.

Meginreglan hin seinni ár hefur verið að samgöngumannvirki eru byggð á kostnað ríkisins og forgangsröðun verkefna byggist á samgönguáætlun. Samgönguáætlun er þingsályktun Alþingis og felur í sér áherslur stjórnvalda í byggingu mannvirkja, vegagerð, höfnum og flugvöllum. Samgönguáætlun er til 15 ára en er endurskoðuð reglulega á Alþingi.

Ekkert í framangreindum lögum gefur aftur á móti minni framkvæmdum í dreifðum byggðum gaum; tengivegum, hálendisvegum eða öðrum stofnvegum sem þarfnast endurbóta. Frumvarp þetta bætir úr því og byggist í öllum aðalatriðum á þeirri meginhugsun sem þar er lögð til grundvallar og gerir ráð fyrir framlögum ríkis til framkvæmda, innheimtu veggjalda og hlutverki sveitarfélaga sem fara með skipulagsvald á hverjum stað. Þó er rétt að taka hér fram að ekki er í frumvarpi þessu ákvæði um framlög sveitarfélaga til uppbyggingar. Slík framlög eru þó ekki á nokkurn hátt útilokuð eða að framlög vegna sölu eigna ríkisins geti ekki orðið hluti af fjármögnun framkvæmda sem byggð eru á þessari heimildargrein.

Frumvarp þetta gerir ráð fyrir að sveitarfélög hafi forystu um stofnun samgöngufélaga sem geri samninga við ríkið um byggingu samgöngumannvirkja. Nauðsynlegt er að tryggja stöðu sveitarfélaga við aðkomu að stofnun slíkra félaga, þar sem þau fara með skipulagsvald og hafa þannig besta möguleika á að stýra þróun byggðar, auk þess sem þau eru best til þess fallin að gæta hagsmuna íbúa sinna.

Brýn nauðsyn er að leita nýrra leiða til bæta vegi á Íslandi. Lög um samvinnuverkefni um samgönguframkvæmdir og samningur um framkvæmdir á höfuðborgarsvæðinu endurspegla það. Nokkur landshlutasamtök sveitarfélaga hafa á undanförnum árum rætt og ályktað um innviðafjárfestingar og hafa vegamál þar verið efst á blaði. Ljóst er því að úrbóta er þörf. Raunar má segja að þörfin fyrir að bæta búsetuskilyrði fólks sé forgangsmál um samkeppnishæfni einstakra byggðarlaga. Auka þarf öryggi vegfarenda, sér í lagi þegar búist er við vaxandi fjölda ferðamanna, og þá eru samgönguframkvæmdir ekki síst til þess fallnar að styrkja og efla jafnrétti. Rannsóknir á áhrifum framkvæmda í vegagerð hafa leitt í ljós slíkar vísbendingar. Betri samgöngur byggja undir sókn til bættra lífskjara og stuðla að eflingu byggðar.

Með slíkri samgönguframkvæmd má ætla að umferð muni aukast mikið í kjölfar endurbóta, en það sýnir reynslan af þeim samgöngubótum sem gerðar hafa verið. Flutningsmenn frumvarpsins vilja og benda á að með því að vega saman innheimtu veggjalda og flýta framkvæmdum skapast mögulega þær forsendur fyrir ríkisvaldið að í sumum tilfellum fari ekki allt fyrirhugað framlag til viðkomandi vegagerðar, svo sem samgönguáætlun hefur markað, heldur að innheimta veggjalda létti á þeirri fjármögnun. Með því móti telja flutningsmenn að hraða megi endurbótum og uppbyggingu annarra vega í viðkomandi byggðarlagi sem ekki hafa sömu forsendur. Samningaleiðin um samgöngufélög getur því flýtt öðrum framkvæmdum sem enn styður við eflingu byggðarinnar. Með því má fjölga þeim kílómetrum sem lagðir verða og nýta fjármuni hins opinbera á sem bestan hátt. Þá er hér ekki rætt um önnur áhrif af slíkum framkvæmdum til eflingar byggð. Horfa má til þess að slíkar framkvæmdir verði veruleg lyftistöng á framkvæmdatíma fyrir efnahagslegan styrk svæðisins sem er afar jákvætt. Á það má einnig benda að oftast er um að ræða framkvæmdir á þeim svæðum sem eru „efnahagslega kaldari“ en þau verkefni sem eru í samgöngusáttmála höfuðborgarsvæðis og talin eru upp í lögum um samvinnuverkefni um samgönguframkvæmdir.

Aðeins um mikilvægi lagasetningarinnar, þá má koma inn á að aðstæður í dreifðum byggðum endurspegla mikla þörf fyrir hraðari uppbyggingu samgöngumannvirkja. Búhátta- og þjóðfélagsbreytingar undanfarinna ára hafa gjörbreytt aðstæðum íbúa dreifðra byggða. Á hverjum degi þarf fólk að nýta sér vegi landsins til að komast á milli staða. Uppbygging og umsjá þessara mikilvægu innviða er í höndum hins opinbera og þar hefur hvert byggðarlag sinna hagsmuna að gæta. Ríkið ber ábyrgð á þjóðvegum en sveitarfélögin bera ábyrgð á öðrum vegum innan marka sveitarfélagsins. Takmörkuð úrræði hafa verið til umbóta fyrir heimamenn til að bregðast við slæmu ástandi á vegum. Því þarf að nýta fleiri úrræði til uppbyggingar í stað þess að bíða áratugum saman eftir endurbótum á oft mjög illa förnum vegum.

Víðs vegar um sveitir má finna tengivegi og/eða stofnvegi í mjög slæmu ástandi, sem hafa þegar verulega mikla umferð að áningarstöðum ferðamanna. Um þessa vegi eru og daglega keyrð leik- og grunnskólabörn, íbúar aka til og frá vinnu, fyrirtæki og bú flytja aðföng o.s.frv. Með stóraukinni fjölgun ferðamanna hefur umferð um marga þessara vega aukist til muna með tilheyrandi sliti og álagi á vegina. Þessir vegir eru því samfélögum mjög mikilvægir og má í raun nefna þá samfélagsvegi. Meginefni frumvarpsins er að opna leið til að samfélögin á hverjum stað geti flýtt endurbótum þeirra vega. Samfélagsvegir vísa þá til þess að samfélag á hverjum stað tekur frumkvæði að gerð þeirra, til hagsbóta fyrir búsetu og byggð, en ekki síst til að gera aðkomu og upplifun ferðamanna betri.

Kjarni hugmyndarinnar að baki frumvarpinu er að færa heimamönnum verkfæri til að taka málin í sínar hendur og bíða ekki eftir því að röðin komi að þeim í að bæta búsetuskilyrði sín. Að baki frumvarpinu liggja einnig hugmyndir um að byggja upp nútímalega vegi til að stuðla að auknu öryggi vegfarenda og ekki síst til að taka móti vaxandi fjölda ferðamanna, án þess að umferð þeirra valdi íbúum og bændum vandræðum. Stjórnvöld hafa samþykkt sáttmála á höfuðborgarsvæðinu og Alþingi samþykkt lög um samvinnuverkefni um samgönguframkvæmdir. Þær aðgerðir snúa fyrst og fremst að stofnvegakerfinu. Frumvarpið lýtur að því að opna á sambærilega nálgun fyrir malarvegi í sveitum að frumkvæði sveitarfélaga.

Með samþykkt frumvarpsins geta sveitarfélög sjálf stuðlað að flýtingu á vegaframkvæmdum umtalsvert án þess að það feli í sér aukin ríkisútgjöld eða rask á samþykktum samgönguáætlunum. Framkvæmdin yrði þá fjármögnuð annars vegar með stofnframlagi frá áhugasömum fjárfestum og hins vegar með lántöku. Að framkvæmdinni lokinni er félaginu heimilt að innheimta veggjald fyrir akstur um veginn og á móti myndi ríkið skuldbinda sig til að „kaupa“ sig inn í félagið með framlagi sem ríkið hefði hvort eð er lagt til við uppbyggingu vegarins samkvæmt samgönguáætlun. Framlag ríkisins má greiða á því ári sem ákveðið hefur verið að ráðast í tiltekna framkvæmd samkvæmt samgönguáætlun eða dreifa yfir tímabil, t.d. 10–15 ár, og í lok þess tímabils verður félagið lagt niður og vegurinn afhentur ríkinu. Þau samgöngufélög sem stofnsett yrðu á grundvelli frumvarpsins eru bundin við þær vegaframkvæmdir sem um er samið og er ekki ætlað að starfa að því loknu.

Með vaxandi fjölda ferðamanna hefur og skapast vaxandi þörf fyrir vel byggða áningarstaði og upplýsingamiðlun. Því er mikilvægt að hluti af framkvæmdum sem farið er í sé að tryggja trausta umgjörð um öryggi fólks og tryggja jákvæðari upplifun af landinu. Verulega aukin umferð er að auki til þess fallin að leita annarra leiða við fjármögnun framkvæmda, með beinum notkunargjöldum. Líkt og kveðið er á um í sáttmála um framkvæmdir á höfuðborgarsvæðinu og við samvinnuverkefni í vegagerð er gert ráð fyrir því að notendur greiði gjöld með beinum hætti. Samgöngufélög um samfélagsvegi eru því fjárfesting í sterkari innviðum ferðaþjónustu á Íslandi og stuðla að jákvæðri upplifun þeirra, að frekari dreifingu þeirra um landið og auka aðdráttarafl viðkomandi svæðis, auk þess sem slíkar framkvæmdir bæta aðgengi allra að landinu og náttúru þess.

Flutningsmenn frumvarpsins telja mikla þörf á framangreindri lagabreytingu, enda hafi nýleg dæmi, svo sem lagning ljósleiðara um sveitir, sýnt að heimamenn séu best til þess fallnir að skilgreina sínar eigin þarfir og setja fram góðar hugmyndir að hagkvæmum lausnum.

Ég vil aðeins  reifa þetta mál og viðbrögð á síðasta þingi þegar það var flutt af þáverandi hv. þm. Haraldi Benediktssyni. Þá kom málið fyrir umhverfis- og samgöngunefnd og  komu að mig minnir, hæstv. forseti, sjö umsagnir og voru þær mjög jákvæðar í garð verkefnisins. Í þessu samhengi höfum við heyrt umræðu eins og með veg um Skógarströnd, Vatnsnesveg og Bárðardal eystri, sem dæmi, og örugglega ýmsar fleiri hugmyndir um hvernig hægt væri að standa að málum til að bæta úr. En þetta er nýr möguleiki sem hér er boðaður með þessari breytingu á lögunum og meira valfrelsi um hvernig hægt er að standa að málum til að koma góðum málum hraðar fram, með fólki með búsetu á viðkomandi svæðum og sveitarfélögum, þannig að það er margt jákvætt sem mælir með að þetta verði samþykkt, þetta ágæta frumvarp.

Ég hef lokið máli mínu.


Ræðumaður: Bjarni Benediktsson

Það er rétt hjá hv. þingmanni að það þarf að skoða gerðirnar hverja fyrir sig. Í þessari þingsályktunartillögu eru dæmi um gerðir sem geta haft einhvern kostnað í för með sér eins og á við um reglugerð um að efla öryggi kennivottorða. Þar er t.d. gert ráð fyrir því að það komi gjald fyrir útgáfu nafnskírteina í gjaldskrá Þjóðskrár Íslands sem taki tillit til þess kostnaðar sem verður við útgáfu slíkra skilríkja  þannig að gjaldtakan standi undir kostnaði. Það má gera ráð fyrir því varðandi þá tilskipun sem hv. þingmaður spyr sérstaklega um að það geti hlotist nokkur kostnaður af innleiðingunni. Þó er ekki búið að ljúka endanlegu kostnaðarmati sem verður að framkvæma í tengslum við framlagningu frumvarps menningar- og viðskiptaráðherra. En þetta er ekki mál sem menn meta svo að hafi í för með sér neinn teljandi kostnað til lengri tíma þó að það geti birst í frumvarpinu einhver áætlaður kostnaður til skamms tíma vegna breytingar sem þurfi að gera.


Ræðumaður: Bjarni Benediktsson

Virðulegur forseti. Með þessari þingsályktunartillögu er leitað heimildar Alþingis til að staðfesta fyrir Íslands hönd fjórar ákvarðanir sameiginlegu EES-nefndarinnar frá árunum 2022 og 2023 sem gera breytingar á V., VIII., IX., XI. og XIII. viðauka EES-samningsins.

Ég ætla hér að segja í stuttu máli frá hverri ákvörðun fyrir sig. Það er þá í fyrsta lagi að tekin er fyrir ákvörðun nr. 190/2022. Hún fellir inn í EES-samninginn tilskipun sem uppfærir eldri reglur varðandi endurnot opinberra gagna í samræmi við auknar kröfur og tækniframfarir. Settar eru lágmarksreglur um endurnot opinberra upplýsinga. Markmiðið er að örva stafræna nýsköpun, einkum hvað varðar gervigreind. Einnig er tilgangurinn að fullnýta þau tækifæri sem felast í upplýsingum frá hinu opinbera fyrir hagkerfi og samfélag. Byggt er á þeirri meginreglu að flest opinber gögn eigi að vera unnt að endurnota, bæði í hagnaðarskyni og öðrum tilgangi. Nánari upplýsingar um innleiðingu verður að finna í frumvarpi til laga um breytingu á lögum um endurnot opinberra upplýsinga, nr. 45/2018, sem gert er ráð fyrir að háskóla-, iðnaðar- og nýsköpunarráðherra leggi fram á þessu löggjafarþingi.

Í öðru lagi er það ákvörðun nr. 191/2022. Með henni er tekin inn í EES-samninginn tilskipun sem færir til nútímans gildandi reglur um losun úrgangs frá skipum sem nota hafnir á Evrópska efnahagssvæðinu. Einnig eru gerðar umbætur á aðgengi að og notkun fullnægjandi móttökuaðstöðu í höfnum og afhendingu úrgangs þangað, til að skipaumferð gangi snurðulaust fyrir sig. Fyrirhugað er að umhverfis-, orku- og loftslagsráðherra leggi fram á þessu löggjafarþingi frumvarp til laga um breytingu á lögum um varnir gegn mengun hafs og stranda, nr. 33/2004, til innleiðingar á gerðinni.

Í þriðja lagi fellir ákvörðun nr. 17/2023 inn í samninginn framkvæmdarreglugerð sem setur reglur um það hvernig skrár um raunverulega eigendur lögaðila og fjárvörslusjóða og sambærilegra aðila í EES-ríkjunum verði samtengdar í gegnum miðlægan vettvang. Markmiðið er að vinna gegn peningaþvætti og fjármögnun hryðjuverka. Menningar- og viðskiptaráðherra hyggst leggja fram frumvarp til laga um breytingu á lögum um fyrirtækjaskrá, nr. 17/2003, á þessu löggjafarþingi, til innleiðingar gerðarinnar.

Að lokum er það ákvörðun sameiginlegu EES-nefndarinnar nr. 50/2023. Með henni er tekin inn í EES-samninginn reglugerð sem ætlað er að auka öryggi kennivottorða, persónuskilríkja og dvalarskjala sem gefin eru út til handa þeim sem nýta sér réttinn til frjálsrar farar. Í því skyni eru kröfur til slíkra skilríkja samræmdar, m.a. varðandi snið skilríkja og lesanleika þeirra. Reglugerðin var innleidd með nýjum lögum um nafnskírteini sem voru samþykkt á Alþingi 8. júní síðastliðinn, nr. 55/2023, og munu öðlast gildi 1. desember næstkomandi.

Virðulegi forseti. Haft var samráð við utanríkismálanefnd Alþingis vegna upptöku umræddra gerða í samninginn sem gerði ekki athugasemdir við upptöku þeirra á þann hátt sem þingsályktunartillagan tilgreinir. Þá skal það tekið fram að þessar ákvarðanir fela ekki í sér aukinn kostnað eða kvaðir fyrir fyrirtæki eða einstaklinga. Nánari upplýsingar um áhrif innleiðingar gerðanna má finna í meðfylgjandi tillögu til þingsályktunar en ég legg til að þegar þessari umræðu lýkur verði tillögunni vísað til utanríkismálanefndar.


Ræðumaður: Guðrún Hafsteinsdóttir

Virðulegi forseti. Með breytingu á vopnalögum er verið að takmarka aðgengi að árásarvopnum og auka öryggi almennings hér á landi. Ég vil fá að taka það fram að í skýrslu þjóðaröryggisráðs frá árinu 2021, um mat á ástandi og horfum í þjóðaröryggismálum, var einmitt bent sérstaklega á að hálfsjálfvirkum og sjálfvirkum skotvopnum hefði fjölgað gríðarlega mikið í íslensku samfélagi á stuttum tíma og þá, árið 2021, var því beint til þáverandi dómsmálaráðherra að beita sér fyrir því að taka regluverk á þessu sviði til skoðunar. Ráðherra er að því með framlagningu á þessu frumvarpi. Þetta varðar þjóðaröryggi en varðar líka öryggi íbúanna. Sömuleiðis höfum við fengið athugasemdir, vegna þess að í íslensku samfélagi er því miður töluverður fjöldi fólks sem tekur sitt líf sem er mjög hryggilegt, og þau samtök sem hafa unnið að þeim málum hafa bent á að það sé nauðsynlegt að takmarka aðgengi að skotvopnum með öllum tiltækum ráðum. Það erum við að gera með, eins og ég segi, eftirliti og skráningu og sjá til þess að við vitum hvar skotvopn á Íslandi eru, vitum hvað er mikið til, vitum hvar varsla þeirra er og að eingöngu fólk sem hefur skotvopnaleyfi sé með vörslu og beri ábyrgð á þessum skotvopnum.


Ræðumaður: Guðrún Hafsteinsdóttir

Virðulegi forseti. Hér er nefnt að það sé verið að ganga lengra. Ráðherra hafnar því. Sem dæmi þá er ekki heimilt í Svíþjóð að flytja inn sjálfvirk skotvopn á grundvelli söfnunar og hver og einn hefur ekki heimild til þess að flytja inn mörg skotvopn af sömu tegund. Í Noregi hefur verið farin sú leið að heimila eign á allt að 100 skotvopnum á grundvelli söfnunar, en nú eru Norðmenn að tilkynna breytingar og herðingu laganna hjá sér. Staðreyndin er einfaldlega sú að það eru flest lönd að herða reglur og lög um skotvopn og við erum á eftir. Við erum ekki að ganga hér fram fyrir skjöldu og ganga lengra, við erum einfaldlega á eftir löndum sem við viljum bera okkur saman við hvað varðar meðferð á skotvopnum, skráningu, vörslu og eftirlit.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir. Í þessum lagabreytingum sem hér eru lagðar fram er eingöngu verið að taka á skotvopnum og skotvopnaeign, ekki bogfimi. Ég tek bara undir orð hv. þingmanns að það geti verið ástæða til að skerpa sérstaklega á því og þá munum við skoða það í framhaldinu, enda hef ég sagt hér í fyrra andsvari að ráðherra telur eðlilegt að þegar komin er reynsla á þessar lagabreytingar þá fari fram heildarendurskoðun á lögunum.


Ræðumaður: Guðrún Hafsteinsdóttir

Virðulegi forseti. Hér spyr hv. þingmaður út í læknisvottorð og ráðherra verður að viðurkenna að mér er ekki að öllu kunnugt um hvaða kröfur eru lagðar þar til grundvallar. Hv. þingmaður nefnir bæði sjón og blóðþrýsting og ég held að það sé ágætt að veiðimenn sem ganga til rjúpna eða eru að stunda veiðiskap hafi góða sjón og blóðþrýstingur sé í lagi en alls ekki síður andleg og líkamleg heilsa.

Það sem við erum aftur á móti að gera í þessu frumvarpi er að við erum að bæta verulega eftirlit og skráningu. Við viljum vita hvar vopn eru geymd og við viljum ekki að neinn sé með vopn í sinni vörslu nema hann sé með skotvopnaleyfi. Það sem er verið að breyta núna, sem ég tel vera til góðs, er að þessi leyfi hafa verið gefin út til tíu ára en við erum með að breyta því til fimm ára. Einhverjum kann kannski að þykja það ruddalegt að hið opinbera sé að stytta gildistíma skotvopnaleyfis en tilgangurinn er að fólk einmitt uppfylli skilyrði til þess að meðhöndla og hafa í fórum sínum skotvopn. Ráðherra mun svo taka þessar ábendingar til sín varðandi læknisvottorð.


Ræðumaður: Guðrún Hafsteinsdóttir

Virðulegi forseti. Þegar það verður komin reynsla á þær breytingar sem er verið að leggja hér til í þessum lögum um skotvopn þá hefur sú sem hér stendur áhuga á því að taka lögin til heildarendurskoðunar, en að því gefnu að við séum að stíga þessi skref núna. Þau eru nauðsynleg og ég tel sömuleiðis í framhaldinu nauðsynlegt að við förum í heildarendurskoðun.

Með frumvarpinu er einnig lagt til að það verði hægt að setja í reglugerð tímabundna heimild til að innkalla skotvopn. Þetta hefur verið gert í öðrum löndum og reynst mjög vel og sömuleiðis sjáum við það fyrir okkur að hér verði í framtíðinni ákveðnir dagar þar sem fólk geti skilað inn skotvopnum án þess að það komi refsing fyrir ef það hefur haft skotvopn í fórum sínum en líka, og við þekkjum það eins og hv. þingmaður nefnir, ef í uppgjörum dánarbúa finnst óvænt vopn sem enginn veit hvernig rataði til viðkomandi, að það sé hægt að skila þeim en þau liggi ekki hjá röngum aðilum og alls ekki hjá einstaklingum sem hafa ekki skotvopnaleyfi.


Ræðumaður: Guðrún Hafsteinsdóttir

Virðulegi forseti. Ég mæli hér fyrir frumvarpi um breytingu á vopnalögum, nr. 16/1998. Frumvarpið var upphaflega lagt fram á 153. löggjafarþingi en er nú endurflutt að mestu leyti óbreytt. Með frumvarpinu eru lagðar til breytingar á ákvæðum laganna um skotvopn. Breytingarnar varða einkum skráningu, vörslu og eftirlit með skotvopnum en með frumvarpinu er jafnframt lagt til að innleidd verði ákvæði úr tilskipun Evrópuþingsins og ráðsins (ESB) 2021/555 um eftirlit með öflun og eign vopna.

Þá er með frumvarpinu einnig lagt til að ákveðnar takmarkanir verði gerðar á innflutningi á hálfsjálfvirkum og alsjálfvirkum skotvopnum með því að fella á brott úr lögunum undanþáguákvæði sem heimilað hefur innflutning á slíkum vopnum á grundvelli þess að um safnvopn sé að ræða. Þær breytingar sem gerðar hafa verið á frumvarpinu frá því að það var lagt fram síðasta vor eru einkum orðalagsbreytingar og frekari skýringar við einstök ákvæði, auk breytinga á refsiákvæði laganna. Þá hefur ákvæði um skotskýlingabúnað verið bætt við frumvarpið.

Með frumvarpinu er lagt til að ekki verði lengur heimilt að flytja inn alsjálfvirk og hálfsjálfvirk skotvopn á grundvelli söfnunar. Innflutningur á slíkum vopnum hefur verið undantekning frá annars skýru banni laganna við innflutningi á alsjálfvirkum og hálfsjálfvirkum skotvopnum. Er þetta lagt til í ljósi þeirrar miklu aukningar sem hefur orðið á mjög stuttum tíma á innflutningi þessara svokölluðu safnvopna. Sem dæmi má nefna voru engin slík vopn flutt inn hingað til lands á milli áranna 2012 og 2017 en frá ársbyrjun 2018 til loka árs 2021, eða á fjórum árum, voru 1.404 slík vopn flutt inn til landsins. Má í þessu sambandi vísa til þess að í skýrslum greiningardeildar ríkislögreglustjóra um hryðjuverkaógn á Íslandi hefur verið bent á þá ógn sem aukið aðgengi að slíkum skotvopnum á Íslandi hefur í för með sér.

Almennt eru reglur um innflutning safnvopna mismunandi í nágrannalöndum okkar en horft var til þeirra við gerð þessa frumvarps. Meginreglan er þó almennt sú að innflutningur slíkra vopna er bannaður en frá þeirri meginreglu eru undanþágur misstrangar. Frá og með árinu 2024 verða hálfsjálfvirk vopn bönnuð í Noregi og enginn má eiga slík vopn þrátt fyrir að hafa keypt þau löglega fyrir þann tíma.

Með frumvarpinu eru jafnframt gerð skýrari ákvæði um réttindi skotvopnaeigenda og skyldur þeirra, m.a. í samræmi við tilskipun Evrópuþingsins og ráðsins um öflun og eign vopna. Með frumvarpinu er m.a. lagt til að öll skráning skotvopna verði á þann veg að ávallt sé ljóst hvaða einstaklingur sé skráður eigandi eða ábyrgðaraðili hvers skotvopns og að enginn geti haft yfir að ráða skotvopnum nema að hafa skotvopnaleyfi. Einnig er lagt til að öll skotvopn skuli geymd í sérútbúnum vopnaskáp og að allir sem eigi skotvopn skuli hafa yfir slíkum skáp að ráða. Skýrari ákvæði um skráningar, auk kröfu um að allir skuli hafa yfir vopnaskáp að ráða, gerir eftirlit með skotvopnum auðveldara og dregur úr líkum á því að skotvopn séu í geymslu hjá einstaklingi sem ekki hefur skotvopnaleyfi, t.d. vegna þess að leyfi hans hefur verið afturkallað.

Með frumvarpinu er einnig kveðið á um ýmis nýmæli, m.a. er lagt til að heimilt verði í ákveðnum tilvikum, svo sem vegna kvikmyndagerðar, að eiga eftirlíkingar skotvopna. Slíkt hefur hingað til verið bannað samkvæmt lögum.

Með frumvarpinu er einnig lagt til að heimilt verði að setja í reglugerð ákvæði um notkun ungmenna og barna á ákveðnum tegundum skotvopna í þeim tilgangi að æfa og keppa. Með því er brugðist við ábendingum skotfélaga landsins. Með frumvarpinu er einnig lagt til að hægt verði að setja í reglugerð tímabundna heimild til að innkalla skotvopn eða fá óskráð vopn skráð, vörsluaðilum þeirra að refsilausu. Slík innköllun gæti haft áhrif til fækkunar skotvopna í landinu.

Frumvarp þetta var unnið í dómsmálaráðuneytinu í nánu samstarfi við embætti ríkislögreglustjóra, embætti lögreglustjórans á höfuðborgarsvæðinu, embætti lögreglustjórans á Norðurlandi vestra og embætti lögreglustjórans á Norðurlandi eystra. Þá var frumvarpið jafnframt birt í samráðsgátt stjórnvalda 28. febrúar 2023 og almenningi gefinn kostur á að koma með athugasemdir og ábendingar. Sérstakt samráð var haft við tiltekna hag, hafa einkum Skotíþróttasambandið og Skotveiðifélagið.

Virðulegi forseti. Ég hef nú gert grein fyrir efnisatriðum frumvarpsins. Ég legg því til að frumvarpinu verði að lokinni þessari umræðu vísað til hv. allsherjar- og menntamálanefndar og til 2. umræðu.


Ræðumaður: Berglind Harpa Svavarsdóttir

Virðulegi forseti. Hér eru ræddar mögulegar sameiningar framhaldsskóla og tilgangurinn með þeim. Í hverju tilviki verður að skoða vel markmið með þeim aðgerðum og að sú vegferð styrki skólana. Fjármagnsskortur virðist þó hafa verið meginástæða mögulegrar sameiningar Menntaskólans á Akureyri og Verkmenntaskólans á Akureyri. Í upphafi var þó bæði áhersla á hagræði og styrkingu skólanna en miklar efasemdir komu fljótt fram. Í ljós kom að engar breytingar voru áformaðar á fjárveitingum til skólanna er til sameiningar þeirra kæmi.

Hálfdán Örnólfsson, fyrrverandi aðstoðarskólameistari við Verkmenntaskólann á Akureyri, birti grein í lok september. Hann gefur þar í skyn að Menntaskólinn á Akureyri hafi farið verr út úr ferlinu við styttingu náms en nokkur annar skóli árið 2018. Skólinn hafi þar misst út fjórðung nemenda og tíunda hluta fjárveitinganna. Skólinn hafi síðan ekki fengið heimild til að fjölga nemendum þrátt fyrir nægilega aðsókn, ólíkt mörgum öðrum skólum.

Hvernig á skólinn að geta verið fjárhagslega sjálfbær ef hann fær ekki fjármagn með öllum þeim nemendum sem kjósa að sækja nám í þeim skóla? Rekstrarörðugleikar skólans væru því líklega hverfandi ef skólinn hefði fengið tækifæri til að fjölga þeim nemendum og fullnýta þannig skólann.

Hver þingmaður af öðrum í Norðausturkjördæmi hefur stigið fram og lýst yfir áhyggjum og mótstöðu við þessar sameiningarhugleiðingar. Ég leggst hér einnig á þær árar með þeim, með þá áherslu að skólarnir fái áfram að reka sig sem sjálfstæða skóla. Gefum þeim tækifæri á að nýta tækifæri sín til að efla sjálfbærni skólanna. Sameining skólanna mun ekki styrkja stöðu menntunar úti á landi heldur þvert á móti. Fjölbreytileikinn verður minni með fækkun valkosta fyrir nemendur. Það viljum við ekki og það getur ekki verið tilgangur sameiningar.


Ræðumaður: Bryndís Haraldsdóttir

Glansandi menntun.Virðulegur forseti. Við ræðum hér mjög brýnt mál. Ég ætla að leyfa mér að ræða almennt um stöðu framhaldsskólanna. Ég get haft fullan skilning á því að Akureyri vilji bjóða upp á tvo framhaldsskóla, annars vegar Verkmenntaskólann og hins vegar Menntaskólinn á Akureyri. En til lengri tíma litið verðum við að hugsa um framtíð framhaldsskólakerfisins. Núna  í september kom út skýrsla frá OECD sem ber á ensku nafnið „Education at glance“, virðulegur forseti, ég hef ekki góða íslenska þýðingu á þessu.  En þar kemur skýrt fram að lykillinn  að því að mæta aukinni eftirspurn eftir faglærðu vinnuafli og til að aðlagast breytingum á vinnumarkaði er einmitt starfsnámið. Niðurstöðurnar sýna að mun lægra hlutfall ungmenna hér á landi er í starfsnámi og færri hafa klárað námið á tilsettum tíma. Jafnframt sýnir þessi skýrsla að hlutfall karla með háskólamenntun er lágt á Íslandi og fer enn lækkandi. En hlutfall framhaldsskólanema í starfsnámi er sem sagt 31% á Íslandi borið saman við hin Norðurlöndin. Í Noregi er það t.d. 52%, 68% í Finnlandi, sem við horfum oft til, og 44% að meðaltali í OECD-löndunum.

Hér heldur fulltrúi Samfylkingarinnar því fram að þetta hljóti að snúast um svelt mennta- og velferðarkerfi. Það er ekki staðan því að einmitt þegar horft er á fjármögnun á skólakerfinu á Íslandi kemur fram að það fara töluvert meiri fjármunir í skólakerfið á Íslandi  en að meðaltali í hinum OECD-löndunum. Þannig fara 6,3% af vergri landsframleiðslu í útgjöld vegna menntunar. Það er vissulega rétt að við erum lægri þegar kemur að háskólakerfinu en mun hærri þegar kemur að grunnskólakerfinu og líka í framhaldsskólakerfinu en þó minna þegar kemur einmitt að starfsnáminu.

Á sama tíma og ég vil hvetja hæstv. ráðherra til að halda áfram með vinnu um framtíð framhaldsskólakerfisins okkar og mikilvægi starfsnáms þá þarf að sjálfsögðu að leggjast aftur yfir þessar tillögur sem uppi hafa verið. En stóra málið hlýtur að vera að við þurfum að efla starfsnám. Það þarf að vera hægt að bjóða upp á fleiri möguleika í starfsnámi. Til þess þarf fleiri rými og eflaust aukna fjármuni, en þeir fjármunir eru þegar til í kerfinu.


Ræðumaður: Njáll Trausti Friðbertsson

Herra forseti. Fyrir tæpum tveimur vikum flutti ég þingsályktunartillögu um mikilvægi þess að flýta uppbyggingu flutningskerfis raforku, þ.e. háspennta raforkukerfi landsins. Óveðrið í desember 2019, sem oft er talað um sem aðventustorminn, vakti mikla athygli á mikilvægi þess að hér á landi sé áfallaþolið flutningskerfi raforku og það sama gildir auðvitað um dreifikerfið. Hér er auðvitað verið að tala um hringtenginguna sem nú er unnið að að endurbyggja og styrkja og einnig er rétt að líta til háspenntu raforkulínanna sem byggja upp svæðisbundnu kerfin. Í fréttaflutningi þessa dagana sjáum við mikilvægi þess að farið verði sem fyrst í framkvæmdir í raforkukerfinu. Mikilvægi Suðurnesjalínu 2 kemur upp í hugann í tengslum við eldsumbrot á Reykjanesi. Önnur frétt af uppsetningu olíuketils í fiskimjölsverksmiðju á Austfjörðum sýnir fram á mikilvægi þess að byggja upp svæðisbundna flutningskerfið á Austurlandi.

Síðan er rétt að minnast á mikilvægi þess sem er kannski uppistaðan í því að byggja upp öflugt áfallaþolið raforkukerfi um allt land: Öflugt raforkukerfi er forsenda þess að hér á landi náist markmið um minni útblástur á Íslandi. Það er auðvitað hreint og beint stórt efnahagsmál á Íslandi þar sem stefnt er að að nota innlenda orkugjafa sem allra mest og spara gjaldeyri til kaupa á erlendum orkugjöfum. Öflugt flutningskerfi er lykilatriðið í þeirri framtíðarsýn að rafvæða íslenskt samfélag. Það ætti öllum að vera ljóst sem sitja hér í þessum sal að öflugt áreiðanlegt flutningskerfi raforku er grunnforsenda fyrir orkuskiptum hér á landi. Kjarninn í því að nýta endurnýjanlega orkugjafa hér á landi er að hér sé öflugt raforkukerfi sem gildir bæði um flutningskerfi raforku og dreifikerfi. Lykilatriði og í raun þjóðaröryggismál er að flýta því sem allra mest að tengja saman virkjanir landsins, byggja upp áfallaþolið raforkukerfi og nýta betur græna orku landsins.


Ræðumaður: Bryndís Haraldsdóttir

Virðulegur forseti. Í síðustu viku fór fram þing Norðurlandaráðs sem haldið var í Ósló. Á þessu þingi tókum við Íslendingar við formennsku í Norðurlandaráði, þ.e. fyrir næsta ár, og mér hlotnaðist sá heiður að vera kosin forseti Norðurlandaráðs og Oddný G. Harðardóttir varaforseti. Við kynntum á þinginu formennskuáætlun okkar fyrir næsta ár í Norðurlandaráði og hún ber yfirskriftina Öryggi og friður á norðurslóðum. Með þessu viljum við færa augu Norðurlandanna upp til norðurslóða. Margoft hefur komið fram í ýmsum skýrslum sem unnar hafa verið fyrir Norðurlandaráð mikilvægi þess að Norðurlöndin tali einni röddu þegar kemur að málefnum norðurslóðanna. Það er því gríðarlega mikið hagsmunamál fyrir okkur öll að koma í veg fyrir hernaðarkapphlaup eða auðlindakapphlaup á norðurslóðum. Ég vona að í formennskuáætlun okkar og í formennskutíð okkar takist okkur að fá Norðurlöndin saman í þessa vegferð þannig að við tölum einum rómi.

Það var ýmislegt sem kom fram á þingi Norðurlandaráðs en eitt af því sem hafði mikil áhrif á mig var ræða forsætisráðherra Grænlands, og ég leyfi mér að kalla hann forsætisráðherra, Múte B. Egede, þar sem hann líkti Norðurlandaráði við partí þar sem ekki allir fengju að vera með. Þar vísaði hann í það að Grænland, Færeyjar og Álandseyjar eiga ákveðna aðild að Norðurlandaráði en ekki fulla aðild og við fengum upplýsingar um það að fljótlega verði rætt á grænlenska þinginu hvort þau telji hreinlega ástæðu til að vera áfram hluti af Norðurlandaráði. Ég held því að það bíði okkar mikilvægt verkefni á næsta ári að klára endurskoðun Helsingfors-samningsins og ná saman um mikilvægi þess að Grænland, Færeyjar og Álandseyjar séu áfram hluti af Norðurlandaráði.


Ræðumaður: Berglind Harpa Svavarsdóttir

Virðulegi forseti. Ég vil í dag ræða stöðu sjúkraflugs hér á landi. Það virðast hafa orðið miklir annmarkar á síðasta útboði á sjúkraflugi hjá Sjúkratryggingum Íslands eins og Björn Gunnarsson, yfirlæknir sjúkraflugs á Akureyri, kemst að orði og hefur ítrekað bent á frá því í ágúst. Hann segir skýrt, með leyfi forseta, að ef ekki verði brugðist við sé augljóst að sjúkraflugsþjónusta versni með nýju útboði. Það lýsir sér í því að þegar aðalsjúkravélin er í verkefni muni taka lengri tíma en áður að fá varavélina í útkall þegar á þarf að halda. Með nýju útboði verði aðalvélin áfram tiltæk alla daga en aukavélin aðeins tiltæk í þrjá daga í viku. Hann segir einnig að það geti orðið erfitt að ná settum markmiðum um viðbragðstíma því það stefni nú í 1.000 sjúkraflug á ári og hvert verkefni geti tekið hátt í fjórar klukkustundir. Hann kemur einnig inn á að ekki hafi verið tekið samtal við þau á Sjúkrahúsinu á Akureyri sem sjá um skipulag læknamönnunar í sjúkraflugi. Þau hafi kallað eftir því í tvo áratugi að meira samráð sé haft við þau.

Mér finnst alvarlegt að ekki sé virkt samtal við Sjúkrahúsið á Akureyri, lykilaðilann sem skipuleggur læknamönnun til að halda úti öflugu sjúkraflugi hér á landi. Við búum nú við þá hættu að taka stórt skref til baka í þróun öflugs sjúkraflugs. Ég spyr því: Er verið að bregðast við annmörkum á þessu útboði til að standa vörð um öflugt sjúkraflug hér á landi?

Annað mál tengt þróun sjúkraflugs sem mig langar að nefna varðar hámarksþyngd þeirra einstaklinga sem geta fengið lífsnauðsynleg sjúkraflug. Finna verður leiðir til að auka við leyfilega þyngd í sjúkraflugi í dag. Ef það er ekki gert er augljóst að tryggja verður staðsetningu þyrlu á Akureyrarflugvelli sem sinnir einnig bráðaerindum á landsbyggðinni. Það myndi efla alhliða björgunarviðbragð og tryggja að allir íbúar þessa lands hefðu kost á sömu heilbrigðisþjónustu þegar bráð veikindi ber að höndum.


Ræðumaður: Birgir Ármannsson

Forseta hafa borist bréf frá matvælaráðherra og utanríkisráðherra þar sem óskað er eftir fresti til þess að veita skrifleg svör við fyrirspurnum á þskj. 272 og 363, um ferðakostnað, frá Birni Leví Gunnarssyni. Einnig hafa borist bréf frá heilbrigðisráðherra þar sem óskað er eftir fresti til þess að veita skrifleg svör við fyrirspurnum á þskj. 398, um brjóstapúða, frá Andrési Inga Jónssyni, og á þskj. 374, um samskipti við heilbrigðisstarfsfólk, frá Indriða Inga Stefánssyni.


Ræðumaður: Guðrún Hafsteinsdóttir

Virðulegi forseti. Á síðustu árum hafa skýrar vísbendingar komið fram um að umfang og eðli skipulagðrar brotastarfsemi hafi tekið verulegum breytingum hér á landi til hins verra. Hópur innlendra jafnt sem erlendra aðila hefur það að atvinnu að fremja fjölda afbrota með skipulögðum hætti. Þetta eru t.d. alvarleg ofbeldisbrot, þjófnaður, fjársvik, fíkniefnabrot og peningaþvætti. Þetta er verulegt áhyggjuefni. Eðli skipulagðrar brotastarfsemi er að hún er alþjóðleg og gengur þvert á landamæri. Stjórnvöld hérlendis hafa lagt mikla áherslu á samstarf og samvinnu, bæði alþjóðlega og innan lands, og ég tel nauðsynlegt að styrkja þetta samstarf enn frekar ásamt því að efla innlenda löggæslu til muna. Það verður ekki einungis gert með breytingum á löggjöf heldur einnig auknum fjárveitingum á þessu sviði. Íslensk laga- og stofnanaumgjörð á þessu sviði er ekki fyllilega sambærileg þeirri sem þekkist annars staðar á Norðurlöndunum og lagaheimildir lögreglu eru takmarkaðri hér á landi samanborið við nágrannaríkin, einkum að því er varðar öryggi ríkisins. Að mínu mati er mikilvægt að samræma valdheimildir lögreglu hér á landi við valdheimildir lögreglu í nágrannaríkjum okkar og líta til reynslu þeirra af baráttunni gegn skipulagðri brotastarfsemi.

Sú þróun sem hefur átt sér stað á undanförnum árum varðandi umfang skipulagðrar brotastarfsemi, bæði á Íslandi og á alþjóðavísu, er alvarleg. Halda þarf áfram að styrkja lögregluna, þekkingu hennar og getu til að takast á við mál af þessu tagi. Ég sem dómsmálaráðherra mun nálgast viðfangsefnið af festu og ábyrgð. Markvissar aðgerðir til að varna afbrotum eru grundvallaratriði til að halda uppi allsherjarreglu og lögum í landinu.


Ræðumaður: Diljá Mist Einarsdóttir

Virðulegi forseti. Ég þakka hæstv. ráðherra fyrir svarið og hv. þm. Bryndísi Haraldsdóttur sem tók hér til máls. Það hafa auðvitað verið uppi fordæmalausar aðstæður í Svíþjóð og yfirvöld í nágrannalöndum hafa lýst yfir stuðningi og boðið fram aðstoð. Við höfum sem betur fer enn þá lítið fram að færa í þessum efnum en það er mikilvægt að við fylgjumst vel með þróuninni, skoðum það rækilega hvort við getum dregið lærdóm af þessari alvarlegu stöðu og óheillaþróun hjá þessari vinaþjóð okkar og það sama á við um önnur nágrannaríki okkar.

Hæstv. ráðherra lýsti hér ófagurri mynd af þeirri þróun sem hefur átt sér stað hérlendis og haldi hún áfram er myndin sem hæstv. ráðherra lýsir síst skárri. Hæstv. ráðherra fór sömuleiðis yfir þær aðgerðir sem þegar hefur verið gripið til til að sporna við skipulagðri glæpastarfsemi en hún lagði áherslu á mikilvægi fyrirhugaðra breytinga á lögreglulögum og var hæstv. ráðherra mjög afdráttarlaus í þessum efnum.

Hvað varðar samanburð við önnur Norðurlönd er þróunin komin lengra og til verri vegar. Hæstv. ráðherra lagði í sínu máli áherslu á þekkingar- og reynsluskipti og að efla samstarf og samvinnu og ég get mér til um að hæstv. ráðherra eigi m.a. við heimildir sem munu fást ef í gegn fara fyrirhugaðar breytingar á lögreglulögum.

Það væri áhugavert að heyra frekar frá hæstv. ráðherra hvað við getum gert í auknu samstarfi við þessar nágranna- og vinaþjóðir okkar.


Ræðumaður: Bryndís Haraldsdóttir

Virðulegur forseti. Mig langar að þakka hv. þm. Diljá Mist Einarsdóttur fyrir að vekja máls á þessu hér og þakka hæstv. ráðherra fyrir svarið og taka undir það sem fram kemur í máli hæstv. ráðherra. Ég held að það sé ofboðslega mikilvægt að við vinnum náið með öðrum Norðurlöndum í þessum málum og mikilvægt auðvitað að lögreglan hafi bæði þær heimildir og þau aðföng sem hún þarf til að uppræta skipulagða brotastarfsemi.

Ég er nýkomin frá Ósló þar sem ég var á Norðurlandaráðsþingi og við vorum að ræða þetta mikið við kollega okkar og sérstaklega auðvitað höfum við miklar áhyggjur af því sem er að gerast í Svíþjóð og ræddum þar við sænsku þingmennina. Maður var að reyna að átta sig á því hvað er hægt að læra af þeim, hvað við getum gert betur og öðruvísi, og þar kom skýrt fram að það skiptir auðvitað öllu máli að lögreglan hafi þau aðföng og þær heimildir sem hún þarf til að uppræta slíka starfsemi og þá skiptir auðvitað rosalega miklu máli að lögregluyfirvöld vinni saman og geti skipst á upplýsingum yfir landamæri.

Hæstv. forseti. Hér stendur enn þá ein mínúta þannig að ég hélt að ég gæti bara talað og talað.

Svo er ekki. Tími hv. þingmanns er liðinn.

Þá bara enda ég á að þakka kærlega fyrir þetta en vil samt segja að ég held að við þurfum að vera vakandi yfir þessu og við í allsherjar- og menntamálanefnd, í samstarfi við hæstv. ráðherra, munum fylgjast vel með þessu máli.


Ræðumaður: Guðrún Hafsteinsdóttir

Virðulegi forseti. Ég vil þakka hv. 6. þm. Reykv. n. fyrir fyrirspurnina. Hv. þingmaður spyr: Hvernig hefur umfang skipulagðrar brotastarfsemi á Íslandi þróast á síðustu fimm árum? Umfang skipulagðrar brotastarfsemi á Íslandi hefur aukist verulega síðastliðin ár með sama hætti og átt hefur sér stað víða annars staðar. Embætti ríkislögreglustjóra hefur bent á að það sé mat embættisins að hér á landi sé aukin ógn vegna skipulagðrar brotastarfsemi sem fari þvert á landamæri og eru aukin umsvif fjölþjóðlegra brotahópa merkjanleg hér á landi. Í því sambandi er m.a. um að ræða brotahópa sem eru umsvifamiklir á fíkniefnamörkuðum víða um heim og brotahópa sem stunda skipulagt smygl á fólki og mansal. Þá er það mat embættisins að það séu skýrar vísbendingar um að umfangsmikið peningaþvætti fari fram á Íslandi. Ríkislögreglustjóri hefur jafnframt bent á að líklegt sé að íslenskir, erlendir og fjölþjóðlegir brotahópar muni leitast við að auka umsvif sín á Íslandi á komandi árum.

Þá má minnast á það að undanfarin misseri hefur orðið umtalsverð fjölgun brota á Íslandi þar sem hnífum er beitt og vopnatilkynningum til lögreglu hefur fjölgað verulega. Samkvæmt upplýsingum frá embætti ríkislögreglustjóra hefur alvarlegum ofbeldisbrotum og vopnuðum útköllum lögreglu og sérsveitar lögreglu fjölgað verulega síðustu ár. Má sem dæmi nefna að fjöldi útkalla þar sem sérsveit vopnast vegna eggvopna hefur nær fjórfaldast frá árinu 2016. Þessar tölur eru skýr vísbending um ákveðna þróun sem ég tek mjög alvarlega.

Fyrirspyrjandi spyr hvort ráðherra hyggist grípa til aðgerða til að sporna við skipulagðri brotastarfsemi hér á landi og ef svo er þá hvaða aðgerða. Nýlega hefur löggjöf á Íslandi er varðar mansal og peningaþvætti verið tekin til endurskoðunar og breytingar samþykktar sem eru til þess fallnar að sporna gegn skipulagðri brotastarfsemi. Aðstæður í löggæslu hafa breyst og nú snýr löggæsla ekki síður að frumkvæðisvinnu í formi upplýsingaöflunar og greiningar upplýsinga. Breytt afbrotamynstur og útbreiðsla alþjóðlegrar skipulagðrar brotastarfsemi krefst þess að löggæsluyfirvöld geti brugðist við og gripið til aðgerða áður en einstök brot eru framin.

Veigamiklar aðgerðir til varnar afbrotum má finna í fyrirliggjandi frumvarpi til breytinga á lögreglulögum. Frumvarpið er nú í samráðsgátt en ég hyggst leggja það fyrir Alþingi á næstu vikum. Ég tel frumvarpið nauðsynlegan þátt í því að efla aðgerðarheimildir lögreglu þegar kemur að baráttunni gegn skipulagðri brotastarfsemi. Eitt af markmiðum lagafrumvarpsins er að skýra heimildir lögreglu til að grípa til aðgerða í þágu afbrotavarna, einkum hvað varðar afbrot sem tengjast skipulagðri brotastarfsemi og brot sem varða öryggi ríkisins.

Skipulögð brotastarfsemi er alþjóðleg í eðli sínu og krefst þess að löggæsluyfirvöld geti brugðist við á grundvelli upplýsinga og gripið til aðgerða áður en einstök brot eru framin. Samhliða þessu kveður frumvarpið á um að eftirlit með lögreglu verði eflt með markvissum hætti, bæði hvað varðar ytra eftirlit af hálfu nefndar um eftirlit með lögreglu og innra eftirlit af hálfu embættis ríkislögreglustjóra, auk þess sem gert er ráð fyrir að nefnd um eftirlit með lögreglu skili Alþingi árlega skýrslu.

En hvernig hefur umfang skipulagðrar brotastarfsemi þróast á Norðurlöndunum á síðustu fimm árum? Á það hefur verið bent á Norðurlöndunum að fíkniefnamarkaðurinn hafi tekið breytingum undanfarin ár. Það má segja að aukin atvinnumennska einkenni starfsemi skipulagðra brotahópa, svo sem er varðar innflutningsleiðir og sölufyrirkomulag, fleiri hópum sé nú kleift að flytja inn fíkniefni en áður og enn fremur hafa smáforrit og samfélagsmiðlar gert sölu og dreifingu fíkniefna til neytenda auðveldari.

Þá hefur það gerst í auknum mæli að afbrotamenn hafa komið sér fyrir erlendis þar sem þeir taka þátt í skipulagningu fíkniefnaviðskipta innan fjölþjóðlegrar brotastarfsemi. Á Norðurlöndunum hafa skipulagðir brotahópar náð að skjóta rótum og hefur það haft í för með sér margvíslegan samfélagslegan vanda. Bæði í Svíþjóð og Danmörku hafa átök skipulagðra brotahópa verið áberandi. Vopnaburður hefur aukist auk þess sem alvarlegum líkamsárásum hefur fjölgað sem og manndrápum. Þessi þróun hefur haft í för með sér fjölmargar skotárásir og sprengjuárásir síðastliðin ár sem hafa í einhverjum tilvikum skaðað almenna borgara.

Nýlega tók ég þátt í ráðherrafundi með dómsmálaráðherrum annarra Norðurlanda þar sem efnt var til þekkingar- og reynsluskipta um skipulagða brotastarfsemi og að mínu mati er miðlun þekkingar, upplýsinga og reynslu milli ríkja lykilatriði í baráttunni gegn skipulagðri brotastarfsemi og því nauðsynlegt að efla samstarf við önnur ríki og þá sérstaklega önnur Norðurlönd.


Ræðumaður: Diljá Mist Einarsdóttir

Virðulegi forseti. Undanfarið hefur farið mikið fyrir frásögnum af alvarlegum ofbeldisglæpum og árásum í Svíþjóð. Ofbeldisaldan hefur verið rakin til átaka glæpagengja sem hafa hreiðrað um sig og sér ekki fyrir endann á ofbeldinu. Tugir einstaklinga hafa látið lífið í tengslum við ofbeldisfull átök, m.a. í skotbardögum. Morðtilraunir og sprengjuárásir eru daglegt brauð og yfirvöld virðast nánast ráðþrota gagnvart vandanum. Sífellt fleiri saklausir borgarar sem hafa engin tengsl við gengin verða fyrir barðinu á ofbeldinu. Lögreglan í Svíþjóð hefur þurft að auka viðbúnað sinn og jafnvel hefur verið rætt um aðstoð hersins vegna ástandsins.

Það er vel þekkt að við hér á Íslandi erum oft árum eða áratug á eftir þróuninni í ýmsum málum á Norðurlöndum. Ég vildi því spyrja hæstv. dómsmálaráðherra út í þróun skipulagðrar brotastarfsemi á Íslandi á undanförnum árum og sömuleiðis út í það hvort og þá hvaða aðgerða hún ætli að grípa til til að sporna við skipulagðri brotastarfsemi. Til samanburðar óska ég eftir því að hæstv. ráðherra greini frá þróuninni á Norðurlöndunum og viðbrögðum þeirra við þeirri þróun. Það er sömuleiðis mikilvægt fyrir okkur Íslendinga að vita hvaða lærdóm við getum dregið af þróuninni annars staðar á Norðurlöndum og viðbrögðum stjórnvalda þar.

Ég veit að hæstv. dómsmálaráðherra hefur ákveðnar áhyggjur af svartímanum en ég hef fulla trú á henni.


Ræðumaður: Guðrún Hafsteinsdóttir

Sýslumenn: Framtíðarsýn; umbætur á þjónustu og rekstriVirðulegi forseti. Dómsmálaráðherra vill taka það fram að hún mun ekki mæla fyrir frumvarpi um sameiningu sýslumannsembættanna á yfirstandandi löggjafarþingi. Þess í stað hef ég hug á að fylgja eftir þeirri stefnumótunarvinnu sem hefur átt sér stað undanfarin ár og birtist í skýrslunni sem dómsmálaráðuneytið gaf út í mars 2021 og ber heitið . Ég hef einnig sett af stað vinnu við mótun nánari framtíðarsýnar ráðuneytisins í málefnum sýslumanna. Í þeirri vinnu mun ég leggja ríka áherslu á náið samráð og samvinnu milli ráðuneytisins og sýslumanna auk þess að greina nánar þau tækifæri sem styðja við markmið um bætta þjónustu, auk þess sem sérstaklega yrði að huga að tækifærum til að styrkja landsbyggðarembættin.

Markmið vinnunnar er annars vegar að móta nánar framtíðarsýn sýslumannsembættanna sem miðar m.a. að því að styrkja starfsemi embættanna á landsbyggðinni og stuðla að hagkvæmari rekstri ásamt bættri þjónustu, og hins vegar að bera kennsl á tækifæri fyrir frekari umbætur til stuðnings markmiðum málaflokksins og þeirri stefnu sem ákveðin verður í þeirri vinnu sem verið er að setja af stað. Við vinnuna skal leitast við að fylgja eftir þeim markmiðum og áherslum sem fram koma í þingsályktun nr. 27/152, um stefnumótandi byggðaáætlun fyrir árin 2022–2036, og ríkisstjórnarsáttmálanum, þ.e. að standa vörð um grunnþjónustu hins opinbera.

Ráðherra vill að sýslumenn verði miðstöð ríkisins í héraði og ég sé fyrir mér að sýslumenn geti gegnt þar veigamiklu hlutverki við að aðstoða íbúa við að reka erindi sín hjá öðrum fjarlægum stjórnvöldum. Þetta getur bæði átt við aðstoð með rafræn erindi á Ísland.is og leiðbeiningar og aðstoð við útfyllingu eyðublaða eða leit að réttum opinberum aðila. Við viljum ekki að íbúar þurfi að flakka á milli margra opinberra aðila heldur að þeim dugi að koma við á næstu skrifstofu sýslumanns og fá þar nauðsynlega aðstoð.


Ræðumaður: Guðrún Hafsteinsdóttir

Virðulegi forseti. Ég vil þakka hv. 3. þm. Norðaust. fyrir fyrirspurnina. Hún er, eins og hér hefur komið fram, í nokkrum liðum og ég ætla að byrja á því að svara hvernig ég sem ráðherra hyggst framfylgja stjórnarsáttmála ríkisstjórnarinnar að því er snertir fjölgun opinberra starfa á landsbyggðinni.

Ráðherra er mjög umhugað um að framfylgja stjórnarsáttmálanum um fjölgun starfa á landsbyggðinni þrátt fyrir áform í fjárlagafrumvarpi ríkisstjórnarinnar fyrir næsta ár um fækkun opinberra starfa. Hvað sýslumannsembætti varðar hef ég þegar hrundið af stað vinnu innan ráðuneytisins við frekari stefnumótun í málefnum sýslumanna með það að meginmarkmiði að bæta þjónustu embættanna á landsvísu. Auk stefnumótunar hef ég lagt áherslu á að unnið verði áfram m.a. með eftirfarandi aðgerðir, sem að mínu mati fara vel saman við áherslur stjórnarsáttmála ríkisstjórnarinnar og stefnumótandi byggðaáætlun fyrir árin 2022–2036.

Þar ber fyrst að nefna tilfærslu starfa innan málaflokksins. Hugmyndin er að færa í auknum mæli verkefni og starfsfólk til embætta sýslumanna á landsbyggðinni með það að markmiði að efla þjónustuna, stuðla að jöfnu aðgengi almennings að opinberri þjónustu og tryggja betur rekstrargrundvöll embættanna. Með þeim viðbótarfjárheimildum sem fengust með fjárlögum ársins 2023, þ.e. 120 millj. kr. fyrir árið 2023 og 60 millj. kr. fyrir árið 2024, er ætlunin að styðja við stafrænar umbreytingar hjá sýslumannsembættunum þannig að auðveldara verði að færa verkefni sem flokka má sem óstaðbundin frá höfuðborginni til landsbyggðarembættanna. Undirbúningur er þegar hafinn.

Nú kem ég að nýjum verkefnum frá öðrum ríkisaðilum, en undanfarin ár hefur ráðuneytið haft samráð við önnur ráðuneyti og stjórnvöld í þeim tilgangi að leita nýrra verkefna fyrir sýslumannsembættin. Ljóst þykir að með fjölgun verkefna skapast tækifæri fyrir frekari sérhæfingu, verkaskiptingu og samvinnu milli sýslumannsembætta á landsvísu, enda sé horft til þess að verkefnin megi vinna hvar og hvenær sem er óháð staðsetningu þjónustuþega. Sem dæmi hefur ráðuneytið unnið að því að færa starfsemi Innheimtustofnunar sveitarfélaga til sýslumannsins á Norðurlandi vestra hinn 1. janúar næstkomandi.

Aukin notkun þjónustusamninga milli ríkisaðila. Meðal aðgerða til að vega þar á móti hagræðingarkröfum er aukið samstarf sýslumannsembættanna við sveitarfélögin, aðra ríkisaðila og eftir atvikum einkaaðila við að standa vörð um þjónustu við íbúa hvers svæðis. Ég sé fyrir mér fjölgun þjónustusamninga næstu misserin og þá sérstaklega þar sem langt er í næstu starfsstöð sýslumanns. Ég sé fyrir mér að sýslumenn verði miðstöðvar ríkisins í héraði. Ég legg mikla áherslu á að sýslumannsembættin sinni áfram því hlutverki sem hefur einkennt embættin á landsbyggðinni um áraraðir, sem er að vera miðstöð ríkisins í héraði. Ekki er aðeins um að ræða áherslumál mitt heldur hefur þessi aðgerð jafnframt stoð í stefnumótandi byggðaáætlun fyrir árin 2022–2036, sbr. aðgerð A.8. Stjórnsýslustöðvar ríkis í héraði. Ekki þykir annað tækt en að tryggja öllum landsmönnum jafnt aðgengi að opinberri þjónustu og þegar stjórnvaldið sem á í hlut er fjarri þjónustuþega er mikilvægt að hægt sé að leita eftir aðstoð sýslumanna til að fylgja erindunum eftir. Á þetta jafnt við um rafræna þjónustu hins opinbera á Ísland.is sem og aðra þjónustu.

En hver hefur þróunin verið varðandi fjölgun opinberra starfa á starfsstöðvum undirstofnana ráðuneytisins það sem af er kjörtímabilinu? Á milli áranna 2021 og 2022 hefur starfsmannafjöldi undirstofnana aukist sem nemur 90 stöðugildum. Þessi fjölgun er fyrst og fremst í löggæslumálum og í fullnustukerfinu þar sem áherslur ráðuneytisins hafa fyrst og fremst verið þar á þessu kjörtímabili. Á árinu 2023 er áfram verið að bæta í og er gert ráð fyrir að störfum fjölgi verulega á þessu ári í sömu málefni. Niðurstöður ráðninga liggja þó ekki að fullu fyrir. Aðrar stofnanir hafa sætt áframhaldandi hagræðingu og gefur það augaleið að þegar fyrir liggur hagræðingarkrafa upp á 1–2% á ári, og allt upp í 4,5% eins og mælt er fyrir, stendur stofnunum fá önnur úrræði til boða en að hagræða í stærsta útgjaldaliðnum.

Á fjárlögum 2022 er sérstakt framlag veitt í aðgerðir gegn kynferðisbrotum. Á árinu 2022 hófst undirbúningur að aðgerðum til styrkingar lögreglunnar í landinu þar sem sjónum var sérstaklega beint að landsbyggðinni. Markmið aðgerðanna var að styrkja embætti lögreglu á landsbyggðinni.

Mér gefst ekki tími til að klára þannig að ég verð að gera það í seinni ræðu.


Ræðumaður: Guðlaugur Þór Þórðarson

Virðulegi forseti. Ég þakka hv. þingmanni aftur fyrir að taka upp þetta mikilvæga mál og sömuleiðis hv. þingmönnum sem tóku þátt í umræðunni. Ég tek alveg undir það hjá hv. þm. Steinunni Þóru Árnadóttur að okkur liggur á. Við ræddum hérna bara um raftækin, fyrirspurnin var um þau og ég reyndi að svara henni eins vel og ég gat, en við erum búin að gera ýmislegt. Við erum núna að stofna hringrásarklasa sem kemur til í tengslum við hóp sem var stýrt af Þór Sigfússyni, sem er nú upphafsmaður að sjávarútvegsklasanum sem gengur nákvæmlega út á þetta, að endurnýta hluti. Við nýtum nærri 100% af aflanum meðan hent er um 50% af aflanum úti í heimi. Margt af því sem við hentum áður er jafnvel verðmætara en það sem við höfum alltaf nýtt. En út úr þessum hópi kom ekki bara það að við ætlum að fara í þessa vinnu heldur byrjuðu menn. Við byrjuðum bara með 25.000 tonn af malbiki, endurnýting, 30.000 tonn af lífgasi, nýting, 2.500 tonn af textíl, endurnýting, 5.000 tonn af bílavarahlutum, endurnýting, 4.000 tonn af fiskafurðum, fullnýting. Þess vegna hét nú kynningin á þessu verkefni 200.000 tonn af tækifærum. Það er bara allt sem mælir með þessu. Við getum líka lært af því sem var gert því að við fórum svo sannarlega betur með hlutina. Við hentum miklu minna og það er enginn sem er kominn á minn aldur sem getur sagt: Þetta var hræðilegt hérna þegar ég var að alast upp. Við vorum að nýta hlutina betur og því getur enginn sagt það eða haldið því fram. Ég lít á þetta sem spennandi og skemmtilegt verkefni. Við þurfum líka að sjá til þess að það sé fólk, t.d. bara eins og skósmiðir, við verðum að sjá til þess að það sé nægilega margt af því góða fólki. Ég heimsæki þá stundum og spjalla við þá, þeir eru að vinna magnað starf en okkur vantar fleiri. Ég held að það sé líka liður í þessu að bara taka umræðuna, þannig að ég þakka aftur hv. þm. Steinunni Þóru Árnadóttur fyrir að taka þetta mál upp og öðrum þeim þingmönnum sem hér tóku til máls því að þeir voru allir mjög málefnalegir og með góðar ábendingar.


Ræðumaður: Guðlaugur Þór Þórðarson

Virðulegur forseti. Ég þakka hv. þingmanni kærlega fyrir góða fyrirspurn þar sem hv. þingmaður vísar til þess mikilvæga málaflokks sem hringrásarhagkerfið er. Raf- og rafeindatæki eru í framlengdri framleiðendaábyrgð og er það Úrvinnslusjóður sem sér um framkvæmd ábyrgðarinnar fyrir hönd framleiðanda og innflytjenda tækjanna, samanber lög um úrvinnslugjald. Úrvinnslugjald er lagt á raf- og rafeindatæki sem sett eru á markað hér á landi og er gjaldinu ætlað að standa undir kostnaði við meðhöndlun tækjanna þegar notkun þeirra er hætt og þau verða að úrgangi. Úrvinnslusjóði ber þannig að stuðla að hringrásarhagkerfi og sjálfbærri auðlindanýtingu varðandi raf- og rafeindatæki, auk þess að ná tölulegum markmiðum sem sett hafa verið um raf- og rafeindatækjaúrgang.

Samkvæmt Úrvinnslusjóði má búast við að tæp 13.800 tonn af raf- og rafeindatækjaúrgangi hafi fallið til hér á landi árið 2022. Af þeim söfnuðust tæp 3.700 tonn til meðhöndlunar aðskilin frá öðrum úrgangstegundum. Við ráðstöfun þessa úrgangs fóru rúm fjögur tonn í undirbúning fyrir endurnotkun, 3.600 tonn til endurvinnslu, 31 tonn í aðra endurnýtingu og 28 tonn til förgunar.

Öflugt og virkt hringrásarhagkerfi byggir m.a. á því að koma í veg fyrir myndun úrgangs og að almenningur lengi líftíma hluta í eigu sinni með því að láta gera við það sem bilar eða úr sér gengur eða með því að koma hlutum beint í endurnotkun. Með því móti haldast hlutirnir í notkun og verða ekki að úrgangi. Úrgangsforvarnir sem þessar eru afar mikilvægar þegar kemur að því að draga úr umhverfisáhrifum og er vilji hjá stjórnvöldum til að leggja enn meiri áherslu á þær en verið hefur. Samkvæmt úrvinnslusjóði er ekki þekkt hversu algengt það er að eigendur raf- og rafeindatækja hér á landi leiti mögulegra leiða til viðgerða á tækjunum áður en þeir losa sig við þau og þau verða að úrgangi.

Stjórnvöld hafa skoðað nokkra möguleika til útfærslu á fjárhagslegum stuðningi til einstaklinga til að ýta undir viðgerðir, m.a. á raf- og rafeindatækjum. Í aðgerðaáætlun sem fylgir stefnu ráðherra í úrgangsmálum í átt að hringrásarhagkerfi og kom út í júní 2021 er að finna aðgerð sem ber yfirskriftina: Viðgerða- og viðhaldsþjónusta efld. Markmiðið með aðgerðinni er að draga úr myndun úrgangs með því að lengja líftíma heimilistækja og annarra hluta og er hún tvíþætt. Annars vegar felst hún í því að leggja mat á það hvort afnema eigi álagningu virðisaukaskatts af vinnu við viðgerðir og viðhald á húsgögnum, raf- og rafeindatækjum, reiðhjólum, fatnaði og skóm. Hins vegar felst aðgerðin í að leggja mat á það hvort heimila eigi einstaklingum að sækja afslátt af greiðslu tekjuskatts á grundvelli kostnaðar við keypta vinnu við viðgerðir eða viðhald stórra heimilistækja. Aðgerðin byggir á sænskri fyrirmynd. Þær tillögur sem í aðgerðinni felast fóru til umfjöllunar í starfshópi sem fjármála- og efnahagsráðherra skipaði um skatta og skattaívilnanir á sviði umhverfismála.

Í skýrslu starfshópsins sem hann skilaði í febrúar síðastliðnum kemur fram sú niðurstaða að ekki sé rétt að afnema virðisaukaskatt af vinnu við viðgerðir og viðhald á húsgögnunum, raf- og rafeindatækjum o.fl., eða að einstaklingum verði veittur skattafsláttur vegna kostnaðar við keypta vinnu við viðgerðir eða viðhald stórra heimilistækja. Starfshópurinn bendir á að virðisaukaskattur sé stærsti einstaki tekjustofn ríkissjóðs og um þriðjungur af heildarskatttekjum hans. Virðisaukaskattur sé því afar öflugt tekjuöflunartæki en um leið hlutlaus gagnvart ólíkum tegundum efnahagsstarfsemi. Öll frávik frá samræmdum virðisaukaskattsreglum skapi ójafnræði milli aðila og séu til þess fallnar að veikja virðisaukaskattskerfið. Það skipti því máli að reynt sé að tryggja eins og kostur er að löggjöf virðisaukaskatts sé einföld, gagnsæ og skýr og með sem fæstum undanþágum til að tryggja tekjur, skilvirkni og skilvirka skattframkvæmd. Einnig geti slík undanþága ýtt undir að vörur og þjónusta sé ranglega flokkuð út frá virðisaukaskatti í skattþrep, hvort sem það er gert vísvitandi eða ekki.

Varðandi afslátt til einstaklinga af tekjuskatti vegna kostnaðar við viðgerðir eða viðhald stórra heimilistækja liggur fyrir að mati starfshópsins að mjög erfitt er að viðhafa eftirlit með slíku fyrirkomulagi. Slík heimild væri mjög matskennd, til að mynda varðandi hvaða heimilistæki féllu undir heimildina eða utan við hana. Starfshópurinn bendir á að það sé bæði gagnsærra og kostnaðarskilvirkara að stuðningsaðgerðir stjórnvalda sem ákveðið sé að ráðist í séu fremur í formi beins stuðnings en að stuðningi sé beint í gegnum skattkerfið. Í umfjöllun um þessa aðgerð bendir starfshópurinn jafnframt á þá reynslu sem liggur fyrir af tímabundinni endurgreiðsluheimild virðisaukaskatts af vinnu við bílaviðgerðir. Reynsla Skattsins af þessu úrræði var sú að um væri að ræða mikinn fjölda umsókna vegna tiltölulega lágra fjárhæða. Mikil vinna hafi því falist í afgreiðslu endurgreiðslubeiðna.

Líkt og áður hefur komið fram eru raf- og rafeindatæki í framlengdri framleiðendaábyrgð í gegnum Úrvinnslusjóð. Samkvæmt upplýsingum frá sjóðnum hefur hann ekki skoðað að taka almennt upp greiðslu vegna viðgerða á raf- og rafeindatækjum en í bígerð hefur verið að leita leiða til að stuðla að því að lítil upplýsingatækni- og fjarskiptatæki, svo sem símar, fari í endurnotkun í meira mæli. Sjóðurinn er jafnframt virkur þátttakandi í evrópsku samstarfi um meðhöndlun raf- og rafeindatækjaúrgangs og fylgist vel með þróun mála á þessum vettvangi.


Ræðumaður: Guðlaugur Þór Þórðarson

Virðulegur forseti. Það er engin beiðni komin um neina leit á þessu og það verður ekki vandamál að framfylgja þessu eins og ég er margoft búinn að benda á. En hv. þingmaður getur ekki falið sig á bak við þau orð sem hann fór með hér. Ef hv. þingmaður er í fullri alvöru að berjast fyrir loftslagsmarkmiðum ríkisstjórnarinnar, sem hann ranglega talar um að séu ekki háleit — hv. þingmaður skal ekki gleyma því að það er ekki okkur að þakka sem hér erum heldur foreldrum okkar, öfum og ömmum að við fórum í orkuskipti eitt og tvö og stöndum þar af leiðandi betur en aðrir. Það þýðir einfaldlega, virðulegi forseti, að þær þjóðir sem við erum að bera okkur saman við, erum að vinna saman með,  geta með auðveldari hætti farið í hluti sem við fórum í á síðustu öld. En það er alveg sama hvernig menn reyna að tala sig út úr staðreyndum því að staðreyndirnar blasa alltaf við og þær eru eftirfarandi: Til þess að ná loftslagsmarkmiðum þarf græna orku. Svo einfalt er það. Og ef menn greiða atkvæði gegn því að það sé verið að afla grænnar orku þá eru menn að koma í veg fyrir að það sé hægt að ná loftslagsmarkmiðum. Svo einfalt er það. Það er ekki nokkur einasta leið fyrir okkur, virðulegi forseti, að ná árangri í loftslagsmarkmiðum ef menn klára ekki rammaáætlun. Það er bara ekki nokkur einasta leið, ekki ein einasta leið. Þannig að ef hv. þingmaður er einlægur í því og heill í því að berjast fyrir því að við náum markmiðum okkar í loftslagsmálum, sem er mjög strembið, þá er það ekki hægt nema við nýtum endurnýjanlega, íslenska græna orku.


Ræðumaður: Guðlaugur Þór Þórðarson

Virðulegi forseti. Ég þakka hv. þingmanni fyrir fyrirspurnina. Það stendur í stjórnarsáttmálanum að ríkisstjórnin muni ekki gefa út nein leyfi til olíuleitar í efnahagslögsögu Íslands og við það verður staðið. Hv. þingmaður þarf ekki að hafa neinar áhyggjur af því. En af því að hv. þingmaður vísaði hér til vandans og lausnanna þá verð ég bara að vera einlægur með það að ég sakna þess að hv. þingmaður styðji það á borði, ég sakna þess. Mér brá mjög þegar ég tók við þessu embætti, eftir að vera búinn að vera utanríkisráðherra í fimm ár og ræða loftslagsmálin öll þessi ár, við að koma hingað heim og heyra í þeim sem í orði styðja loftslagsmarkmiðin en á borði vinna gegn þeim. Út á hvað gengur málið? Hv. þingmaður vísaði hér til þess en sagði bara hálfa söguna eða brot af sögunni þegar hann var að tala um það út á hvað málið gengi. Hv. þingmaður vísaði til þess að það væri mikilvægt að hefja ekki meiri olíuvinnslu eða jarðefnavinnslu, jarðefnaeldsneytisvinnslu. Og hvað svo? Hvað er það sem þeir sem tala fyrir þessu á alþjóðavettvangi eru að leggja áherslu á? Hvað skyldi það nú vera? Þeir eru að tala um það að nýta græna orku til að ná loftslagsmarkmiðunum. António Guterres t.d., aðalritari Sameinuðu þjóðanna, hefur margoft bent á að það þurfi að einfalda leyfisveitingaferlið í heiminum vegna þess að okkur vantar græna orku. Hann er þá að vísa til þess að einfalda það að við getum nýtt græna orku. Hann lætur alltaf fylgja með að við eigum ekki að gefa afslátt af þeim markmiðum sem við erum með þegar kemur að leyfisveitingum en að markmiðið sé alveg skýrt, það vanti græna orku. Það vantar græna orku til að ná loftslagsmarkmiðunum.

Við höfum hér stigið mjög stór skref til þessa og á fyrstu þremur mánuðum þessarar ríkisstjórnar var gengið frá nokkru sem hefur ekki verið gert í níu ár en á að gera ekki sjaldnar en á fjögurra ára fresti og það var að ganga frá rammaáætlun, til þess að það sé skýrt hvað sé í nýtingarflokki og til þess að við getum nýtt það. Um það var ekki samstaða og sumir hv. þingmenn, þar með talinn hv. þm. Andrés Ingi Jónsson, greiddu atkvæði gegn því að það væri hægt að nýta græna orku á Íslandi. Nú er það fullkomlega eðlilegt að menn segi: Heyrðu, ég er ósáttur við það að við séum að fara þessa leið við að nýta græna orku, ég vil fara aðra leið við að nýta græna orku. En ekkert slíkt hefur komið fram. Og eitt er algjörlega 100%, virðulegi forseti, og það er að við Íslendingar erum ekkert öðruvísi en aðrar þjóðir að því leytinu til að ef við ætlum að ná loftslagsmarkmiðunum þá þurfum við að taka út jarðefnaeldsneyti og við þurfum að setja græna orku í staðinn, og okkur liggur á vegna þess að við erum með gríðarlega háleit markmið þegar að því kemur.

Virðulegi forseti. Það sem hv. þingmaður spyr um er ekkert vandamál. Við þurfum ekki hafa neinar áhyggjur af því að framfylgja þessu í ríkisstjórnarsáttmálanum. Það eru önnur vandamál þegar kemur að loftslagsmálum því að við eins og aðrar þjóðir, allar þjóðir Sameinuðu þjóðanna, nýtum orku og það eru engar hugmyndir um það í heiminum að mér vitandi að hætta að nýta orku, en við erum að reyna að koma út jarðefnaeldsneytinu og setja græna orku í staðinn.


Ræðumaður: Bjarni Benediktsson

Virðulegur forseti. Ég vil þakka fyrir þessar góðu ábendingar og hvatningu í þessum málaflokki. Ég þakka hv. frummælanda fyrir framsögu hennar og þessar áherslur sem hún hefur talað fyrir í dag. Varðandi stuðning við einstaka félagasamtök þá vísa ég til þess sem ég sagði í minni ræðu, þ.e. að við teljum það almennt mjög farsæla og góða leið og leitumst eftir því að eiga gott samstarf við slíka aðila. Ég tel að það sé líka bæði skilvirk og mjög skjótvirk leið en geri bara þennan almenna fyrirvara sem ég vakti máls á áðan, að það getur í einstaka tilvikum verið snúið í einstökum ríkjum, eins og á við t.d. í Úganda í ljósi þeirrar lagasetningar sem þar er komin. Þá reynum við að fara leiðir sem geta skilað sama árangri og erum sveigjanleg eftir þörfum. Ég er ánægður að heyra samhljóm í þinginu með þessum helstu áherslum og við komum kannski frekar inn á þetta þegar við ræðum stefnuna til næstu ára.


Ræðumaður: Diljá Mist Einarsdóttir

Virðulegi forseti. Ég þakka hæstv. utanríkisráðherra fyrir svörin og hv. þm. Gísla Rafni Ólafssyni fyrir að hafa tekið til máls. Áherslur Íslands sem hæstv. ráðherra lýsti hér, áherslur á réttindi hinsegin fólks í allri utanríkisþjónustunni, eru til eftirbreytni enda eru mannréttindi hornsteinn íslensku utanríkisstefnunnar. Ég man eftir samtali sem ég átti í tengslum við vinnu sem við unnum í utanríkisráðuneytinu um mannréttindamiðaða þróunarsamvinnu þar sem tókust á ólík sjónarmið til þessa málaflokks, sérstaklega varðandi það að meginþróunarsamvinna ætti alltaf að snúa að réttinum til lífs, réttinum til að hafa aðgang að hreinu vatni, bólusetningum, að heilsufarsmálefnum og þess háttar. Þá er auðvelt að benda á það að fyrir þá sem tilheyra hinsegin samfélaginu í þessum ríkjum, þar sem staðan er svo slæm, er auðvitað lítils virði, ef þeir hafa ekki grundvallartilverurétt, að fá aðgang að hreinu vatni, bólusetningum og þar fram eftir götunum. Það er nefnilega skylda okkar að halda því til haga alls staðar að mannréttindi eru algild. Þau eiga alltaf við og þau eiga við um alla. Það er jákvætt að við verjum sérstökum fjármunum í þróunarsamvinnu í þennan málaflokk, að styðja við réttindi hinsegin fólks í þróunarríkjum. Mannréttindabrot valda öðrum vandamálum í þróunarríkjum; misskiptingu, fátækt og spillingu. Það er grundvallarforsenda þess að hægt sé til frambúðar að leysa úr vanda þróunarríkjanna.

Að lokum langar mig að hvetja hæstv. ráðherra til að leita frekari leiða til þess að styðja frjáls félagasamtök í þessari vegferð, eins og hv. þm. Gísli Rafn Ólafsson kom einmitt inn á áðan.


Ræðumaður: Bjarni Benediktsson

Virðulegi forseti. Ég vil fagna tækifærinu til að ræða þessi mál hér. Ég tel að við Íslendingar, sem erum á margan hátt brautryðjendur og stöndum á flesta mælikvarða mjög framarlega meðal þjóða hvað réttindi hinsegin fólks varðar, þó að enn sé alltaf mikið starf óunnið, eigum að skoða möguleika til að beita okkur á þessu sviði í þróunarsamvinnu eins og víða annars staðar. Mannréttindi eru eðli máls samkvæmt lykilþáttur í utanríkisstefnu landsins, þar á meðal í alþjóðlegu þróunarsamvinnunni.

Við höfum á síðustu árum beitt okkur af sífellt meiri þunga í baráttu fyrir réttindum hinsegin fólks á alþjóðavettvangi og þar höfum við talað skýrt fyrir réttindum þess í tvíhliða samskiptum við önnur ríki sem og á vettvangi alþjóðastofnana. Hér má nefna að Ísland nýtti tækifærið í mannréttindaráði Sameinuðu þjóðanna 2018–2019, en Ísland var meðal fyrstu ríkja innan Sameinuðu þjóðanna til að leggja það fram sem sérstakt áherslumál á vettvangi mannréttindaráðsins. Málefni hinsegin fólks voru jafnframt í forgrunni í formennsku Íslands í Evrópuráðinu. Ísland heldur áfram að leggja áherslu á réttindi hinsegin fólks á vettvangi mannréttindaráðsins og hefur haft það að markmiði að gefa hverju aðildarríki Sameinuðu þjóðanna ábendingar um hvað betur mætti fara í þeim efnum þegar ríki gangast undir allsherjarúttekt mannréttindaráðsins.

Ísland er aðili að tveimur alþjóðlegum ríkjabandalögum um réttindi hinsegin fólks, annars vegar Equal Rights Coalition (ERC) sem stofnað var árið 2016 og hins vegar kjarnahópi ríkja um málefni hinsegin fólks í New York, en markmið hópsins er að vinna að réttindum hinsegin fólks í málefnastarfi Sameinuðu þjóðanna og tryggja virðingu fyrir mannréttindum og grundvallarfrelsi með áherslu á vernd gegn mismunun og ofbeldi. Ísland veitir jafnframt stuðning til stofnana sem vinna í málaflokknum, t.d. hnattræna jafnréttissjóðsins þar sem einkaframtakið og opinberir aðilar taka höndum saman til að styðja við málsvara réttinda hinsegin fólks í þróunarríkjum. Þá styður Ísland starf skrifstofu mannréttindafulltrúa Sameinuðu þjóðanna, sem er leiðandi stofnun um verndun mannréttinda, og veitir Ísland sérstakt framlag til undirstofnunarinnar UN Free and Equal, sem berst fyrir réttindum hinsegin fólks hvarvetna í heiminum. Á vettvangi Alþjóðabankans veitir Ísland stuðning við mannréttindasjóð bankans sem vinnur m.a. að réttindamálum hinsegin fólks í samstarfslöndum bankans.

Fulltrúar í tvíhliða samstarfslöndum Íslands leitast sömuleiðis við að koma á samtali við hagsmunasamtök hinsegin fólks. Mikilvægast er að fara varlega í þeim efnum þar sem opinberar stuðningsyfirlýsingar við málaflokkinn og beinn stuðningur getur í sumum tilvikum komið verst niður á hagsmunum þeirra sem ætlað er að verja. Sums staðar er þetta túlkað sem bein íhlutun Vesturlanda í innanríkismál og kyndir undir gagnrýnisraddir. Það á m.a. við í sumum Afríkuríkjum. Þannig þykir stundum vænlegra til árangurs að starfa hljóðlega eða kannski myndi einhver segja á bak við tjöldin, það sem á ensku heitir „quiet diplomacy“, m.a. með samráði við líkt þenkjandi aðila, stuðningi við mannréttindamál á almennum grundvelli og með því að tryggja jafnan aðgang allra að grunnþjónustu.

Varðandi það með hvaða hætti við fylgjumst með stöðunni þá er það gert, bæði hvað varðar Malaví og Úganda og síðan núna Síerra Leóne, þar sem við hyggjumst opna sendiráð á næsta ári, með reglulegum greiningum og samtali við líkt þenkjandi ríki og fjölþjóðlegar stofnanir á vettvangi. Í Malaví hafa fulltrúar sendiráðsins átt samtöl við réttindasamtök samkynhneigðra með frekara samstarf að markmiði og í Úganda þarf að stíga varlega til jarðar vegna nýrrar lagasetningar sem herðir mjög viðurlög við samkynhneigð en fulltrúar sendiráðsins greina nú hvernig nálgast megi samtök hinsegin fólks án þess að stofna þeim í hættu. Við erum komin skemmra á veg í Síerra Leóne með það að greina stöðuna enda stutt síðan fólk kom til starfa í landinu.

Við munum síðan fylgja þessu frekar eftir. Í drögum að þingsályktunartillögu um stefnu um alþjóðlega þróunarsamvinnu Íslands 2024–2028 er komið inn á þennan málaflokk og ég hlakka til að kynna stefnuna fyrir Alþingi á komandi vikum. Þar er m.a. í fyrsta sinn lögð sérstök áhersla á málefni hinsegin fólks með það að markmiði að efla þau í þróunarsamvinnu Íslands.


Ræðumaður: Diljá Mist Einarsdóttir

Virðulegi forseti. Undanfarið höfum við því miður orðið vitni að bakslagi þegar kemur að réttindum hinsegin fólks, meira að segja í okkar heimshluta. Í heiminum öllum telst mér svo til að í einu af hverjum þremur ríkjum teljist hinsegin sambönd enn glæpur samkvæmt lögum. Ástandið er mjög slæmt að þessu leyti víða í Afríku og í Miðausturlöndum, m.a. þar sem við störfum við þróunarsamvinnu. Hryllingssögur þaðan um ofsóknir á hinsegin fólki láta engan ósnortinn.

Sem dæmi má nefna að nýlega undirritaði forseti Úganda þá löggjöf heims sem gengur lengst í andstöðu við réttindi hinsegin fólks. Við erum með sendiráð í Úganda og höldum þar úti tvíhliða þróunarsamvinnu til áratuga. Nú liggur m.a. dauðarefsing við samkynhneigð í ríkinu en lögin voru samþykkt á þingi Úganda með yfirgnæfandi meiri hluta.

Því langar mig að spyrja hæstv. utanríkisráðherra hvort ekki sé örugglega lögð sérstök áhersla á réttindabaráttu hinsegin fólks í þróunarsamvinnu Íslands, hvort við fylgjumst þá sérstaklega með stöðu mála hvað varðar réttindi hinsegin fólks í samstarfsríkjum og í áhersluríkjum okkar í þróunarsamvinnu, og hvort hæstv. ráðherra hyggist leggja aukna áherslu á réttindabaráttu hinsegin fólks í þróunarsamvinnu Íslands og þá með hvaða hætti. Fullt tilefni virðist þarna vera til.


Ræðumaður: Bjarni Benediktsson

Virðulegi forseti. Við höfum ekki hug á því að taka þátt í þessum fundum en við höfum þennan möguleika auðvitað að hafa áheyrn. Eins og ég rakti hér áðan þá er það því miður þannig að það er ekki hægt að sjá fyrir sér hvernig það færi saman með skuldbindingum okkar í Atlantshafsbandalaginu að taka undir bannsamning. En þetta eru ágætissjónarmið sem hv. þingmaður rekur hérna og ég hef almennt verið talsmaður þess að eiga samtalið frekar en að hunsa það þannig að ég tek þessi skilaboð með mér inn í nýtt embætti.


Ræðumaður: Bjarni Benediktsson

Virðulegi forseti. Það er áhugavert að ræða þessi mál hér í þinginu sem kannski eru ekki svona í dagsdaglegri mikilli umræðu og ég leyfi mér að segja hreint út að ég efast um að allur þingheimur sé mjög vel með á nótunum um hvað er að gerast á þessum vettvangi. En þetta er auðvitað mjög mikilvægt eins og hv. þingmaður er að nefna. Ég ætla þó bara byrja á því að segja að þátttaka Noregs og Þýskalands verður að skoðast í ljósi þeirra yfirlýsinga sem ríkin hafa gefið. Þau hafa ákveðið að sækja þessa fundi en hafa tekið fram, t.d. Noregur á síðasta fundi, að þátttaka áheyrnarfulltrúa í fundinum væri ekki skref í átt að undirritun bannsamningsins enda væri aðild að samningnum ósamrýmanleg skuldbindingum Noregs gagnvart Atlantshafsbandalaginu og sérstaklega áréttað að Noregur standi að fullu á bak við afstöðu Atlantshafsbandalagsins til kjarnavopna. Það má segja að sambærileg yfirlýsing hafi komið frá Þýskalandi á sama fundi um að bannsamningurinn samræmdist ekki aðild að Atlantshafsbandalaginu og fælingarstefnu bandalagsins og það var sömuleiðis vísað til breyttrar stöðu í öryggismálum í kjölfar innrásar Rússa í Úkraínu.

Ég vil nota tækifærið engu að síður til að halda því til haga að afstaða Íslands til kjarnavopna er skýr og hún er sú að það skuli stefna að kjarnorkuvopnalausri veröld, eins og hv. þingmaður gerir ákall um, og að kjarnavopnum sé eytt með markvissum og gagnkvæmum hætti. Ísland hefur stutt margvíslegar ályktanir á vettvangi Sameinuðu þjóðanna í áranna rás sem lúta að þessu markmiði. Stefna Íslands samræmist grunnstefnu Atlantshafsbandalagsins sem var samþykkt í Madríd í júní í fyrra en þar segir að stefnt skuli að heimi án kjarnavopna. Í þessum efnum skiptir hins vegar máli að vera raunsæ. Þar tilgreinir stefnan, nú eins og áður, kjarnavopn sem hluta af fælingar- og varnarstefnu bandalagsins á meðan slík vopn fyrirfinnast yfir höfuð. En eins og staðan er í dag þá styðja engin aðildarríki bandalagsins samninginn og Ísland, eins og önnur bandalagsríki, hefur fylgt sömu stefnu og þeim pólitísku skuldbindingum sem í aðildinni felast. Það má svo sem velta því upp hvort stefna Atlantshafsbandalagsins feli í sér einhvers konar velþóknun á kjarnavopnum, en það er alls ekki svo. Endanlega markmiðið er skýrt; að fækka kjarnavopnum og gera það með gagnkvæmum hætti, leita leiða til að skilyrði skapist svo þeim sé hægt að eyða.

Í yfirlýsingu leiðtogafundar Atlantshafsbandalagsins í Vilníus í sumar var andstaða aðildarríkjanna við bannsamninginn ítrekuð, m.a. með vísan til þess að hann samræmist ekki fælingarstefnu bandalagsins, taki ekki tillit til stöðu öryggismála í heiminum, sé á skjön við núgildandi skipulag um afvopnun og takmörkun vígbúnaðar og grafi undan samningnum um bann við útbreiðslu kjarnavopna, NPT-samninginn svokallaða sem hv. þingmaður vísaði til.

Þá kannski stendur eftir spurningin: Er þetta þá allt vonlaust? En það er vert að minna á að margvíslegur árangur hefur náðst í fækkun kjarnavopna. Þannig hefur kjarnavopnum undir stjórn Atlantshafsbandalagsins fækkað um rúmlega 90% frá því að kalda stríðið stóð sem hæst. Hér er því í sjálfu sér ekki deilt um markmiðið heldur er verið að reyna að feta slóðina með öruggum hætti í leið að settu marki.


Ræðumaður: Guðlaugur Þór Þórðarson

Virðulegi forseti. Allt tengist þetta nú. Ég ræddi ekki þriðja bókhaldskerfið sem er LULUCF, sem er landgræðslan og skógræktin, en látum það liggja á milli hluta, það er ekki annað hægt í svona stuttu andsvari. Loftslagsbókhaldið sýnir náttúrlega stöðu okkar á hverjum tíma fyrir sig og frá árinu 2005, sem er viðmiðunarárið og þá voru 300.000 Íslendingar og 300.000 ferðamenn, erum við búin að minnka losunina um 12%. Samkvæmt nýjustu upplýsingum erum við miðað við þær sviðsmyndir sem uppi eru að minnka losunina um 24% en með því að nota þær heimildir sem við höfum annars staðar frá þá ættum við að geta náð því sem við erum nú þegar búin að skuldbinda okkur til að gera, sem er 29%. Þetta hefur nú allt komið fram en kannski ekki vakið mikla athygli. Síðan er aðgerðaáætlun sem er grunnurinn að því að sjá hvort við getum náð þeim árangri sem menn vonast til. Það er auðvitað, eins og ég er búinn að nefna margoft, mikið og stórt verkefni og mikilvægt. Við erum svo sem ekkert ein í því að þetta sé stórt verkefni,  en það er mjög mikilvægt að það sé rætt út frá staðreyndum og út frá raunhæfum leiðum til að ná þeim markmiðum. Við náum því miður ekki, ég og hv. þingmaður, að klára það núna á þessum mínútum enda er hæstv. forseti mjög mikið að slá í bjölluna og ég held að það sé rétt að ég yfirgefi þennan ræðustól.


Ræðumaður: Guðlaugur Þór Þórðarson

Virðulegi forseti. Ég þakka hv. þingmanni fyrir fyrirspurnina. Þar sem hv. þingmaður er hér að vísa til er auðvitað frekar stórt mál sem ég myndi vilja að við myndum ræða meira hér í þinginu því að það er svolítil upplýsingaóreiða þegar kemur að þessum málum. Til dæmis gefa fullyrðingar um það að útblástur hafi aukist kannski ekki alveg rétta mynd vegna þess að við erum að vinna með öðrum þjóðum eftir ákveðnu fyrirkomulagi og þetta eru í rauninni þrjú bókhaldskerfi og það skiptir mjög miklu máli að menn ræði þetta út frá því. Af hverju eru þau þrjú? Það er ákveðin hugmyndafræði á bak við það. Í fyrsta lagi ETS-kerfið. Þar erum við með stóriðjuna, millilandaflugið og millilandasiglingarnar og þar erum við með öðrum EES-ríkjum. Af hverju eru þau þar? Vegna þess að þetta er alþjóðlegt. ETS-ið fór t.d. mjög niður hjá okkur Íslendingum þegar WOW fór á hausinn. Ég efast um að það hafi haft mjög mikil áhrif hins vegar á útstreymi gróðurhúsalofttegunda á því svæði sem við erum á í heiminum, ég er eiginlega alveg viss um að það var ekki. Hugsunin er sú að hvert fyrirtæki sé á jafnræðisgrundvelli inni á þessu svæði og síðan fá menn þar úthlutað kvóta, ekkert ósvipað eins og er í aflamarkskerfinu og það er í rauninni eitt af því sem byggt er á. Síðan eru framseljanlegir kvótar á því hvort sem menn minnka losun eða auka meira o.s.frv. Svo erum við með það sem mér finnst vanta augun á og það er það sem er á beinni ábyrgð Íslands, ESR-kerfið eða samfélagsábyrgðin. Þar liggur okkur á því þar eru ákveðin markmið fyrir 2030 og við höfum verið að vinna að aðgerðaáætlun og aðlögunaráætlun núna í mjög langan tíma og ég vonast til þess, og það tengist svo sannarlega matinu okkar, að það verði tilbúið sem fyrst. En það hefur tekið langan tíma vegna þess að þetta er ekki eitthvað sem stjórnvöld geta gert ein. Aðrar þjóðir voru komnar lengra, voru búnar að vinna þetta með hverjum geira atvinnulífsins fyrir sig og það er það sem við erum búin að gera. Ég vonast til þess að um leið og þetta er tilbúið, það er komið mjög langt á veg, þá getum við rætt þetta — og ekkert vonast til þess, ég rétt leyfi mér að vona að við ræðum þetta hér í þinginu og förum yfir þessa þætti.


Ræðumaður: Teitur Björn Einarsson

Herra forseti. Ég þakka hæstv. matvælaráðherra fyrir svarið. Það er rétt að greiðslur hafa borist til bænda í Miðfirði en það er ósamið, enda standa veigamiklir þættir út af, eins og hæstv. ráðherra kemur inn á, atriði sem snúa að vinnulaunum og hefur verið ágreiningur um í töluverðan tíma. Hægt er að vísa til dóma frá því fyrir um tíu árum eða svo um vinnulaunaþáttinn. Það er eins ágreiningur um þætti sem snúa að því hvert sé hið rétta verð fyrir líflömb o.s.frv. En það eru akkúrat þessi atriði sem ég vil koma inn á. Telur ráðherrann, eins og ég spurði hér í minni fyrri spurningu, ekki þörf á að fara í endurskoðun á þessu regluverki þannig að réttarstaða þeirra sem lenda í þessu hræðilega tjóni verði skýrð, en það sé ekki dregið af hálfu stjórnvalda að fullar bætur komi fyrir?




Ræðumaður: Teitur Björn Einarsson

Herra forseti. Í síðustu viku undirritaði hæstv. matvælaráðherra breytingu á reglugerð um útrýmingu á riðuveiki í sauðfé. Það er afar ánægjulegt að sú breyting hafi gengið í gegn og ástæða til að hrósa ráðherranum fyrir það, enda tel ég að um umtalsverð tímamót sé að ræða í baráttunni gegn riðuveiki. Það er afar mikilvægt að vel takist til í framhaldinu.

Ég vil hins vegar nota þetta tækifæri til að beina spjótum að öðrum þætti þessa máls sem er útistandandi. Það snýr að bótagreiðslum til bænda sem þurfa að sæta niðurskurði. Það er til að mynda enn ósamið við bændur í Miðfirði um bótagreiðslur frá því í apríl síðastliðnum eða þegar sá niðurskurður átti sér stað. En í reglugerðinni sem hér um ræðir, 651/2001, er kveðið skýrt á um að greiðslur til bænda skuli berast eigi síðar en 45 dögum eftir að förgun lauk. Við þekkjum dæmi um það á undanförnum árum þegar þessi tilvik hafa komið að það eru erfiðleikar hjá bændum að ná samningum við ráðuneytið um fullar bætur. Þetta eru atriði sem snúa að vinnulaunaþætti eða kostnaði við förgun og fleiru. Ég vil því freista þess að spyrja ráðherrann þriggja lykilspurninga.

Í fyrsta lagi: Hvað veldur því að ekki hefur tekist að semja við bændur í Miðfirði?

Í öðru lagi: Hver er afstaða ráðherra til þarfar á því að fara að endurskoða ákvæði reglugerðarinnar, IV, kafla, sem snúa að bótagreiðslum?

Í þriðja lagi: Telur ráðherra að gildandi lög og reglur og sú framkvæmd sem er viðhöfð tryggi nægjanlega að komið sé að fullu til móts við þá bændur sem verða fyrir tjóni vegna niðurskurðar á fé?


Ræðumaður: Bjarni Benediktsson

Virðulegi forseti. Ég hef margoft sagt að við fordæmum öll brot á alþjóðalögum. Það hef ég margoft sagt. Ég ætla að beina orðum mínum aftur í þennan farveg sem ég var að gera hérna áðan, að ég held að það færi betur á því hérna í þinginu að menn gerðu tilraun til þess að stilla saman strengi á Alþingi Íslendinga í stað þess að vera að leggja hér fram hverja þingsályktunartillöguna á fætur annarri, gegn hver annarri og sundra þingliðinu í marga hópa um orðalag. Ég held að við gerum lítið gagn með því sem þjóðþing. Ég tel að hitt sé miklu farsælla og ég tel að það sé miklu líklegra að kröftum okkar sé betur varið í að sameinast um afstöðu, sem ég finn engan grundvallarmun á hér í þinginu, og koma henni þá á framfæri skilmerkilega frá Alþingi Íslendinga.


Ræðumaður: Bjarni Benediktsson

Virðulegi forseti. Ég hef sagt það mjög skýrt að við séum með skýrar vísbendingar um að mannúðarlög séu brotin, m.a. með því að það er komið í veg fyrir að nauðþurftir berist inn á neyðarsvæði. Ég veit ekki hvernig gæti verið skýrari með þetta atriði. Ég er sömuleiðis búinn að vera mjög skýr allan tímann um að við veitum engan afslátt á því að það beri að virða alþjóðalög. Í því felst m.a. að margt af því sem við höfum séð getur ekki flokkast öðruvísi  en að menn hafi gengið allt of langt miðað við það að menn eru að bregðast við þeirri árás sem varð hér 7. október, það eru sömuleiðis brot sem beri að rannsaka og eigi að hafa afleiðingar. Ég held að ég geti ekki verið mikið skýrari með þessa hluti og ef hv. þingmaður heldur að ég sé kominn hingað upp til þess að verja það sem við erum að horfa á í fréttum þá verð ég að valda honum vonbrigðum.

Ég hef hins vegar töluvert miklar áhyggjur af því hvernig umræðan um þessi mál er. Maður verður var við mjög mikla skautun, það verður ákveðin pólarísering í umræðunni. Ég tek eftir því að hv. þingmaður minnist sérstaklega á árásirnar sem skæruliðar gerðu og Hamas og taldi upp mannfallið og gíslatökuna og ég hef reynt að gera það sömuleiðis, að halda því samhengi hlutanna til haga í umræðu um þessi mál. En ég finn að það er gríðarlega viðkvæmt og ég skil að það sé mjög viðkvæmt, ég skil það bara mjög vel vegna þess að við erum öll að kalla eftir því að átökunum linni. Ég er í þeim hópi líka. Ég hef engan áhuga á því, ef einhver heldur það, að sjá átök halda áfram á þessum svæðum.  Þannig að ég tel að það séu komnar slíkar vísbendingar nú þegar, þannig að ég sé skýr með svarið, og ég ítreka kröfu íslenskra stjórnvalda  um að það sé gert mannúðarhlé á þessum átökum, lífum bjargað með því og nauðþurftum komið til þeirra sem á þurfa að halda.


Ræðumaður: Þórdís Kolbrún R. Gylfadóttir

Herra forseti. Ég bara nefni aftur að það eru ýmsar ástæður fyrir því að verðbólgan hefur þróast eins og hún hefur þróast. Við vitum öll, ef við bara lítum á staðreyndir málsins með yfirveguðum hætti, hvað við þurfum að gera sem samfélag til að ná tökum á verðbólgunni. Það er enginn einn aðili sem gerir það og leysir vandann fyrir okkur hin. Þetta er sameiginlegt verkefni og við þurfum að ganga í takt og það á við um alla. Það á við um atvinnurekendur, það á við um verkalýðshreyfinguna, það á við um okkur hér sem förum með fjárveitingavaldið, það á við um Seðlabankann o.s.frv.

Það er hægt að spyrja: Er launakostnaður á Íslandi hár? Hann er það. Hann er nánast hvergi annars staðar eins hár. Við hljótum að geta sammælst um þá staðreynd að launakostnaður á Íslandi er hár. Er jöfnun almenn þegar kemur að tekjum? Ja, sú mesta innan OECD. Það er ýmislegt sem betur má fara í íslensku samfélagi en það er ekki þannig að íslenskt samfélag sé einhvern veginn orðið þannig að það sé veruleikafirrt eða annað. Það blasir við okkur hvert verkefnið er. Við getum leyst það, við gerum það bara saman og það gengur ekki ef við bendum á næsta mann og engan annan.

Forseti minnir bæði hv. þingmenn og hæstv. ráðherra á að ræðutími í óundirbúnum fyrirspurnum er tvær mínútur í fyrri ræðu og ein mínúta í síðari ræðu.


Ræðumaður: Þórdís Kolbrún R. Gylfadóttir

Herra forseti. Það eru ýmsar ástæður fyrir því að við erum með of háa verðbólgu. Það sem ég sagði um það að laun hafi hækkað umfram þá verðmætasköpun sem hér er og þá framleiðniaukningu sem hér er, það er einfaldlega staðreynd að svo er. Við höfum hækkað laun á Íslandi meira en löndin í kringum okkur og almennt gagnvart þeim löndum sem við almennt viljum bera okkur saman við og tölum um að vinnumarkaðsmódel þar sé að mörgu leyti betra en hér, þar t.d. byrja menn á að finna út úr því hvað sé til skiptanna og takast svo á um hvernig því er skipt. Kjarasamningar eru auðvitað ekki eingöngu ábyrgð verkalýðshreyfinga, enda eru það samningar milli aðila vinnumarkaðarins. Þannig að ég bendi á hið augljósa, að mér finnst: Byggt á þeim tölum sem við sjáum um launahækkanir undanfarin ár er ekki einn aðili sem þar ber ábyrgð heldur eru þær niðurstaða af kjaraviðræðum.

Ég hef líka sagt að það sé sameiginlegt verkefni að ná tökum á verðbólgunni. Það dugar ekki að einn geri allt hið rétta og hinir spili ekki með. Það þýðir að við þurfum að reyna að koma okkur upp úr þeim skotgröfum að þegar rætt er um af hverju verðbólgan er há þá sé hjólað í einn aðila og sagt að það sé allt honum að kenna. Það hef ég ekki gert. Ég hef ekki sagt að það sé verkalýðshreyfingunni í landinu einni að kenna að hér sé verðbólga of há. Verðbólgan er of há, það er staðreynd. Laun hafa hækkað mikið, það er staðreynd. Hins vegar þurfum við líka að huga að því hér hvernig við afgreiðum fjárlög. Það þarf að huga að öðrum gjaldahækkunum og öðrum fyrirtækjum sem koma sínum kostnaðarhækkunum út í verðlag. Allt hefur áhrif. Af því að hv. þingmaður nefndi sérstaklega matvæli þá til að mynda þegar kemur að innlendri matvælaframleiðslu er 70% kostnaðarins launakostnaður. Þannig að allt hangir þetta jú saman og það sem ég óska er að við getum aðeins oftar talað um þetta út frá þeim grunni.


Ræðumaður: Bjarni Benediktsson

Virðulegi forseti. Ég get bara fyrir fram lýst mig 100% sammála hverju einasta orði sem hv. þingmaður las hér upp úr væntanlegri þingsályktunartillögu. Ég verð nú að velta því fyrir mér af þessu tilefni hver þörfin eða tilgangurinn er, annar en til einhvers heimabrúks í íslenskri pólitík. Ég vona að einhver göfugri tilgangur sé að baki því að leggja nú fram hverja þingsályktunartillöguna á eftir annarri þar sem þingið virðist ætla að vera sundrað. Mér skilst að það séu nokkrar á leiðinni inn í þingið, alltaf með þeim orðum að þær séu lagðar fram til að sameina og senda út skýr skilaboð. Vonandi tekst það fyrir hv. þingmenn, en það sem hv. þingmaður boðar með þessari tillögu er bara nákvæmlega það sem ég hef verið að segja í öllum viðtölum á opinberum vettvangi, á Norðurlöndunum og annars staðar, og íslensk stjórnvöld hafa verið að segja á allsherjarþinginu. Það er bara svo einfalt. Ég fagna því sérstaklega að hv. þingmaður hyggist setja í þingsályktunartillöguna það sem af óskiljanlegum ástæðum sumar þjóðir komu í veg fyrir að yrði hluti af ályktun allsherjarþingsins, vegna þess að það er einmitt rétt mánuður liðinn frá því að gíslarnir voru teknir og þeir eru enn í haldi hryðjuverkamanna.


Ræðumaður: Bjarni Benediktsson

Virðulegi forseti. Ég verð nú að segja að ég var að langmestu leyti ánægður með þessa ræðu hér sem lagði áherslu á það að við Íslendingar ættum miklu fleira sem sameinar okkur þegar átök geisa eins og nú gerist bæði í Úkraínu og fyrir botni Miðjarðarhafs. Ég held að tíma okkar væri einmitt langbest varið í að þétta raðirnar um þann málflutning, að við leggjum áherslu á það, eins og við höfum gert vegna átakanna í Úkraínu, að halda á lofti þeim gildum sem við teljum að verði að verja og við Íslendingar teljum mikilvægast af öllu.

Í þessu tiltekna máli sem hv. þingmaður spyr hér út í verð ég að segja alveg eins og er að það kemur mér á óvart að þingmönnum skuli finnast það einkennilegt að við Íslendingar skipum okkur í hóp með meiri hluta Evrópusambandsríkja og með öllum Norðurlöndunum utan Noregs og geri á því jafn mikinn grundvallarmun eins og lesa má út úr ræðum sem fluttar eru hér og því sem sagt er í fjölmiðlum, vegna þess að sá munur er ekki raunverulega jafn mikil hyldýpisgjá og hér er haldið á lofti. Það hljóta allir að sjá það; allir sem nálgast málið með opnum huga af einhverri sanngirni og setja í samhengi atkvæðagreiðsluna og skýringarnar sem fylgdu. Allir sem vilja raunverulega nálgast þetta mál af einhverri yfirvegun og sanngirni sjá að það er ekki sannfærandi málflutningur sem er haldið á lofti með þessum hætti. Að kalla eftir því á meðan staðan er jafn alvarleg og við horfum upp á fyrir botni Miðjarðarhafs að efna til einhverrar sérstakrar umræðu um það hvað maður hafi lært af þessum samskiptum, sem að mínu mati voru bara eðlileg og í samræmi við venjur og hefðir, finnst mér heldur dapurlegt. Það verð ég að segja.


Ræðumaður: Bjarni Benediktsson

Virðulegi forseti. Ég ætla bara að láta verða af því að lesa upp úr ræðu fulltrúa okkar á allsherjarþinginu, með leyfi forseta. Þar er ágætt að grípa þar niður vegna þess að það var eiginlega bara nákvæmlega það sem hv. þingmaður var að lesa upp. Og hvað sagði í yfirlýsingunni, með leyfi forseta:

„Við verðum að brjótast út úr þessum vítahring ofbeldis og vinna að varanlegri pólitískri lausn. Alþjóðlegu viðmiðin fyrir sjálfbæra langtímalausn deilunnar eru skýr: Tveggja ríkja lausn sem byggir á alþjóðalögum, þar sem Ísrael og Palestína búa hlið við hlið í friði og öryggi og við gagnkvæma viðurkenningu.“

Segðu þingflokki VG það.Í þessari yfirlýsingu er sömuleiðis kallað eftir því að það verði gert mannúðarhlé á átökunum. Mjög skýrt. Þannig að efnislegi ágreiningurinn sem hv. þingmaður er að kokka hér upp er ekki til staðar.


Ræðumaður: Bjarni Benediktsson

Virðulegi forseti. Ég vil byrja á því að segja að það er allt of djúpt í árinni tekið og bara beinlínis rangt að sú afstaða sem birtist hjá forsætisráðherra og þingflokki Vinstri grænna sé í andstöðu við þá utanríkisstefnu sem Ísland kynnti á allsherjarþingi Sameinuðu þjóðanna. Það sem máli skiptir hér er þá að gera grein fyrir því með hvaða hætti Ísland gerði grein fyrir sínu atkvæði á allsherjarþinginu. Mér er skapi næst að lesa hér frá orði til orðs þá yfirlýsingu sem við Íslendingar komum með inn á þingið og fulltrúi okkar flutti. Það er enginn efnislegur ágreiningur um þau meginatriði sem við höfum lagt áherslu á í allsherjarþinginu, sem er að það verði að gera vopnahlé, það verði að fylgja alþjóðalögum án undantekninga og það verði að koma neyðarbirgðum til fólks sem þjáist og er í algerri neyð. Við höfum síðan sýnt í verki vilja okkar til að koma meiri stuðningi til þeirra stofnana sem sinna sérstaklega mannúðarstarfi á svæðinu og höfum í tvígang, frá því að þessi hörmulega, hrikalega hryðjuverkaárás átti sér stað fyrir mánuði síðan, aukið við framlög okkar. Ég bara kannast ekki við að það sé ágreiningur um utanríkisstefnu Íslands þó að það komi mér ekkert á óvart að menn sjái einhver pólitísk sóknarfæri í því að halda því fram. Og ég verð bara og ætla að flytja hingað inn í þingsal og til hv. þingmanns skilaboð frá óbreyttum þingmanni sem hlustar á þennan málflutning hér í þinginu, þegar hann veltir upp þeirri spurningu við mig: Hefur stjórnarandstaðan ekkert uppbyggilegra til málanna að leggja en þetta?


Ræðumaður: Birgir Ármannsson

Til svara eru: Fjármála- og efnahagsráðherra, matvælaráðherra, umhverfis-, orku- og loftslagsráðherra, utanríkisráðherra, mennta- og barnamálaráðherra og félags og vinnumarkaðsráðherra.


Ræðumaður: Birgir Ármannsson

Forseta hafa borist bréf frá dómsmálaráðherra þar sem óskað er eftir fresti til að veita skrifleg svör við fyrirspurnum á þskj. 217, um ákvörðun og framkvæmd þvingaðrar lyfjagjafar við brottvísanir, frá Andrési Inga Jónssyni, og á þskj. 253, um kaup á vopnum og varnarbúnaði í aðdraganda leiðtogafundar Evrópuráðsins, frá Arndísi Önnu Kristínardóttur Gunnarsdóttur.

Einnig hafa borist bréf frá umhverfis-, orku- og loftslagsráðherra þar sem óskað er eftir fresti til þess að veita skrifleg svör við fyrirspurnum á þskj. 316, um fjórða orkupakkann, frá Lenyu Rún Taha Karim, á þskj. 323, um virkjunarkosti, frá Ingibjörgu Isaksen, og eftirfarandi fyrirspurnum frá Indriða Inga Stefánssyni: á þskj. 328, um skaðleg innihaldsefni í papparörum, þskj. 331, um raforku og rafmyntagröft, og á þskj. 351, um akstur um friðlönd.

Þá hefur borist bréf frá mennta- og barnamálaráðherra þar sem óskað er eftir fresti til að veita skriflegt svar við fyrirspurn á þskj. 345, um mönnunarvanda í leikskólum, frá Bryndísi Haraldsdóttur.

Einnig hefur borist bréf frá félags- og vinnumarkaðsráðherra þar sem óskað er eftir fresti til þess að veita skrifleg svör við fyrirspurnum á þskj. 322, um atvinnuþátttöku eldra fólks, frá Ingibjörgu Isaksen, og á þskj. 324, um búsetuúrræði fatlaðs fólks, frá Bryndísi Haraldsdóttur.

Að lokum hefur borist bréf frá menningar- og viðskiptaráðherra þar sem óskað er eftir fresti til þess að veita skriflegt svar við fyrirspurn á þskj. 275, um ferðakostnað, frá Birni Leví Gunnarssyni.


Ræðumaður: Birgir Ármannsson

Sigurður Tyrfingsson hefur undirritað drengskaparheit að stjórnarskránni og er boðinn velkomin til starfa á Alþingi.


Ræðumaður: Birgir Ármannsson

Stjórnskipunar- og eftirlitsnefnd mælir einróma með staðfestingu kosningar Sigurðar Tyrfingssonar og telst það samþykkt án atkvæðagreiðslu ef enginn hreyfir andmælum.

Sigurður Tyrfingsson hefur ekki áður tekið sæti á Alþingi og ber því að undirskrifa drengskaparheit að stjórnarskránni.



[Sigurður Tyrfingsson, 9. þm. Suðvest., undirritaði drengskaparheit að stjórnarskránni.]


Ræðumaður: Birgir Ármannsson

Borist hafa bréf frá formanni þingflokks Sjálfstæðisflokksins um að Vilhjálmur Árnason verði fjarverandi á næstunni og frá varaformanni þingflokks Flokks fólksins um að Guðmundur Ingi Kristinsson muni ekki geta sinnt þingstörfum á næstunni. Einnig hefur borist bréf frá formanni þingflokks Framsóknarflokksins um að Hafdís Hrönn Hafsteinsdóttir verði fjarverandi á næstunni. Þá hafa borist bréf frá Birni Leví Gunnarssyni og Hönnu Katrínu Friðriksson um að þau verði fjarverandi á næstunni í opinberum erindum.

Í dag taka því sæti á Alþingi 1. varamaður á lista Sjálfstæðisflokksins í Suðurkjördæmi, Björgvin Jóhannesson, 2. varamaður á lista Flokks fólksins í Suðvesturkjördæmi, Sigurður Tyrfingsson, en 1. varamaður á lista hefur boðað forföll, 1. varamaður á lista Framsóknarflokksins í Suðurkjördæmi, Halldóra Fríða Þorvaldsdóttir, 1. varamaður á lista Pírata í Reykjavíkurkjördæmi suður, Halldór Auðar Svansson, og 1. varamaður á lista Viðreisnar í Reykjavíkurkjördæmi suður, Daði Már Kristófersson.

Björgvin Jóhannesson, Halldóra Fríða Þorvaldsdóttir, Halldór Auðar Svansson og Daði Már Kristófersson hafa áður tekið sæti á Alþingi og eru boðin velkomin til starfa að nýju.

Landskjörstjórn hefur gefið út tilkynningu á grundvelli 1. mgr. 113. gr. kosningalaga til Sigurðar Tyrfingssonar. Jafnframt hefur stjórnskipunar- og eftirlitsnefnd fundað til þess að fjalla um kosningu og kjörgengi hans.


Ræðumaður: Birgir Ármannsson

Bjarni Guðnason, fyrrverandi alþingismaður og prófessor, lést föstudaginn 27. október síðastliðinn, 95 ára að aldri.

Sólstafir.Bjarni var fæddur í Reykjavík 3. september 1928, sonur hjónanna dr. Guðna Jónssonar prófessors og Jónínu M. Pálsdóttur húsmóður. Að loknu stúdentsprófi var hann við enskunám í Lundúnum í eitt ár áður en hann hóf nám í íslenskum fræðum við Háskóla Íslands. Bjarni varði doktorsritgerð í íslenskum fræðum við Háskólann árið 1963 og að frátöldum þeim árum sem hann sat hér á Alþingi var starfsferill hans á sviði íslenskra fræða, einkum bókmenntasögu fyrri alda. Bjarni sinnti kennslu á öllum skólastigum á starfsævi sinni, langtum lengst sem prófessor við Háskóla Íslands. Um nokkurra ára skeið var hann sendikennari í íslenskri tungu og bókmenntum við Uppsalaháskóla. Eftir hann liggja rannsóknir á miðaldabókmenntum og sagnaritum, fræðilegar útgáfur miðaldarita og skáldsagan

Haustið 1969 reis úr umróti á vinstri væng íslenskra stjórnmála nýr flokkur, Samtök frjálslyndra og vinstri manna. Bjarni Guðnason varð varaformaður hins nýja flokks og í hópi fimm þingmanna hans eftir kosningarnar í júní 1971. 	Brátt kom í ljós að Bjarni átti ekki samleið með flokki sínum og nýrri ríkisstjórn vinstri flokka, sem Samtök frjálslyndra og vinstri manna átti aðild að og varð ágreiningur um efnahagsmál til þess að Bjarni sagði sig úr Samtökunum í desember 1972 og stofnaði Frjálslynda flokkinn sem aðeins var við lýði skamma hríð. Hann gekk síðar í Alþýðuflokkinn og sat sem varaþingmaður hans á þremur þingum. Bjarni átti alls sæti á sex löggjafarþingum.

Bjarni Guðnason var afreksmaður í íþróttum á yngri árum, lék m.a. með landsliðum Íslands í knattspyrnu og handknattleik. Oft gustaði um Bjarna en í hópi þingmanna fékk hann orð fyrir glaðlyndi sitt, góðvild og réttsýni í þingstörfum.

[Þingmenn risu úr sætum.]Ég bið hv. alþingismenn að minnast Bjarna Guðnasonar, fyrrverandi alþingismanns, með því að rísa úr sætum. —


Ræðumaður: Guðlaugur Þór Þórðarson

Virðulegi forseti. Ég mæli hér fyrir frumvarpi til laga um breytingu á raforkulögum sem miðar að því að styrkja raforkuöryggi almennings. Frumvarpið var flutt á 153. þingi en náði ekki fram að ganga og er nú endurflutt með minni háttar breytingum. Frumvarpið er samið í umhverfis-, orku- og loftslagsráðuneytinu, að höfðu samráði við Orkustofnun. Áform um lagasetninguna og drög að frumvarpinu voru kynnt til umsagnar í samráðsgátt stjórnvalda. Í samráðskafla greinargerðar er greint frá umsögnum og viðbrögðum við þeim.

Með frumvarpinu eru stigin skref í samræmi við tillögur starfshópa sem fjallað hafa um orkuöryggi á heildsölumarkaði fyrir raforku. Lagðar eru til breytingar á raforkulögum sem miða að því að styrkja raforkuöryggi almennings og forgangsröðun í samræmi við langtímaorkustefnu til ársins 2050 sem gefin var út af atvinnuvega- og nýsköpunarráðuneytinu í september 2020 í þverpólitískri sátt. Breytingarnar snúa að því að tryggja almenningi og smærri fyrirtækjum forgang komi til skömmtunar vegna óviðráðanlegra orsaka og ef önnur úrræði eru ekki tæk. Þá er mælt fyrir um söfnun og miðlun upplýsinga varðandi raforkuöryggi á heildsölu- og smásölumarkaði. Kveðið er á um viðmið fyrir raforkuöryggi og öflun og miðlun upplýsinga um stöðu á heildsölumarkaði raforku.

Raforkuöryggi og tryggt framboð raforku eru grundvallarþættir í þjóðaröryggi Íslands. Á síðustu árum hefur nýting virkjana farið jafnt og þétt vaxandi. Eftirspurn hefur vaxið hraðar en sem nemur auknu framboði. Afleiðingin er minna svigrúm til að bregðast við áföllum í vinnslu- og flutningskerfi raforku eða óvæntri minnkun á framboði á heildsölumarkaði og almennum markaði. Þetta getur skapað veikleika í kerfinu að því er varðar framleiðsluöryggi og nægjanlegt raforkuframboð.

Í raforkulögum kemur fram að ef ófyrirséð og óviðráðanleg atvik valda því að framboð raforku fullnægi ekki eftirspurn beri flutningsfyrirtækinu eða eftir atvikum viðkomandi dreifiveitu að grípa til skömmtunar. Við skömmtun skal gæta jafnræðis og byggja á málefnalegum sjónarmiðum sem skulu nánar útfærð í reglugerð. Í orkustefnu fyrir Ísland segir að þegar komi að forgangsröðun orkuframboðs, hvort sem er til lengri eða skemmri tíma, skuli almenningur og þjónusta í almannaþágu ávallt njóta forgangs umfram aðra hagsmuni. Með frumvarpinu er því lagt til að sérstaklega verði tekið fram að almennir heimilisnotendur, mikilvægir samfélagsinnviðir og fyrirtæki með færri en 50 starfsmenn og ársveltu eða efnahagsreikning allt að 1,5 milljörðum kr. skuli njóta forgangs komi til skömmtunar. Tekið er mið af ákvæðum tilskipunar Evrópuþingsins og ráðsins 2009/72/EB um sameiginlegar reglur um innri markaðinn fyrir raforku og um niðurfellingu á tilskipun 2003/54/EB þar sem mælt er fyrir um skyldu aðildarríkja til að tryggja öllum heimilisnotendum alþjónustu, þ.e. rétt á að fá afhenta raforku af ákveðnum gæðum á sanngjörnu verði sem er gegnsætt, auðveldlega samanburðarhæft og felur ekki í sér mismunun. Eftir sem áður er gert ráð fyrir að skömmtun sé þrautavaraúrræði og verði ekki beitt nema önnur úrræði dugi ekki til, svo sem keyrsla varaaflsstöðva eða önnur úrræði sem standa til boða hverju sinni.

Upplýsingaöflun og upplýsingagjöf er mikilvægur þáttur í því að veita markaðsaðilum upplýsingar um stöðu raforkukerfisins, m.a. hvað varðar raforkuöryggi. Samkvæmt reglugerð um Orkustofnun, nr. 400/2009, ber stofnuninni að tryggja söfnun upplýsinga og gera orkuspá. Hlutverk flutningsfyrirtækisins Landsnets samkvæmt raforkulögum er að vinna kerfisáætlun. Kerfisáætlun skiptist í langtímaáætlun um fyrirhugaða uppbyggingu flutningskerfisins næstu tíu árin og framkvæmdaáætlun vegna ákvarðana um fjárfestingar í flutningskerfinu næstu þrjú árin. Stjórnvöld og Landsnet afla nú þegar ýmissa upplýsinga og gera skýrslur og spár um framtíðarþróun en vinnan er dreifð og fer ekki fram í þeim skýra tilgangi að leggja mat á öruggt framboð raforku. Með þessu frumvarpi er lagt til að mælt verði fyrir um mat á fullnægjandi raforkuöryggi og viðmið þess í raforkulögum. Ábyrgð á slíku mati verði á hendi Orkustofnunar en með reglugerð megi fela flutningsfyrirtækinu Landsneti að vinna matið eða afmarkaða þætti þess. Markmið með slíkri söfnun og miðlun er aukin virkni heildsölu- og smásölumarkaðar og að hægt sé að leggja mat á stöðu orkuöryggis. Með auknu gagnsæi í heildsölu og smásölu eru jafnframt auknar líkur á virkari raforkumarkaði sem stuðlar að auknu orkuöryggi. Með því að kveða á um sérstakt mat á raforkuöryggi og söfnun gagna þar um ætti að fást betri yfirsýn yfir raforkumarkaðinn sem leiðir væntanlega til betri nýtingar.

Að lokum skal tekið fram að með þessu frumvarpi eru stigin skref í stóru verkefni sem er orkuöryggi almennings. Í ráðuneytinu er unnið að greiningu og útfærslu á fleiri þáttum sem að öllum líkindum munu kalla á frekari tillögur að lagabreytingum.

Virðulegi forseti. Ég hef hér rakið meginefni frumvarpsins en ég vil að gefnu tilefni upplýsa að Landsvirkjun hefur upplýst um að staða miðlunarlóna er slík að auknar líkur eru á að grípa þurfi til skerðinga í lok árs 2023 og á árinu 2024 ef vatnsstaðan breytist ekki til hins betra. Einnig eru komnar fram upplýsingar um að eftirspurn eftir grunnorku frá Landsvirkjun sé umfram framboð. Ég vil því beina því til hv. atvinnuveganefndar að nefndin hafi hliðsjón af þessum nýju upplýsingum og taki til skoðunar hvort grípa skuli til frekari ráðstafana, eftir atvikum tímabundinna, til að tryggja fullnægjandi framboð á raforku til almennra heimilisnotenda og smærri fyrirtækja og vænti ég góðs samstarfs við hv. atvinnuveganefnd vegna þessa máls. Í stuttu máli er staða lónanna þannig að við verðum að halda vöku okkar og grípa hugsanlega til varúðarráðstafana ásamt því að við höldum áfram þeirri vinnu sem við erum með sem miðar að því að koma með fullnægjandi fyrirkomulag þannig að raforkuöryggi almennings og fyrirtækja verði ávallt tryggt.

Ég legg til að frumvarpinu verði að lokinni 1. umræðu vísað til hv. atvinnuveganefndar.


Ræðumaður: Njáll Trausti Friðbertsson

Virðulegi forseti. Ég mæli hér fyrir tillögu til þingsályktunar um að flýta uppbyggingu flutningskerfis raforku. Ásamt mér eru sjö hv. þingmenn Sjálfstæðisflokksins á málinu, þeir Vilhjálmur Árnason, Teitur Björn Einarsson, Ásmundur Friðriksson, Birgir Þórarinsson, Berglind Harpa Svavarsdóttir, Óli Björn Kárason og Jón Gunnarsson.

Málið snýst um að Alþingi álykti að fela umhverfis-, orku- og loftslagsráðherra að flýta uppbyggingu flutningskerfis raforku, nánar tiltekið Blöndulínu 3, Holtavörðulínu 1, Holtavörðulínu 3 og Suðurnesjalínu 2, með það að markmiði að draga úr sóun, truflun og flutningstapi flutningskerfisins og stuðla þannig að bættu afhendingaröryggi og orkunýtni.

Þingsályktunartillaga þessi er endurflutt frá 153. löggjafarþingi óbreytt.

Flutningskerfi raforku er hluti af grunninnviðum samfélagsins og ein af mikilvægari forsendum fjölbreyttrar atvinnu- og byggðaþróunar. Brýnt er að flýta frekari uppbyggingu flutningskerfis raforku, ekki síst til að bæta afhendingaröryggi í einstökum landshlutum, auka um leið samkeppnishæfni og ryðja þannig braut grænni iðnaðaruppbyggingu og orkuskiptum. Með tilkomu þeirrar uppbyggingar greiðist úr flöskuhálsi í flutningskerfinu sem mun bæta nýtingu virkjana landsins og minnka rennsli um yfirfall lóna með tilheyrandi orkutapi. Þannig verður hægt að nýta raforkukerfi þjóðarinnar, sem byggir á endurnýjanlegum orkugjöfum, enn betur en gert er í dag. Í fyrravor kom upp sú staða að orkuskerðing varð vegna slæmrar vatnsstöðu í uppistöðulónum og því var þúsundum lítra af olíu brennt til að anna eftirspurn, t.d. í fiskimjölsverksmiðjum. Á hverju ári tapast raforka sem nemur rafmagnsnotkun hundrað þúsund heimila þar sem flutningskerfi raforku er fullnýtt og ekkert svigrúm er til að bregðast við sveiflum. Með öflugra flutningskerfi raforku minnkar flutningstap, dregið er úr sóun og bætt afhendingaröryggi er tryggt. Það kemur einnig í veg fyrir að fyrirtæki keyri á dísilvaraaflstöðvum, sér í lagi þegar rafmagn fer af í vondum veðrum.

Í kjölfar óveðursins í desember árið 2019 var settur á fót átakshópur stjórnvalda um úrbætur á innviðum. Í skýrslu átakshópsins kom fram að styrking meginflutningskerfis og svæðisflutningskerfis raforku væri meðal þeirra ráðstafana sem til framtíðar væru mikilvægastar og raunhæfastar til að tryggja betur afhendingaröryggi raforku og koma í veg fyrir truflanir eins og urðu í óveðrinu. Helstu flöskuhálsar kerfisins væru tafir í leyfisveitingarferli fyrirhugaðra framkvæmda Landsnets sem og tafir vegna undirbúnings framkvæmda í svæðisbundna flutningskerfinu. Því væri nauðsynlegt að gera Landsneti kleift, með aukinni skilvirkni í regluverki leyfisveitinga, að komast í þær framkvæmdir sem eru í tíu  ára kerfisáætlun fyrirtækisins og flýta mikilvægum framkvæmdum sem eru á langtímaáætlun.

Í sáttmála um ríkisstjórnarsamstarf Framsóknarflokks, Sjálfstæðisflokks og Vinstrihreyfingarinnar – græns framboðs koma fram markmið í orkuskiptum og um kolefnishlutleysi. Öflugra flutningskerfi raforku er undirstaða orkuskiptanna og forsenda þess að hægt sé að miðla orku á milli landshluta til að nýta endurnýjanlega orkugjafa sem gegna grundvallarhlutverki í baráttunni gegn loftslagsvánni. Brýnt er að orkukerfið sé heilsteypt og áfallaþolið og tengi allt landið svo að hægt sé að miðla á milli svæða og nýta þannig betur græna orku landsins í virkjunum sem fyrir eru. Enn fremur kemur þar fram að horfa verði til lagabreytinga til að tryggja skilvirkari málsmeðferð innviðaframkvæmda á borð við flutningskerfi raforku. Á Íslandi stefnir í aflskort á næstu árum og má búast við því að tímabil aflskerðingar á mestu álagstímum verði viðvarandi næstu árin ef uppbyggingu raforkukerfisins verður ekki flýtt.

Í skýrslu á vegum Landsnets um töpuð tækifæri vegna takmarkana í flutningskerfinu kemur fram að samfélagslegur kostnaður vegna seinkunar þriggja verkefna, sem hafa sótt um tengingu við flutningskerfið og Landsnet hefur þurft að hafna á undanförnum árum vegna takmarkaðrar flutningsgetu, hafi numið milljörðum króna ár hvert. Fram kemur að ráðast þurfi í viðamiklar framkvæmdir með það að markmiði að styrkja flutningskerfið og auka afhendingargetu milli landshluta. Að mati Landsnets hefðu 25–30 verkefni sem tekin hafa verið saman orðið að veruleika ef flutningskerfi raforku hefði verið sterkara. Þau dæmi sem tekin eru í skýrslunni gefa til kynna að raforkusala hafi tapað tugum milljarða króna vegna þess að flutningskerfi raforku er ekki nógu sterkt hér á landi. Þá kemur einnig fram að sum þessara verkefna snúi að vetnisframleiðslu og að það sé óheppilegt að takmörkuð geta flutningskerfisins standi í vegi fyrir getu Íslands til að ná loftslagsmarkmiðum og efnahagslegri uppbyggingu.

Í skjalinu með þingsályktunartillögunni koma fram nokkrar kostnaðartölur yfir þær helstu línur sem við erum að fjalla um hér og eru tilgreind verkefni, þ.e. Blöndulína 3, sem tengir Rangárvelli við Akureyri og Blönduvirkjun, Holtavörðulína 1 og Holtavörðulína 3, sem tengja Blöndu til suðurs að Grundartanga, og síðan Suðurnesjalína 2, frá Hafnarfirði til Suðurnesja. Þetta eru stórar og miklar framkvæmdir og mikilvægt að farið verði í þær sem allra fyrst.

Að öllu framangreindu virtu er því ljóst að flýta þarf uppbyggingu flutningskerfis raforku, nánar tiltekið Blöndulínu 3, Holtavörðulínu 1, Holtavörðulínu 3 og Suðurnesjalínu 2, til þess að stuðla að bættu afhendingaröryggi og orkunýtni en einnig til að ná fram markmiðum í orkuskiptum. Það mun auka álag á flutningskerfi raforku sem eykur enn fremur á nauðsyn uppbyggingar flutningskerfis raforku. Það verði gert til að tryggja raforkuöryggi og afhendingaröryggi grundvallarinnviða enda er raforkukerfið og tryggt orkuframboð grundvallarþáttur í þjóðaröryggi og lífæð margra nauðsynlegra innviða.

Frú forseti. Öflugt flutningskerfi raforku er hjarta orkuskiptanna. Mikilvægt er að sá skilningur sé til staðar hér í þingsal sem og annars staðar í samfélaginu, algjört lykilatriði. Þá er ég að tala um hringtenginguna, það sem við þekkjum í dag sem byggðalínuna í kringum landið sem var reist fyrir um 50 árum, hálfri öld, og er í endurnýjun. Þetta mál er tengt því að hraða þeirri uppbyggingu. Nú þegar er búið að tengja frá Fljótsdalsstöð til Akureyrar um Kröflulínu 3. Síðan eru þessar þrjár línur á milli Blöndu og Grundartanga og síðan aftur frá Hafnarfirði og út á Reykjanestá, Suðurnesjalína 2. Þetta eru þær framkvæmdir sem hér er rætt um. Því vil ég ítreka að öflugt flutningskerfi háspennta kerfisins er hjartað í rafvæðingu samfélagsins. Að því er stefnt og við ætlum að rafvæða íslenskt samfélag á næstu árum. Ef markmiðið um kolefnishlutleysi í landinu 2040 á að nást þá ætti öllum að vera ljóst að hringtengingin er höfuðatriði.

Það er síðan gríðarlega mikilvægt að gleyma ekki einstökum svæðum í þessu samhengi. Eins og ég minntist á á þetta líka við um ákveðnar framkvæmdir í svæðisbundna kerfinu eins og á norðausturhorni landsins. Þar er rétt að horfa til erfiðrar stöðu í Langanesbyggð og mikilvægt að hið fyrsta sé farið í framkvæmdir við að byggja upp öflugri flutningslínur á raforku milli Kópaskers eða Kelduhverfis og Þórshafnar. Hér er um grundvallarmál að ræða í tengslum við samkeppnishæfni byggðarlagsins. Síðan í framhaldi af því þarf að klára ytri hringinn á norðausturhorninu með því að tengja frá Þórshöfn til Vopnafjarðar þannig að allur ytri hringurinn sé með öflugu kerfi og þá öflugu svæðisbundnu flutningskerfi raforku. Sú framkvæmd er býsna mikil og stór og framkvæmdakostnaður við þessar tvær línur er sjálfsagt í dag hátt í 10 milljarðar. Vonandi verður farið í það sem allra fyrst. Það er unnið hörðum höndum að því að koma þeim verkefnum áfram, byrja með að fara úr Kelduhverfi eða Kópaskeri yfir til Þórshafnar. Næsti áfangi yrði að tengja frá Þórshöfn til Vopnafjarðar.

Það er síðan annað svæði sem er tengt svæðisbundna kerfinu og má benda á í þessu samhengi en það er Vestfjarðalína. Hún styrkir veika stöðu á Vestfjörðum, sem við þekkjum flest, og er annars dæmi um svæðisbundna kerfið, þ.e. að leggja 100 km línu, Vestfjarðalínu, frá Hrútatungu og til Vestfjarða, þ.e. Mjólkárvirkjunar.

Umræðan um þessi mál er alltaf mikilvæg og ítreka ég að ef það eiga að nást markmið um kolefnishlutleysi árið 2040 og rafvæðingu íslensks samfélags þá þurfa þessi mál að ganga hratt og vel fyrir sig. — Ég hef lokið máli mínu, frú forseti.


Ræðumaður: Diljá Mist Einarsdóttir

Virðulegi forseti. Ég þakka hv. þingmönnum sem tóku þátt í umræðunni og hv. þm. Líneik Önnu Sævarsdóttur fyrir mikilvægt innlegg varðandi mikilvægi forvarna og áminningu um það að við kunnum að hafa sofnað á verðinum. Það er mikilvæg brýning. Gott innlegg frá hv. þm. Sigmari Guðmundssyni þar sem hann veltir upp og er með hugleiðingu um það af hverju tölur um dauðsföll í umferðinni valdi meiri usla og af hverju það sé ekki þjóðarátak vegna dauðsfalla fólks af völdum vímuefnasjúkdóma. Er það ekki einmitt viðhorfið til þessa sjúkdóms, fordómarnir sem valda því að við förum ekki í þjóðarátak í þessum efnum þrátt fyrir þessa mikilvægu viðhorfsbreytingu sem hefur þó átt sér stað? Mér finnst gott að hv. þingmaður hafi staðið hér og farið yfir það hversu erfiður sjúklingahópur þetta er því hann er það vissulega. Margfeldisáhrifin, eins og hv. þingmaður fór yfir, eru svo gríðarleg, áhrifanna gætir svo víða; fjölskyldurnar, samfélagið, dómskerfið og svo heldur þetta áfram og áfram að rúlla og hverri krónu sem er varið í þennan málaflokk er vel varið í fyrirbyggjandi aðgerðir. Hv. þm. Bryndís Haraldsdóttir bendir á, og ég tek undir það, að vilji þingsins standi til þess að veittir séu meiri fjármunir til meðhöndlunar fíknisjúkdóma og mjög athyglisverð ábending hennar varðandi meðferðarúrræði erlendis. Síðan langaði mig að taka undir með hv. þingmanni sömuleiðis varðandi það að við leggjum áfram áherslu á skaðaminnkun og þar hefur hæstv. heilbrigðisráðherra tekið mjög mikilvæg skref á þessu kjörtímabili en hins vegar hlýtur meginmarkmiðið alltaf að vera, eins og með alla sjúkdóma, meðhöndlun sjúkdómsins. Eins og hv. þm. Sigmar Guðmundsson bendir á þá er það bara þannig, í tilfelli þessa sjúkdóms, að glugginn er opinn mjög stutt og þá er mikilvægt að grípa sjúklingana, að dyrnar séu ekki lokaðar þegar glugginn er opinn.

Annars langar mig bara að þakka aftur fyrir gríðarlega góða og þarfa umræðu hér í dag.


Ræðumaður: Bryndís Haraldsdóttir

Virðulegur forseti. Ég vil þakka hv. þm. Diljá Mist Einarsdóttur fyrir að leggja fram þessa þingsályktunartillögu og leyfa mér að vera meðflutningsmaður á henni. Ég tel að við séum að tala um mjög mikilvægt mál hérna og mikilvægan anga af risastóru máli.

Eins og fram hefur komið í umræðunni hér áður þá er hæstv. heilbrigðisráðherra með nefnd að störfum til að horfa heildstætt á fíknisjúkdóma og hvernig best er að bregðast við og meðhöndla einstaklinga sem haldnir eru þeim sjúkdómi. Ég held að það sem hafi svo skort í umræðunni sé einhver heildstæð sýn. Við höfum verið of mikið í ákveðnum bútasaum. Á þessum tíma þegar þingið er að vinna fjárlög þá heyrast oft sérstaklega þær raddir í þingsal að SÁÁ og spítalinn Vogur þurfi aukna fjármuni og oftar en ekki hefur fjárlaganefnd úthlutað meiri fjármunum heldur en hæstv. heilbrigðisráðherra hefur ákveðið í fjárlögunum. En aftur kemur þessi umræða upp að ári vegna þess að það er alltaf verið að taka bara ákvörðun í hverjum fjárlögum fyrir sig. Ég held að það sé alveg ljóst að vilji þingheims stendur til þess að það séu meiri fjármunir settir í fíknisjúkdóma og meðferðir gegn þeim.

Ég velti líka fyrir mér þegar verið er að ræða um þann hóp sem þessi þingsályktunartillaga fjallar um, þ.e. þá sem ekki eru að fá viðhlítandi þjónustu, hvort þessi hópur ætti hreinlega ekki að eiga rétt á þjónustu yfir landamæri í samræmi við reglur okkar um heimildir einstaklinga til að leita þjónustu innan EES-svæðisins fái þeir ekki viðhlítandi þjónustu hér á landi. Og ég kannski velti því upp líka, fyrir okkur sem höfum áhuga á þessum málaflokki, hvort það hefði mögulega þurft að breyta eitthvað lögum um sjúkratryggingar þegar sú innleiðing átti sér stað og sú breyting var gerð til að tryggja það að ef hér eru biðlistar orðnir of langir þá geti viðkomandi aðilar sótt meðferð erlendis Það kann meira að segja að vera að það henti sumum aðilum bara mun betur. Ísland hefur reyndar lengi staðið mjög framarlega í meðferð fíknisjúkdóma og sérstaklega alkóhólisma á árum áður og ég held að það starf sem SÁÁ og Vogur hafa byggt upp hafi verið til mikillar fyrirmyndar og margir meira að segja hafa leitað til okkar um annars vegar forvarnir eins og hér var rætt, íslenska forvarnamódelið, og meðferðarúrræði held ég líka. En held að sjúkdómurinn sé flókinn og einstaklingarnir eru mismunandi og þar af leiðandi þurfa læknar eða heilbrigðismenntað fólk að finna leiðir fyrir hvern og einn þar sem þarf að mæta einstaklingnum þar sem hann er staddur í sinni vegferð og í sínu sjúkdómsferli.

Ég fagna þessari þingsályktunartillögu. Ég vona að hún hreyfi við því og ýti við því að svona heildstæð stefna verði unnin og það auðvitað gengur ekki að hér hefur umræðan í þingsal kannski fyrst og fremst snúist um lögleiðingu neysluskammta og skaðaminnkun, sem er mikilvægt, ég held að það sé mjög mikilvægt að horfa til skaðaminnkunarúrræða líka en það er bara rosalega lítill hluti af heildarmenginu sem þær lausnir svara í rauninni.  Forvarnir voru nefndar hér áðan í umræðunni og þær skipta að sjálfsögðu miklu máli enda höfum við séð alveg ofboðslega mikinn árangur í forvarnamálum. En það kann einmitt að vera að nú séum við eitthvað að stefna niður á við og þurfum kannski að endurvekja það sem vel hefur tekist í gegnum tíðina.

Ég vona að þetta mál ýti við okkur. Ég held að við eigum líka að horfa á það sem er í boði erlendis og opna möguleika fólks til að sækja þjónustu þar sem það telur sig fá bestu þjónustuna. Auðvitað þurfa það alltaf að vera gagnreyndar aðferðir og ég veit það af umræðunni við Sjúkratryggingar að það er auðvitað stóra málið. Þegar Sjúkratryggingar endurgreiða heilbrigðiskostnað er gerð sú krafa til meðferðarúrræða, og það á við hvort sem um er að ræða fíknisjúkdóma eða krabbameinssjúkdóma eða einhverja aðra sjúkdóma, að það séu gagnreyndar aðferðir. Ég efast ekki um að það sé til töluvert af þeim til að bregðast við þessum sjúkdómi. Þannig að enn og aftur takk fyrir þetta. Ég held að þetta sé mikilvægt mál og ég vona að við náum frekari árangri í þessari vegferð okkar.


Ræðumaður: Diljá Mist Einarsdóttir

Virðulegi forseti. Ég þakka hv. þingmanni síðara andsvar. Mér heyrist að við hv. þingmaður séum bara ágætlega mikið á sömu blaðsíðu þegar kemur að þessum málum. Það eru fáir þingmenn Sjálfstæðisflokksins sem taka oftar til máls en ég þegar kemur að þessum málaflokki, enda stendur hann mér mjög nærri. Ég held að í hverri einustu ræðu sem ég hef flutt hér á þinginu og í hverri einustu grein sem ég hef skrifað hafi þetta alltaf verið útgangspunkturinn, þ.e. forvarnirnar. En ég tek undir með hv. þingmanni þegar kemur að þessu sem ég minntist á í fyrra svari varðandi það að hafa sofnað á verðinum. Ef til vill er það þannig að okkur hefur fundist okkur hafa gengið svo vel, að foreldrum þyki þetta verið komið meira í hendurnar á menntakerfinu og stjórnvöldum og þeir séu orðnir einhvern veginn fríspilandi. Ég held a.m.k. að það sé brýn þörf á því þegar við fáum svona blikkandi viðvörunarljós um að við séum einhvern veginn að fara til baka í sama farið að við tökum öll höndum saman og sjáum hvað við getum gert betur. Ég tek undir með hv. þingmanni, ég er ekki viss um að svarið liggi í einhverri uppfærslu, ég held að það sé frekar í einhverju átaki, m.a. af hálfu foreldra, þannig að ég tek undir með hv. þingmanni þegar kemur að því.


Ræðumaður: Diljá Mist Einarsdóttir

Virðulegi forseti. Ég þakka hv. þm. Líneik Önnu Sævarsdóttur kærlega fyrir andsvarið. Ég tek undir að það sé mikilvægt að hugsa þessi mál og skoða heildstætt og eins og ég fór yfir í framsögu minni og fram kemur í greinargerðinni er í gangi vinna hjá hæstv. heilbrigðisráðherra. Mér þykir sú vinna reyndar hafa gengið allt of hægt og er að vonast til þess með þessu máli m.a., og við flutningsmenn, að ýta aðeins við henni og kannski gæta þess og passa upp á að það sé lögð áhersla á að greina vanda sjúklingahópa sem glíma við vímuefnavanda.

Hv. þingmaður spyr hver stefna Sjálfstæðisflokksins sé. Stefna Sjálfstæðisflokksins er sú að forvarnir og meðhöndlun fíknisjúkdóma sé besta leiðin til að draga úr vímuefnavandanum. Við vitum að það hefur áunnist gríðarlega mikið hjá íslenskum stjórnvöldum með forvörnum og við höfum m.a. talað um útflutning á íslenska forvarnamódelinu. Hins vegar hefur fréttaflutningurinn undanfarna daga bent til þess að það sé komið ákveðið bakslag í þessi mál þannig að ég tel að við getum sannarlega bætt okkur og gefið í. Ef til vill höfum við sofnað á verðinum. Einhverjar vísbendingar eru uppi um það að við séum að fara aðeins til baka í þessum málum þannig að ég tek undir að við þurfum að leggja gríðarlega mikla áherslu á þetta og mögulega fara aftur í heildarsamfélagslegt átak þegar kemur að forvörnum.


Ræðumaður: Diljá Mist Einarsdóttir

Virðulegi forseti. Ég mæli hér fyrir tillögu til þingsályktunar um viðhlítandi þjónustu vegna vímuefnavanda. Stuðningur við tillöguna er þverpólitískur en meðflutningsmenn eru Bryndís Haraldsdóttir, Hildur Sverrisdóttir, Ásmundur Friðriksson, Njáll Trausti Friðbertsson, Vilhjálmur Árnason, Birgir Þórarinsson, Berglind Harpa Svavarsdóttir, Þorbjörg Sigríður Gunnlaugsdóttir, Oddný G. Harðardóttir, Dagbjört Hákonardóttir og Sigmar Guðmundsson. Ég lagði málið fram áður síðustu tvo þingvetur en það kom ekki til umræðu. Mér þykir því gott að vera loksins komin hingað til að mæla fyrir málinu.

Fíknisjúkdómar eru lífshættulegir og ljóst að bið eftir heilbrigðisþjónustu getur verið dauðadómur. Meðan sjúklingarnir bíða eftir að fá viðeigandi þjónustu er gífurlegt álag á aðstandendum þeirra og fjölskyldum með tilheyrandi afleiðingum og kostnaði fyrir samfélagið. Þess vegna leggja flutningsmenn til að hæstv. heilbrigðisráðherra láti greina þá hópa sem ekki fá viðhlítandi þjónustu vegna vímuefnavanda. Nauðsynlegt er að hópar vímuefnasjúklinga verði skilgreindir svo hægt sé að gera tillögur að úrræðum sem henta hverjum hópi.

Fíknisjúkdómar eru bráðasta hættan sem steðjar að ungu fólki á Íslandi. Árið 2020 létust 20 einstaklingar undir 40 ára aldri af völdum of stórs skammts af fíkniefnum. Metfjöldi andláta vegna lyfjaeitrana varð á árinu 2021 en þá létust m.a. níu einstaklingar undir þrítugu. Í greinargerð með tillögunni er rifjuð upp átakanleg frásögn ungs manns með vímuefnavanda og móður hans. Mæðginin kölluðu eftir fleiri og breyttum meðferðarúrræðum og bentu á að biðlistarnir væru ekkert annað en dauðalistar, sem þeir eru. Ég á síðan sjálf mjög persónulega sögu. Kveikjan að þessu máli mínu og hvatning er ekki síst andlát systur minnar sem lést allt of ung úr fíknisjúkdómi. Hún lést meðan hún var að bíða eftir að komast í meðferð. Þessi tillaga er lögð fram ekki síst í hennar minningu, enda er hún mér hvatning að svo mörgu sem ég geri hér á hv. Alþingi.

MorgunblaðinuVirðulegi forseti. Vinnan sem flutningsmenn leggja til að ráðist sé í færi vel samhliða heildarúttekt á heilbrigðisþjónustu við einstaklinga með vímuefnasjúkdóma sem fer nú fram á vegum hæstv. heilbrigðisráðherra. En á meðan starfshópar rýna í tölur og ráðherrar eru að svara fyrirspurnum og við erum að skrifa skýrslur eru biðlistar eftir meðferðarúrræðum vegna vímuefnavanda langir og neyðin er mikil og á þessum biðlistum deyja allt of margir allt of snemma. Maður þarf ekki að gera annað heldur en að fletta minningarsíðunum í til að sjá hvað það er gríðarlega mikil neyð sem blasir við. Það er ljóst að fólki sem glímir við fíknisjúkdóma er ekki tryggð nauðsynleg heilbrigðisþjónusta þegar hundruð sjúklinga bíða eftir viðhlítandi úrræði. Það er í mikilli mótsögn við þá mikilvægu viðhorfsbreytingu sem hefur orðið í samfélaginu í þá átt að fíknisjúkdómar eigi að vera meðhöndlaðir sem slíkir innan heilbrigðiskerfisins. Það er mat flutningsmanna að það ætti að vera algjört forgangsmál hjá stjórnvöldum að efla og auka skilvirkar forvarnir, fræðslu og meðferðarúrræði, enda eru forvarnir og meðhöndlun fíknisjúkdóma besta leiðin til að draga úr vímuefnavandanum.

Virðulegi forseti. Það er kominn tími á viðhlítandi þjónustu vegna vímuefnavanda.

Að lokum vonast ég til að heyra gagnlegar ábendingar og athugasemdir við málið og ræða það hér við þingmenn. Ég legg til að málið gangi að lokinni fyrri umræðu til hv. velferðarnefndar.


Ræðumaður: Bryndís Haraldsdóttir

Virðulegur forseti. Frelsið er yndislegt. Ég trúi því statt og stöðugt að einstaklingar eigi að hafa frelsi til að velja svo lengi sem frelsið skaðar ekki aðra. Mér þykir líka eðlilegt að frelsið nái út fyrir dauðann. Þess vegna legg ég fram þetta frumvarp um það að einstaklingurinn megi sjálfur ákvarða hvort hann óskar þess að vera brenndur að sér gengnum og hvort dreifa megi öskunni þar sem einstaklingurinn sjálfur kýs að láta dreifa henni.

Í dag búum við nefnilega við töluvert íþyngjandi regluverk hins opinbera um það hvernig skuli meðhöndla jarðneskar leifar okkar. Ég ætla að biðja ykkur um að sjá fyrir ykkur ofboðslega fallegt atriði í bíómynd, og þær eru reyndar allmargar bíómyndirnar og þættirnir sem hafa tekið á því hversu sárt það er að missa ástvin, en jafnframt hversu fallegt það er þegar hægt er að uppfylla hinstu ósk ástvinarins með því að dreifa öskunni á fallegum stað að ósk viðkomandi. Ég sé fyrir mér Carrie Bradshaw, persónuna sem gerði garðinn frægan í Beðmálum í borginni, eins og þættirnir hétu á íslensku, en á upprunalega málinu hétu þeir Sex and the City. Það komu framhaldsþættir af þeirri þáttaröð sem heita á engilsaxnesku Just like that og mér er ekki kunnugt um, forseti, að það nafn hafi verið þýtt enn sem komið er. Eftir að endalausri ástarsögu Carrie og Big lýkur við andlát Mr. Big þá fer Carrie í borg sem hafði haft afdrifarík áhrif á ástarsögu þeirra, borg ástarinnar: París. Hún stendur þar í sínum fallega kjól og dreifir ösku hans yfir Signu. Við sjáum óteljandi svona atriði í bíómyndum og þáttum. Við höfum meira að segja séð myndir sem hafa birst í íslenskum fjölmiðlum þar sem ösku látins aðila hefur verið dreift við Gullfoss; en það er bannað. Íslensk stjórnvöld hafa ákveðið að það megi helst ekki dreifa ösku. Helst á að jarðsetja viðkomandi. Jú, það má reyndar brenna en þá skal helst grafa öskuna í þar til gerðum kirkjugörðum. Jú, þú getur reyndar sótt um undanþágu á þessu og fengið leyfi til að dreifa öskunni en þá er það bara uppi á öræfum eða yfir sjó, bara á einum stað og alls, alls ekki má merkja þann stað.

Ég velti fyrir mér af hverju stjórnvöld þurfa að vera ráðandi í þessu, sem má segja að sé kannski okkar síðasta vegferð hér á jörð. Af hverju eigum við ekki bara að fá að njóta frelsisins og hafa þetta frjálst? Þess vegna mæli ég fyrir þessu frumvarpi um breytingar á lögum um kirkjugarða, greftrun og líkbrennslu þar sem lagt er til að frelsið verði aukið til muna í þessum málaflokki. Þannig verði hægt að dreifa ösku víðar og á fleiri en einum stað. Þannig væri hægt að dreifa ösku og jarðsetja ösku. Þannig fengi vilji hins látna einstaklings að ráða.

Þetta er ekki í fyrsta skipti sem ég mæli fyrir þessu frumvarpi en ég vona svo sannarlega að nú sé kominn tími til að það fari í gegn. Lagabálkurinn um kirkjugarða og líkbrennslu er frá árinu 1993. Það hafa sannarlega verið uppfærslur á þeim lögum en þó hefur helst verið um tilfærslu verkefna að ræða, verið að einfalda kerfið aðeins og fela einum sýslumanni að taka á undanþágubeiðnum. Auðvitað erum við núna, árið 2023, sem betur fer komin með stafrænar lausnir þannig að hægt er að sækja um þessar undanþágur með rafrænum skilríkjum. En þeim ferðamönnum sem hingað koma er kannski ekkert endilega kunnugt um þær reglur og lög sem gilda í landinu þannig að það má telja víst að það séu fleiri sem hafa fengið vilja sinn uppfylltan og verið dreift yfir fallega landið okkar án þess þó að ættingjarnir eða einstaklingurinn sjálfur sem óskaði þess hafi haft einhverja hugmynd um að þingmönnum á Íslandi hefði á einhverjum tímapunkti dottið í hug að setja um þetta ströng lög og þetta væri þar af leiðandi andstætt lögum.

Ég vona svo sannarlega að frumvarpið fái jákvæða umræðu í allsherjar- og menntamálanefnd. Síðan ég hef verið að vasast í þessum málum og lagt þetta frumvarp fram þá hefur fjöldi fólks haft samband við mig, deilt með mér skoðunum sínum og sýn á þennan málaflokk og oft mjög persónulegum sögum um hvernig einstaklingarnir stóðu svolítið frammi fyrir stjórnvaldinu með það hvernig væri hægt að virða hinstu ósk hins látna. Þetta kann líka að hafa með það að gera að alls ekki allir eru trúaðir, ekki kristinnar trúar eða aðhyllast mismunandi trú. Það er bara allt í lagi og þar höfum við fullt frelsi. Þess vegna held ég líka að full ástæða sé til þess að virða frelsi einstaklingsins og geta virt hans hinstu ósk.

Því legg ég þetta frumvarp fram aftur og óska eftir því að það fari til umfjöllunar í allsherjar- og menntamálanefnd. Ég vona svo sannarlega að ég fái tækifæri til að taka þátt í umræðu um þetta mál í 2. umræðu.


Ræðumaður: Berglind Harpa Svavarsdóttir

Virðulegi forseti. Í dag fer fram fyrri umræða um þingsályktunartillögu mína um fjármögnun á tækjakosti til bráðagreiningar á heilsugæslunni á Egilsstöðum. Ég legg hana fram í þriðja skiptið og vonast með því til að við séum nú virkilega að komast nær því að stórefla heilbrigðisþjónustu á Austurlandi.

Ein umsögn barst á síðasta löggjafarþingi frá Heilbrigðisstofnun Austurlands þar sem tillögunni var fagnað. Ég fagna því virkilega að sú rödd hafi komið fram og það er gríðarlega mikilvægt til að ná að hraða þessari mikilvægu vegferð okkar í því að geta fullgreint bráðaástand á sem skemmstum tíma á Austurlandi samhliða því að bæta verulega vinnuumhverfi lækna.

Austurland er gríðarlega víðfeðmt, um 10% af heildarflatarmáli landsins, og þrír fjallvegir á leið fólks að þjónustu þar. Þegar til Egilsstaða er komið vantar árið 2023 tækjakostinn til að bjarga lífi þess og heilsu. Austurland er einnig í lengstu flugleið frá allri sérhæfðri heilbrigðisþjónustu þar sem þangað eru um 400 km í flugi. Því liggur verulega á að taka stór skref í þessari uppbyggingu sem er einnig auðvitað gríðarlega mikilvægt um allt land óháð staðsetningu.

Ég er menntaður hjúkrunarfræðingur og starfaði árum saman á heilsugæslunni á Egilsstöðum, bráðamóttökunni okkar sem sárvantar tækjakost til bráðagreiningar. Ég er því í góðu samtali við heilbrigðisstarfsfólk sem þar starfar og mér ber því hér á Alþingi Íslendinga að leggja alla mína krafta í það að bæta vinnuumhverfi þess samhliða því að standa einnig vörð um líf og heilsu fólks. Þetta er algjört forgangsmál. Mínúturnar skipta öllu máli í bráðaerindum. Nauðsynlegt er að það taki sem stystan tíma að fullgreina heilsubrest hverju sinni til að bregðast rétt við á sem skemmstum tíma.

Mismunandi er að þessum faglegu vinnubrögðum staðið og fer það yfirleitt eftir búsetu. Það vantar verulega upp á að við séum að standa okkur í þeim upplýstu faglegu viðbrögðum á Austurlandi. Við höfum öflugt fjórðungssjúkrahús sem ég stend vörð um en sökum þess að sjúkrahúsið er staðsett í jaðri um 15.000 km² svæðis þar sem erfiðir fjallvegir eru til staðar, sem hægir verulega á því að veikt fólk komist til læknis á sem skemmstum tíma, er mikilvægt að öflugt, faglegt, upplýst viðbragð með nauðsynlegum tækjakosti sé á tveimur stöðum á Austurlandi; á fjórðungssjúkrahúsi okkar í Neskaupstað og einnig miðlægt á Austurlandi á heilsugæslunni á Egilsstöðum, við alþjóðaflugvöll okkar þar sem sjúkraflugið kemur að. Á þessum stöðum þarf að fullbráðagreina. Með þeim faglega hætti stöndum við vörð um rétt okkar allra til heilbrigðisþjónustu óháð búsetu. Við stöndum vörð um þau réttindi sem sjúklingum eru tryggð í lögum um réttindi sjúklinga, nr. 74/1997. Þar kemur skýrt fram að allir sjúklingar eigi rétt á fullkomnustu heilbrigðisþjónustu hverju sinni.

Þrátt fyrir að einhver útgjöld verði tengd auknum tækjakosti þá mun upplýst fagleg greining einnig leiða til sparnaðar þannig að tækin verða án efa fljót að greiða sig upp ef horft er á heildarmyndina. Hvert sjúkraflug til Egilsstaða kostar yfir 1 milljón króna. Sjúkraflugin verða færri vegna vissu um heilsufar fólks í kjölfar fullbráðagreiningar, sem leiðir mögulega af sér að ástand einstaklings verði mögulega ekki lífsógnandi og því ekki þörf á sjúkraflugi. Þó að það komi til sjúkraflugs eftir fullbráðagreiningu þá heldur fólk lífi sínu og heilsu vegna snemmbúinna réttra viðbragða og getur snúið út á vinnumarkaðinn ef heilsan leyfir.

Læknavísindin í dag ganga út á öfluga tækni. Við sjáum bara hvað tæknivæðingin hefur gert með breyttum vinnubrögðum á öðrum sviðum innan samfélagsins, þá helst eftir heimsfaraldurinn. Þau breyttu viðbrögð vegna aukinnar tæknivæðingar jafna tækifæri til starfa, menntunar og þjónustu óháð staðsetningu hvar sem er hér á landi.

Heilbrigðisþjónustan þarf einnig að stíga skref til framtíðar og gæti byrjað á því með kaupum á nauðsynlegum tækjakosti ásamt því að nýta tæknivæðinguna og bjóða upp á öfluga fjarheilbrigðisþjónustu. Á bráðamóttökunni hér á Landspítalanum er sérhæft starfsfólk menntað í bráðalækningum og allur lífsnauðsynlegur tækjakostur til staðar. Því er ekki nema sanngjarnt að við stöndum einnig vörð um vinnuaðstæður heilbrigðisstarfsfólks á landsbyggðinni þannig að almennir læknar starfandi á landsbyggðinni hafi bæði tækjakost, tækni og stuðning sérfræðinga í bráðalækningum til að greina gögn, meta aðstæður og viðhafa þannig öflug, rétt og fagleg viðbrögð hverju sinni á sem skemmstum tíma. Þegar því mikilvæga viðbragði er lokið þá tekur við biðin eftir sjúkraflugi og sá tími getur verið afar langur eftir því hvort vélin er upptekin í sjúkraflugi, og svo er það einnig flugtíminn. Við verðum því að fara vel með mínúturnar okkar.

Án þess að ég fari nú að lengja mál mitt mun frekar eru þessi rök sem ég hef farið yfir hér grundvöllur þess að ég legg fram þingsályktunartillögu mína í dag til fyrri umræðu og í þriðja skiptið. Hæstv. heilbrigðisráðherra hefur sýnt málinu mikinn áhuga sem ég vona að sé skýrt merki um að hann muni virkilega beita sér í þessari mikilvægu uppbyggingu á vinnuumhverfi heilbrigðisstarfsfólks á Austurlandi, sem er svo fjarri þeirri sérhæfðu heilbrigðisþjónustu sem við eigum öll að hafa aðgang að.

Virðulegi forseti. Heilbrigðismál eru almennt mikið rædd hér í ræðustól Alþingis sem ég fagna. Það er afar gott. Það hefur orðið vakning hjá öllum þingmönnum og þjóðinni allri um að heilbrigðisþjónustu þurfi að bæta og við verðum að láta verkin tala. Aldrei hafa verið lagðir meiri fjármunir til heilbrigðisþjónustunnar en samt eigum við svo langt í land. Því veltir maður fyrir sér í hvað þessir fjármunir fara. Það verður því að rýna vel í aðferðafræði við veitingu heilbrigðisþjónustunnar og hvernig við getum stórbætt heilbrigðisþjónustuna fyrir þá fjármuni. Augljóst er að tæknivæðing og nýsköpun í heilbrigðisþjónustu er þar lausnin. Þannig tryggjum við stórfellda heilbrigðisþjónustu um allt land með breyttri aðferðafræði við veitingu þjónustunnar.

Ég vænti eða vonast til þess að ég fái mikinn stuðning hér á Alþingi við þingsályktunartillögu mína um að tryggja fjármuni til kaupa á nauðsynlegum tækjakosti fyrir heilsugæsluna á Egilsstöðum svo hægt sé að bráðagreina til fulls heilsufar einstaklinga. Með þeim orðum lýk ég máli mínu og legg til að lokinni fyrri umræðu að málið gangi til hv. velferðarnefndar.


Ræðumaður: Diljá Mist Einarsdóttir

Virðulegur forseti. Endurskoðun lífeyrissjóða- og almannatryggingakerfa með tilliti til eldra fólks er löngu tímabær. Þannig ættu málefni aldraðra og málefni öryrkja til að mynda að vera aðgreind og vera tveir aðskildir málaflokkar.

Margt gott hefur áunnist í málefnum eldra fólks á undanförnum árum. Pétur heitinn Blöndal leiddi nefnd sem hóf störf fyrir um áratug og afraksturinn var verulegar breytingar. Bótaflokkar voru sameinaðir, framfærsluviðmið hækkuð og króna á móti krónu skerðing fyrir eldra fólk var afnumin. Niðurstaðan var ein mesta kjarabót eldra fólks í áratugi. Frítekjumark vaxtatekna hefur verið hækkað verulega og þeim eldri borgurum sem greiða fjármagnstekjuskatt hefur fækkað mikið á undanförnum árum.

Útgjöld ríkissjóðs í málefni aldraðra hafa aukist um tugi milljarða undanfarin ár og kjör eldri borgara hafa batnað mikið, hvort sem við lítum til tekna, kaupmáttar eða eigna- og skuldastöðu. En það þýðir ekki að við eigum ekki að gera betur. Við getum alltaf gert betur. Það á sérstaklega við um þann hóp sem lýkur ekki starfsævinni með nægilega rík lífeyrisréttindi. Það er óásættanlegt að eldra fólk búi hér við bág kjör, fólkið sem byggði upp samfélagið og auðveldaði okkur og þeim sem á eftir koma lífsbaráttuna.

Virðulegi forseti. Við eigum því m.a. að auka svigrúm eldra fólks til atvinnuþátttöku án umtalsverðra skerðinga og halda áfram að draga úr skerðingu ellilífeyris vegna tekna. Starfslok ættu í meiri mæli að verða sveigjanleg þannig að eldra fólk eigi möguleika á að starfa hvort sem er í fullu starfi eða hlutastarfi eins og áhugi þess og færni segir til um. Fjárhagslegt sjálfstæði eldra fólks eru grundvallarréttindi og þessar aðgerðir hafa fjölmörg jákvæð áhrif, ekki bara á velferð heldur líka á hagvöxt og ég þakka framsögumanni og frumkvæðismanni, hv. þm. Ingu Sæland, kærlega fyrir framtakið.


Ræðumaður: Berglind Harpa Svavarsdóttir

Virðulegi forseti. Í dag er sérstök umræða um málefni aldraðra, sem er gríðarlega mikilvægt málefni. Ég brenn fyrir mörgum málum sem snerta eldri borgara og erfitt að gera því skil í aðeins tveggja mínútna ræðu. En það helsta sem brennur á mér og ég vil koma að í ræðu minni er tvennt: Hið fyrra er skertur aðgangur eldri borgara af landsbyggðinni að sérfræðiþjónustu, vegna þess að í flestöllum tilvikum þarf að sækja þá þjónustu suður. Ég hef reynslu af því frá Austurlandi. Stór hluti eldri borgara treystir sér ekki heilsu sinnar vegna í langt ferðalag og verður þannig af nauðsynlegri heilbrigðisþjónustu. Ég tek bara eitt augljóst dæmi er varðar augnlæknaþjónustu: Á Austurlandi er engin augnlæknaþjónusta. Þeir hafa komið mögulega tvisvar til þrisvar á ári og þar gildir: Fyrstur kemur, fyrstur fær, sama á hvaða aldri einstaklingarnir eru. Augljós lausn við augnlæknavandanum er að nota nýjustu tækni eins og viðhöfð er í Vestmannaeyjum, með tækjakosti og fjarheilbrigðisþjónustu. Þessari aðferðafræðiverður að flýta, sem og almennri fjarheilbrigðisþjónustu til að jafna aðgang okkar allra óháð aldri og búsetu.

Hitt málefnið sem mig langar að fjalla um varðar þörfina á aukinni alhliða þjónustu til eldri borgara. Fráflæðisvandi Landspítalans er oft nefndur og er alvarlegur. Stór hluti þess hóps sem ekki næst að útskrifa eru eldri borgarar því þeir komast ekki í viðeigandi úrræði. Hæst heyrist þó í þeirri áherslu að byggja þurfi hjúkrunarheimili sem lausn við þeim vanda. Við verðum auðvitað að gera mun betur í þeirri uppbyggingu en mig langar einnig að beina sjónum mínum að stórum hópi eldra fólks sem er á Landspítalanum og vill  komast heim til sín í sitt eigið húsnæði en getur það ekki því að viðeigandi heilbrigðis- og félagsþjónusta er ekki í boði. Við viljum öll geta búið á okkar eigin heimili eins lengi og heilsan leyfir með viðeigandi þjónustu. Stórefla verður því alhliða þjónustu, bæði heimahjúkrun og alhliða félagslega þjónustu. Það skref myndi gera stórum hluta eldra fólks kleift að vera lengur heima við í eigin umhverfi. En uppbygging hjúkrunarheimila verður einnig að vera mun öflugri þannig að eldra fólk sem hefur búið heima með viðeigandi þjónustu geti þá komist inn á hjúkrunarheimili þegar aukinn heilsubrestur gerir vart við sig og sólarhringsþjónusta er nauðsynleg.


Ræðumaður: Vilhjálmur Árnason

Virðulegi forseti. Ég þakka hv. þingmanni fyrir. Þetta eru skemmtilega heimspekilegar umræður sem við eigum hér um þetta. Ég held einmitt að það sé mjög erfitt að mæla list út frá hlutlægum mælikvörðum. Meira að segja þeir sem eru búnir að verja ævi sinni í að meta list og annað — hvernig er hægt að segja að þessi hafi gert meira en hinn eða að þessi listgrein sé mikilvægari en hin?

Þótt ég hafi tekið þátt í störfum hv. allsherjar- og menntamálanefndar hef ég aldrei samþykkt viðbót við heiðurslaun listamanna. Kannski einu sinni — ég á eftir að kanna betur hvernig það endaði — þegar það var hálfgerð þjóðstjórn eftir kosningar. Annars hef ég ekki tekið þátt í þeirri afgreiðslu. Þá vorum við með fjöldann allan af mjög virðulegu listafólki á lista. Það komu tilnefningar og fjöldi fólks kunni að meta list þeirra og voru allir verðir þess. Af langri setu minni í allsherjar- og menntamálanefnd hef ég komist að því að pólitíkin innan listageirans er mun meiri en hér við Austurvöll. Hún er mjög mikil; af hverju sviðslistirnar fá minna en bókmenntirnar og af hverju bókmenntirnar fá minna en textahöfundar o.s.frv. Hv. þingmaður þekkir þetta verandi úr listageiranum. Hvað varðar þá sem uppfylltu skilyrðin var mikið rifist um þetta: Það er enginn úr þessari listgrein og þess vegna á hann að fá frekar en hinn. Hinn sem var búinn að uppfylla öll skilyrði og gera mikið fyrir sjálfsmynd þjóðar komst ekki að af því að svo margir aðrir voru búnir að gera það líka, eða að hann var ekki af réttu kyni og fleiri voru af öðru kyninu. Við erum því hvort sem er í vandamálum með þetta.


Ræðumaður: Vilhjálmur Árnason

Virðulegi forseti. Ég þakka hv. þingmanni fyrir afar góða ræðu. Hún var mjög áhugaverð og velti upp þeim álitamálum sem maður hefur í þessu og var vel gerð. Það eru nefnilega nokkrar stórar spurningar í þessu sem mér finnst vera svolítið erfitt að nálgast og finna svör við. Hv. þingmaður talaði um sjálfsmynd samfélagsins og ég get algerlega tekið undir að list skiptir miklu máli þar og við berum öll mjög mikla virðingu fyrir listum og mikilvægi þeirra, eins og við gerum líka fyrir íþróttafólki og afreksíþróttafólki sem nær að sameina þjóðina á bak við sig. Margir listamenn hafa haft áhrif á líf mitt þó að ég sé ekki mjög djúpt í listinni og listaheiminum og hef kannski meira verið á öðrum vettvangi. Ég hugsa að það samfélag sem er á svipuðum stað og ég, sem nýt þessara frægu listamanna í gegnum ýmsa viðburði á mínum lífsferli — ég horfi svolítið öðruvísi á það hvaða listamaður er mikilvægur minni sjálfsmynd heldur en hvernig akademían eða fagfólkið lítur á það. Þess vegna finnst mér svolítið erfitt að skilja hvernig hægt er að koma hér upp og segja að það sé hægt að meta hvaða list það er sem hefur haft hvað mest áhrif á sjálfsmynd þjóðar, að fagfólk hafi eitthvert meira vit eða skoðun á því en ég. Mér finnst þetta svolítið eins og að fá fagmenn til þess að segja hvaða stjórnmálaflokkur eigi að fá þá virðingu að vera settur á einhver heiðurslaun fyrir áhrif sín á samfélagið og sjálfsmynd þjóðar út á við.


Ræðumaður: Vilhjálmur Árnason

Virðulegi forseti. Ég skynja það nú að við hv. þingmaður erum algjörlega sammála um að það er mikilvægt að heiðra listamenn og listafólk. En  hvort að heiðurslaun séu akkúrat rétta leiðin til þess, þar greinir okkur á, eða þessi takmörkun á því að heiðra að hámarki 25. Sá sem fer einu sinni inn á listann hefur hingað til ekki farið út af honum aftur nema þegar viðkomandi andast. En við þekkjum samt hér  í þessum sal að það  er misjafnt hvernig aðdragandinn er að því hvernig  valið er á listann. Þar hafa þessi sjónarmið komið fram og það hefur verið kallað, held ég,  í þessa fagnefnd  alveg síðan 2016 eða 2017. Þá er  ekkert síður pólitík innan listaheimsins  en hér inni á Alþingi, ef ekki meiri, varðandi hvaða listgreinar eiga fulltrúa þar inni. Og svo koma að sjálfsögðu kynin og aðrar breytur þar inn í. Við höfum oftar en ekki fengið mikið af tölvupóstum og skeytum, bæði frá listamönnunum sjálfum og frá stjórnmálaflokkum eða frá fólki innan þeirra sem tala fyrir einstaka listamönnum og við vitum alveg að það er mjög mikil pólitík á bak við þetta kerfi þó að við séum með þessa nefnd og hún hafi verið kölluð til. Það er líka pólitík innan listaheimsins varðandi hvernig valið er í nefndina, hvernig listgreinarnar er metnar, virðing á milli listgreina. Þetta þekkjum við allt hér sem höfum fylgst með þessu ferli um langan tíma.


Ræðumaður: Vilhjálmur Árnason

Virðulegi forseti. Ég þakka hv. þm. Loga Einarssyni fyrir hans ræðu  í þessu máli. Ég get tekið undir margt í ræðunni en það var annað sem mér fannst kannski ekki alveg vera í takti við það frumvarp sem ég var að leggja hér fram. Ég byrja á að spyrja hv. þingmann hvernig hann fékk það út að ég væri að blanda þessum tveimur málum saman, af því að ég reyndi, bæði í greinargerðinni með frumvarpinu og í máli mínu, að segja að þetta væri einmitt sitthvor hluturinn og að ég væri ekki að fjalla um starfslaun listamanna hér. Ég sagði að það væri frekar  að þróa þau áfram til að styðja við unga og nýja listamenn og annað slíkt.

Ég get tekið undir mikilvægi listarinnar og fjölbreytni hennar. Í þessu frumvarpi er ekki neitt gert til þess að draga úr aðkomu ríkisins að listsköpun eða mikilvægi listar í landinu, langt í frá. Það er bara erfitt að svara þeirri spurningu að þó að við viljum heiðra okkar virðulega, góða og mikilvæga listafólk, hvernig það réttlætir það að viðhafa kerfi þar sem aðeins að hámarki 25 útvaldir af Alþingi fá heiðurslaun en  allir hinir sem eru að gera það svo gott — ég hugsa að listgreinarnar séu örugglega fleiri en 25.  Hvernig er þá hægt þá að réttlæta slíkt kerfi sem var búið til á öðrum forsendum í staðinn fyrir að opna hugann og sjá hvernig við getum heiðrað fleira af okkar góða listafólki?




Ræðumaður: Vilhjálmur Árnason

Virðulegi forseti. Hér ætla ég að mæla fyrir frumvarpi mínu til laga um brottfall laga um heiðurslaun listamanna, nr. 66/2012.

Lög nr. 66/2012 fólu í sér að árlega voru 25 listamönnum veitt heiðurslaun í fjárlögum og námu þau sömu upphæð og starfslaun listamanna á hverjum tíma. Eftir sjötugt námu þau hins vegar 80% af starfslaunum til samræmis við eftirlaunarétt annarra stétta.   Með frumvarpinu er lagt til að lög um heiðurslaun listamanna, nr. 66/2012, verði felld brott. Þó verði tekið tillit til réttinda þeirra sem hafa nú þegar hlotið heiðurslaun á grundvelli laganna. Því er talið rétt að þeim sem nú þegar hafa á einhverjum tímapunkti hlotið heiðurslaun samkvæmt ákvæðum laganna verði greidd heiðurslaun til æviloka og mun Alþingi ekki hrófla við þeim hópi listamanna. Þó getur enginn listamaður sem ekki hefur áður hlotið heiðurslaun haft réttmætar væntingar um að hljóta heiðurslaun samkvæmt lögum um heiðurslaun listamanna, enda er það undir Alþingi komið hverju sinni hverjir hljóta heiðurslaun.

Heiðurslaun listamanna eru í eðli sínu frábrugðin starfslaunum listamanna samkvæmt lögum um listamannalaun, nr. 57/2009 og er mikilvægt að hafa þennan skýra mun á að hér er aðeins fjallað um brottfall heiðurslauna listamanna en ekki starfslauna listamanna enda sitthvort markmið og algerlega sitthvor virknin í þessum tvennu lögum.

Í lögum um listamannalaun kemur skýrt fram í 1. gr. að tilgangur þeirra sé að „efla listsköpun í landinu“, sem sagt starfslaununum, en slíkan tilgang eða markmið er ekki að finna í lögum um heiðurslaun listamanna. Í raun virðast lögin ekki hafa neinn eiginlegan tilgang annan en að veita afmörkuðum hópi listamanna föst mánaðarlaun fyrir vel unnin störf á sviði lista, enda er ekki gerð krafa um nokkurs konar vinnuframlag frá þeim sem þiggja heiðurslaun eftir að launin eru veitt. Markmið laganna er því ekki að efla þá sem hljóta heiðurslaunin í listsköpun sinni, enda eru heiðurslaunaþegar yfirleitt komnir á eftirlaunaaldur og oft hættir allri listsköpun. Það er náttúrlega ekki algilt  af því að listin fer aldrei úr listamanninum, það er nokkuð ljóst. Þess utan geta listamenn ávallt sótt um starfslaun listamanna á grundvelli laga þar um, óháð aldri, og geta því þeir listamenn sem komnir eru á eftirlaunaaldur og enn að störfum aflað sér tekna með þeim hætti.

Heiðurslaun listamanna virðast því ekki bera neinn samfélagslegan ávinning, enda er það ekki markmið laganna. Eðlilegt verður að telja að samfélagslegur ávinningur sé forsenda fyrir fjárútlátum hins opinbera til íþrótta, lista og menningar almennt. Í tilviki heiðurslaunanna er tilgangur þeirra einungis að heiðra afmarkaðan hóp listamanna sem talinn er hafa skarað fram úr á starfsævi sinni. Færa má rök fyrir því að það sé vel til fundið að heiðra slíka listamenn með einhverjum hætti, en þá væri réttara að gera það með öðrum hætti en föstum launum á kostnað ríkissjóðs. Lengi vel var litið á heiðurslaun listamanna sem eins konar ellilífeyri sem átti að tryggja eldri listamönnum fjárhagslegt öryggi á efri árum. Slík sjónarmið eiga þó ekki við í dag þar sem almannatryggingakerfið tryggir listamönnum jafnt sem öðrum ellilífeyri.   Þegar ákvörðun er tekin um að veita tilteknum listamanni heiðurslaun liggur nánast ekkert hlutlægt mat þar að baki og svo gott sem eingöngu unnt að ákveða hverjir séu þess verðugir að hljóta heiðurslaun á grundvelli huglægs mats. Í ljósi þess að list getur oft verið pólitísk, til að mynda ádeilur á einstaka stjórnmálamenn eða flokka, má líta svo á að óheppilegt sé að hinir sömu stjórnmálamenn og eru skotspónn ýmissa listamanna ákveði hverjir skuli hljóta heiðurslaun, enda getur það hæglega haft í för með sér að ákvörðunin verði ekki tekin út frá listrænni arfleifð manna heldur pólitískum skoðunum þeirra.   Jafnframt er ferlið í kringum úthlutun heiðurslauna ógagnsætt og oft vandséð hvaða rök liggja að baki vali á listamönnum á heiðurslaunalistann. Slík framkvæmd er til þess fallin að varpa skugga á heiðurslaunafyrirkomulagið og vekur upp efasemdir um fagleg vinnubrögð við úthlutun heiðurslauna.

Ég vona að við getum fengið hér málefnalega og góða umræðu um þetta frumvarp og það fari til þóknanlegrar meðferðar í virðulegri allsherjar- og menntamálanefnd þar sem  fjallað verður um þetta. Ekki væri verra að það tækist  sátt um það hvort við fyndum  eitthvað annað kerfi til að heiðra okkar góðu listamenn   en með því að samþykkja heiðurslaun fyrir þá frá Alþingi sem, eins og hér kom fram, eru að hámarki 25 í hvert skipti. Þessi heiðurslaun eru því mjög takmörkuð auðlind. Frekar ætti að horfa á það hvernig við eflum nýja, unga listamenn enn meira og finna góða leið til að heiðra okkar góðu listamenn samt sem áður, sem ég tel að sé mjög gott mál. En ég held að  vegna breyttra aðstæðna, eins og ég kom inn á;  við höfum almannatryggingakerfi og eftirlauna- og lífeyrissjóðskerfi eru allt önnur og annað slíkt, sé kominn tími til að finna nýja leið í þessum efnum.


Ræðumaður: Guðrún Hafsteinsdóttir

Heldur betur ekki.Virðulegi forseti. Ef til þess kemur að framfylgja þurfi ákvörðun dómara og taka barn úr umráði foreldris og setja í hendur hins foreldris ber að fara eftir ákvæðum 45. gr. barnalaga. Í 3. mgr. þeirra laga kemur fram að ef til aðfarar kemur skuli sýslumaður boða fulltrúa barnaverndar í umdæmi þar sem aðförin fer fram til þess að vera viðstaddan gerðina og það kemur einnig skýrt fram að lögreglumenn skuli vera óeinkennisklæddir. Eftir því sem ráðherra sá í fjölmiðlum í gær var það ekki raunin og ég tek það alvarlega. Ég tek það til skoðunar, að það verði farið yfir þessa verkferla og það verði farið yfir málið.

Ég vil líka taka það fram að ég hef rætt við barnamálaráðherra um málið og við munum vinna að því í sameiningu, þar sem að barnaverndarnefndir eru á forræði barnamálaráðherra, að skoða hvernig þessi ferlar voru og við munum gera allt sem í okkar valdi stendur til að tryggja öryggi og hagsmuni barna á Íslandi.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir fyrirspurnina. Ég vil byrja á því að segja að það tók verulega á að sjá fréttirnar í gærkvöldi og fylgjast með málinu eins og hægt var. Ég vil líka fá að segja að það bærðust auðvitað þær tilfinningar í brjósti mínu hvort — já, áhyggjur mínar af velferð barnanna í þessum aðstæðum sem þarna sköpuðust. Ég verð samt að segja að ég þekki málið ekki og ég hef ekki heimild til að tjá mig um einstök mál. Ég get ekki annað en svarað hv. þingmanni með almennum hætti. Þarna var aðfararbeiðni. Við erum aðilar að Haag-samningnum og þarna kemur aðfararbeiðni og því ber íslenskum stjórnvöldum að framfylgja henni. Hins vegar, áður en dómari úrskurðar um beiðni um aðför  ber honum að gæta að 43. gr. barnalaga og það ber einnig að taka tillit til réttar barna til að tjá sig um mál er varða hag þeirra.  Það er ekki í höndum sýslumanns að leggja mat á aðfararbeiðnina sem slíka heldur er hlutverk sýslumanna að framkvæma ákvarðanir dómstóla á grundvelli laga en ávallt með hagsmuni barna að leiðarljósi.


Ræðumaður: Þórdís Kolbrún R. Gylfadóttir

Herra forseti. Hv. þingmaður þarf ekki að velkjast í vafa um það að sú sem hér stendur er mætt til starfa. Það inniber að sjálfsögðu meðferð fjárlagafrumvarpsins og þau verkefni sem koma upp. Ég var bara að benda á þá staðreynd að fjárlagafrumvarpið er á forræði fjárveitingavaldsins og er hér til meðferðar, þannig að því sé haldið til haga, það skiptir máli.

Ég vona að hv. þingmaður, að teknu tilliti til alls sem hann nefnir hér, sé sammála mér í því að það sé grundvallaratriði og mikilvægt að Alþingi Íslendinga afgreiði fjárlög sem styðja við það meginmarkmið okkar allra að ná tökum á verðbólgu þannig að það skapist forsendur til að lækka vexti. Vegna þess að ef svo er ekki þá erum við í vanda stödd og þá munu allir þeir hópar sem hv. þingmaður nefndi verða í frekari vandræðum þegar fram líða stundir þannig að þetta er sameiginlegt verkefni, sameiginlegt hagsmunamál. Ég vil síðan nefna það að við höfum að sjálfsögðu tryggt kaupmátt öryrkja að því leyti að lífeyrir er verðtryggður, sem skiptir máli í þessu sambandi.


Ræðumaður: Þórdís Kolbrún R. Gylfadóttir

Herra forseti. Fjárlagafrumvarpið er auðvitað komið inn til þingsins og mælt fyrir því á sínum tíma, ekki af mér en þáverandi hæstv. fjármálaráðherra, þannig að núna er það eðli máls samkvæmt í meðförum þingsins. Alla jafna, eins og ég veit að hv. þingmaður veit, tekur frumvarpið einhverjum breytingum og það eru ýmis mál sem koma upp á þessu tímabili frá því að fjárlagafrumvarpið er lagt fram og þangað til það er afgreitt. Ég hins vegar get ekki annað sagt en að ég muni sjálf leggja á það höfuðáherslu og vonast til þess að fjárveitingavaldið afgreiði fjárlög með sem skynsamlegustum og ábyrgustum hætti þar sem er forgangsatriði að við styðjum í raun við það verkefni sem við sem samfélag stöndum frammi fyrir. Við berum okkar ábyrgð í því að það sé aðhald í fjárlögunum og að við styðjum við peningastefnu og verkfæri Seðlabankans. Það þýðir að við getum ekki haldið öllu óbreyttu ef það á að setja marga nýja milljarða í ýmis verkefni. Það verður áskorun vegna þess að það eru mörg verkefni sem koma upp og það eru mörg verkefni sem þarf að leysa.

Hv. þingmaður nefnir hér bændur og ég er algerlega sammála hv. þingmanni í því að vitaskuld getum við ekki horft upp á meiri háttar fjöldagjaldþrot ungra bænda í landinu eða bænda yfir höfuð sem muni hafa meiri háttar áhrif á byggðastefnu, matvælaframleiðslu o.s.frv. Það verkefni er í vinnslu. Það er hópur að störfum og það er verið að afla gagna til að hægt sé að taka ákvarðanir af viti inn í framtíðina.

Varðandi húsnæðismálin þá er aftur, og það sem allt þetta á sameiginlegt, forgangsverkefni að ná niður verðbólgunni þannig að hægt sé að lækka vexti sem mun hafa jákvæð áhrif á alla þessa hópa sem hv. þingmaður nefndi sérstaklega.


Ræðumaður: Þórdís Kolbrún R. Gylfadóttir

Herra forseti. Ég sagði ekki að 90 milljarðarnir hefðu allir verið teknir af tekjulægstu hópum í þessu landi. Ég sagði að það væri rangt að 90 milljarðar í skattalækkanir hefðu verið teknir úr velferðarkerfinu þegar við höfum sett himinháar fjárhæðir í velferðarkerfið til viðbótar við það sem áður var. Það sem ég sagði var að tekjulægstu hóparnir hefðu notið góðs af þeim tekjuskattsbreytingum sem farið var í á síðasta kjörtímabili og við höfum markvisst horft á þann hóp og spurt okkur hvernig hægt er að bæta stöðu þeirra. Það er kannski ágætt að hér komi skýrt fram að það sem hv. þingmaður er hér að boða er að það þurfi frekari skattahækkanir sem heita því nafni. Sama hvaða nöfnum hv. þingmenn geta nefnt það þá eru skattahækkanir skattahækkanir. Við höfum einfaldlega að mínu mati alls ekki gengið of langt í skattalækkunum. Aftur nefni ég að okkar vandi og vandi ríkissjóðs er ekki tekjuvandi. Það er miklu frekar útgjaldavandi sem blasir við okkur þar sem verkefnið er skýrt og ég heyrði hv. þingmann ekki koma með neinar sérstakar lausnir á því. En það er einfaldlega verkefnið.


Ræðumaður: Þórdís Kolbrún R. Gylfadóttir

Herra forseti. Ég get alveg staðið hér og tekið undir það og bakkað það upp að mér þykir góð hugmynd almennt að lækka skatta og gjöld. Þar erum við hv. þm. Kristrún Frostadóttir einfaldlega ósammála í grundvallaratriðum. Hv. þingmaður segir að skattalækkanirnar þýði að við höfum tekið út úr velferðarkerfinu 90 milljarða. Þetta er einfaldlega alrangt og það er ótrúlegt af öllu því sem hv. þingmaður getur komið hér fram með og lagt á borð, að það sé teiknað þannig upp að við hefðum tekið út úr velferðarkerfum 90 milljarða. Bíddu, hvað höfum við verið að gera? Við höfum bætt í alls staðar í velferðarkerfinu. Fjármunir sem hafa verið settir í Landspítalann, í heilbrigðiskerfið almennt, í aðra þjónustu á sviði velferðarmála, í það fara peningarnir. Við verjum meiri hluta alls sem við öflum af vinnandi fólki í þessu landi í þessi kerfi og við höfum bætt í þau þannig að það er einfaldlega rangt að við höfum tekið út úr velferðarkerfinu 90 milljarða. Við höfum einmitt gert hið öfuga, við höfum bætt í velferðarkerfið.

Nei.Hv. þingmaður segir síðan að við höfum lækkað skatta mest á þá sem mest hafa. Tekjusagan sýnir svart á hvítu að bæði hafa aðilar vinnumarkaðarins komið því þannig fyrir að laun tekjulægstu tíunda hafa hækkað hlutfallslega meira en annarra tekjutíunda og sömuleiðis hafa tekjuskattsbreytingar sem ríkisstjórnin hefur farið í einmitt nýst þeim tekjulægstu meira heldur en öðrum tekjuhópum. Það er sú pólitík sem hér hefur verið keyrð og þess vegna áttu þessir 90 milljarðar, sem hv. þingmaður nefnir að séu ekki lengur teknir í skatta, áður heima á heimilum tekjulægstu hópanna að uppistöðu til. Það er rangt að við höfum tekið 90 milljarða úr velferðarkerfinu og það er rangt að við höfum verið að lækka skatta mest á þá sem hæst laun hafa á kostnað þeirra sem minnst hafa.


Ræðumaður: Birgir Ármannsson

Til svara eru: Fjármála- og efnahagsráðherra, matvælaráðherra, menningar- og viðskiptaráðherra, mennta- og barnamálaráðherra og dómsmálaráðherra.


Ræðumaður: Birgir Ármannsson

Forseti ráðgerir að gera hádegishlé um klukkan 12 til klukkan 13 vegna nefndarfundar.


Ræðumaður: Diljá Mist Einarsdóttir

Virðulegi forseti. Ég þakka hv. þm. Birgi Þórarinssyni framsöguna og frumkvæðið. Málið er mjög jákvætt og snýr að því að færa kristinfræðikennslu í grunnskólum til fyrra horfs, eins og var til 2008. Það ætti hverjum manni að vera ljóst að áherslan á kennslu um kristna trú skýrist af menningu okkar og tengslum við sögu kristinnar trúar í landinu, enda er kristin trú sérstaklega tekin út fyrir sviga í lögum um grunnskóla. Það er bundið í lög að starfshættir grunnskóla skuli mótast af kristinni arfleifð. Þekking á kristinni trú er sömuleiðis grundvallarforsenda þess að skilja vestræna menningu okkar og samfélagsgerð. Með þessu er með engum hætti gert lítið úr mikilvægi almennrar trúarbragðakennslu, enda er hún mikilvæg til skilnings á menningu og sögu annarra þjóða. Það eru að vísu ekki ríkjandi viðhorf víðast hvar í heiminum. Það kenna sannarlega ekki allar þjóðir heims t.d. kristinfræði til að efla umburðarlyndi og þekkingu á menningu og sögu annarra þjóða.

Virðulegi forseti. Kristin trú er rótgróin í íslenskri menningu og sögu sem ekki verður skilin án grunnþekkingar á kristni, hvað sem líður trúarsannfæringu hvers og eins. Íbúar hér eru að miklum meiri hluta kristinnar trúar og hér er stjórnarskrárvarin þjóðkirkja. Skilningur á íslensku þjóðfélagi og sögu hlýtur að vera forgangsmál í kennslu grunnskólabarna. Kennsla um kristna trú snýr m.a. að kennslu um grunngildin okkar sem eru kærleikur, fyrirgefning, miskunnsemi og mannvirðing. Við erum sannarlega lánsöm að búa í þjóðfélagi þar sem kristin gildi eru samofin menningunni.


Ræðumaður: Birgir Þórarinsson

Herra forseti. Ég þakka hv. þingmanni og tek alveg undir það með honum að það er sjálfsagt að fræða um skyldleika trúarbragðanna. Það er bara mjög mikilvægt, sérstaklega þegar kemur að umburðarlyndinu. Við erum náttúrlega að horfa upp á mörg stríðin og annað slíkt sem tengist trú, því miður.

En af því að hv. þingmaður minntist hér aðeins á trúboð þá held ég að ég hafi farið mjög vel yfir það í minni framsöguræðu að hér er ekki um trúboð að ræða. Ég vitnaði m.a. í dr. Sigurð Pálsson og fleiri sem hafa gefið mjög greinargóðar útskýringar á því hversu mikilvæg fræðslan er en að hún sé ekki og eigi ekki að vera trúboð. Ég held að það sé alveg skýrt í þessu frumvarpi og að það þurfi enginn að efast um það.

Af því að hv. þingmaður minntist aðeins á samfélagsmiðlana þá finnst mér bara ágætt að koma því á framfæri — hver er staða grunnskólanna í dag? Við sjáum það að einelti er að aukast í grunnskólunum og einelti eykst mjög í kringum 2012 sem er um svipað leyti og samfélagsmiðill sem heitir á ensku Snapchat kemur fram á sjónarsviðið þar sem er hægt að senda myndir og annað slíkt. Við sjáum það á öllum tölum að einelti hefur aukist í grunnskólum og töluvert á síðustu árum og það kemur fram í könnunum sem hafa verið gerðar. Í dag er það þannig að fjórði hver nemandi í 6. bekk hefur tilkynnt um einelti. Þetta eru svakalega háar tölur. Sömuleiðis hefur sjálfsálit unglinga dalað og ofbeldi nemenda gagnvart kennurum í grunnskólum aukist. Það er áhyggjuefni hvert við stefnum og tel ég að þetta frumvarp sé liður í því að vinna gegn þessari þróun og einmitt að nemendur fái þessa þjálfun í siðferði sem þau geta svo stuðst við með biblíusögunum sem eru mjög heppilegar, einfaldar  og hafa þessa djúpu siðferðilegu merkingu. — Ég þakka hv. þingmanni fyrir gott andsvar.


Ræðumaður: Birgir Þórarinsson

Herra forseti. Ég þakka hv. þingmanni fyrir andsvarið. Það er alveg rétt hjá hv. þingmanni að það segir í 2. gr. grunnskólalaganna, þ.e. svokallaðri markmiðsgrein, frá 2008 að starfshættir grunnskóla skuli m.a. mótast af kristinni arfleifð íslenskrar menningar. Það er ekki síst þess vegna sem ég tel að það sé eðlilegt framhald af þessu einmitt að leggja það til hér, eins og er lagt til í þessu frumvarpi, að það verði aukin áhersla á kristinfræði í grunnskólum. Það er alveg í rökréttu framhaldi af þessari markmiðsgrein sem ég var að lesa hér áðan. Eins og kom fram í andsvari sem ég átti hér á undan við hv. þm. Lilju Rannveigu Sigurgeirsdóttur er það einmitt þess vegna sem tel ég nauðsynlegt að auka vægi kristinnar kennslu eða kristinfræðikennslu í skólum, m.a. vegna þess að við stöndum frammi fyrir því að það er orðið töluverður fjöldi barna sem hefur ekki íslensku að móðurmáli, er af erlendu bergi brotinn og býr hér á landi og hefur kannski önnur trúarbrögð o.s.frv. Þannig að þetta er partur af því að hafa skilning á eigin trúarbrögðum til að öðlast skilning og umburðarlyndi gagnvart öðrum trúarbrögðum.

Hv. þingmaður kom ágætlega inn á þetta og ég þakka honum fyrir hans andsvar. Eins og ég segi þá hlýtur að vera eðlilegt að fjallað sé ítarlega um þau trúarbrögð sem eru ríkjandi í samfélaginu og að sjálfsögðu er náttúrlega bara þekking á kristninni forsenda skilnings á vestrænni menningu almennt og samfélagi. Þannig að ég vona svo sannarlega  að þetta frumvarp fái góðan framgang hér í þinginu og hlakka til þess þegar það kemur fyrir nefndina og að fá gesti o.s.frv.

Ég minni ræðumann á tímann.


Ræðumaður: Birgir Þórarinsson

Herra forseti. Ég þakka hv. þingmanni fyrir þetta ágæta innlegg í þessa umræðu og ég minni bara á, eins og ég minntist á hér í minni ræðu, að þegar þessi breyting er gerð þá er trúarbragðafræðsla felld undir samfélagsgreinarnar og þá er tíminn orðinn naumt skammtaður. Það voru allir kennarar sammála því sem ég ræddi við að það þyrfti að auka þennan tíma og að þetta kæmi bara niður á þessum greinum og niður á kennslunni. Ég er þeirrar skoðunar að það sé mjög mikilvægt að þekkja eigin trúarbrögð og sérstaklega þegar kemur að fjölmenningu, það sé mikilvægt til þess að auka skilning á trúarbrögðum annarra. Ég held ég hafi fært ágætisrök fyrir því hér í minni ræðu.

Kjarni málsins er þessi að það hefur dregið úr kennslu í kristinfræði í skólum landsins og ég tel það vera óheppilegt. Ég tel það mjög gott innlegg fyrir börn í dag að þekkja biblíusögurnar eins og ég nefndi. Það er alveg rétt sem hv. þingmaður nefndi að það er minnst á þær í aðalnámskrá en eins og ég sagði áðan þá er ekki verið að fylgja þessu nægilega vel eftir. Þess vegna er afar mikilvægt að þetta sé fastmótað og m.a. að kristinfræði verði kennd helminginn af þessum tíma sem ætlað er í þetta, eins og ég nefndi áðan. Í mínum huga er þetta frumvarp mjög skýrt. Og eins og ég sagði þá ræddi ég þetta við kennara og ég hef fengið mikla hvatningu, m.a. frá kennurum sem telja að við þurfum að bæta okkur í þessum efnum og eru að sjálfsögðu fylgjandi því að kristinfræði sé kennd í skólum.


Ræðumaður: Birgir Þórarinsson

Herra forseti. Ég þakka hv. þingmanni fyrir andsvarið og gott að fá þetta fram vegna þess að þetta er einmitt það sem ég komst að þegar ég var að vinna þetta frumvarp. Ég vil taka það fram að ég var í góðu samstarfi við þá sem þekkja vel til þessara mála. Ég ræddi við kennara, ég ræddi við prófessora við Kennaraháskóla Íslands, þannig að ég var með fólk með mér í þessari vinnu sem þekkir mjög vel hvernig þessum málum er háttað. Þeim bar öllum saman um að það er ekki nein staðfesta í kennslunni, þ.e. kennarar hafa í raun og veru frjálsan vilja með það hvað þeir kenna þegar kemur að trúarbragðafræðinni. Ef kennari hefur sérstakan áhuga á t.d. búddisma eða einhverju svoleiðis, þá getur hann kennt meira um þau trúarbrögð en önnur trúarbrögð, þ.e. það vantar þessa skýru leiðbeiningar um það hvernig kennslunni skuli háttað. Það er alveg rétt sem hv. þingmaður nefndi að það er að sjálfsögðu minnst á kristni í aðalnámskrá og í kennslunni en hún er ekki kennd sem sérstakt fag lengur og út á það gengur hluti þessa frumvarps. Ég legg m.a. til að það verði fastákveðið með hvaða hætti kennslunni skuli háttað, þ.e. það skuli kennt 50% um kristni og 50% um önnur trúarbrögð vegna þess að framkvæmdin hefur verið önnur og það tel ég óheppilegt. Þess vegna er lögð áhersla á að það verði skýrt með hvaða hætti kennslunni verði háttað og aukið vægi kristinfræðikennslu. Það er það sem frumvarpið gengur út á og skýrt með hvaða hætti kennslunni skuli háttað.


Ræðumaður: Birgir Þórarinsson

Frú forseti. Ég mæli hér fyrir frumvarpi til laga um breytingu á lögum um grunnskóla, nr. 91/2008, kristinfræðikennsla. Flutningsmenn eru Birgir Þórarinsson, Ásmundur Friðriksson, Jakob Frímann Magnússon, Jón Gunnarsson, Vilhjálmur Árnason, Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Inga Sæland og Tómas A. Tómasson.

Frumvarpið hljóðar svo:

„1. gr.

Á undan orðinu „trúarbragðafræði“ í 2. mgr. 25. gr. laganna kemur: kristinfræði og.

2. gr.

Lög þessi öðlast þegar gildi.“

Ég vík þá að greinargerðinni, frú forseti.   Frumvarp þetta var lagt fram á 151. löggjafarþingi, 141. mál, en náði ekki fram að ganga og er nú lagt fram að nýju. Frumvarp þetta lýtur að því að auka veg kristinfræðikennslu í grunnskólum landsins eins og var fyrir gildistöku grunnskólalaga, nr. 91/2008. Heiti námsgreinarinnar trúarbragðafræði verði breytt í kristinfræði og trúarbragðafræði. Áherslan á kristna trú umfram önnur trúarbrögð helgast af menningu okkar og tengslum við sögu kristinnar trúar í landinu, sbr. 2. gr. grunnskólalaga frá 2008, þar sem segir að starfshættir grunnskóla skuli m.a. mótast af „kristinni arfleifð íslenskrar menningar“. Eðlilegt hlýtur að teljast að fjallað sé ítarlega um þau trúarbrögð sem ríkjandi eru í samfélaginu og þekking á kristni og Biblíunni er forsenda skilnings á vestrænni menningu og samfélagi. Þekking á eigin trú er forsenda til skilnings á trú annarra og leið til umburðarlyndis. Skólanum er ætlað að miðla grundvallargildum þjóðfélagsins, sem hér á landi eru byggð á kristnum rótum.

Nám í kristinfræði er mikilvægt til skilnings á hugtökum eins og kærleik, umhyggju og umburðarlyndi, sbr. markmiðsgrein grunnskólalaga. Lögð verði áhersla á að nemendur læri að þekkja þá samkennd og siðferði sem birtist okkur í sögum guðspjallanna, að nemendur öðlist þjálfun í siðferði, sem þau geta stuðst við, með því að þekkja biblíusögurnar og merkingu þeirra.

Í kjölfar breytingar á grunnskólalögum, sem hér er lögð til, ber að uppfæra aðalnámskrá grunnskóla, m.a. kafla 6.1., kafla 8.5., kafla 24.1. og kafla 24.2., í samræmi við efni frumvarpsins. Í námsgreininni kristinfræði og trúarbragðafræði skal hlutfall kennslu í kristinfræði vera 50% og trúarbragðafræði 50%. Jafnframt þarf að uppfæra og auka námsefni á þessu sviði. Sem dæmi má nefna að hið víðfeðma námssvið samfélagsgreina hefur ekki nema 11,46% af heildartímafjölda nemenda í grunnskólum, sbr. almenna hluta aðalnámskrár 2011. Hlutfallið er því lægra en það var áður en ólíkar greinar samfélagssviðsins voru sameinaðar. Æskilegt er í ljósi þess hversu samfélagsgreinarnar eru margar og víðfeðmar að auka heildartímafjöldann. Greinarnar eru saga, landafræði, þjóðfélagsfræði, trúarbragðafræði, lífsleikni, heimspeki ásamt siðfræði, sbr. aðalnámskrá grunnskóla, greinasvið 2013.

Ég ætla hér næst, frú forseti, að víkja að ágripi af sögu kristinfræðikennslu á Íslandi. Kirkjan festi rætur í íslensku samfélagi fljótlega eftir kristnitökuna árið 1000. Fast helgihald, guðsþjónustur, dýrlingar og ýmsar hátíðir sýna að kirkjan snerti líf einstaklinga nánast alla ævi þeirra. Kirkjur, skólar og klaustur risu, bókmenntir og listir blómguðust og kirkjan varð æ viðameiri stofnun í samfélaginu. Þannig var kirkjan og hugmyndafræði hennar meðal hornsteina samfélagsins næstu fimm hundruð árin, eða þar til nýr siður var tekinn upp.

Fræði Lúthers hin minniBarnalærdómskverVið siðbreytinguna um 1550 jókst menntun enn frekar. Marteinn Lúther taldi menntun gegna mikilvægu samfélagslegu hlutverki í hæfni manna til að sinna veraldlegum skyldum. Trúarleg fræðsla þjónaði andlegum tilgangi. Á Íslandi jókst almenn menntun og hófst formleg kennsla í kristnum fræðum á þeim tímapunkti. Kennslan fólst fyrst og fremst í þátttöku fólks í guðsþjónustum kirkjunnar en kennslubækur í lestri geymdu þó oft fræðslu um kristna trú. Árið 1594 voru gefin út á Íslandi í þýðingu Odds Gottskálkssonar og árið 1736 var gefið út í íslenskri þýðingu en það innihélt 759 spurningar og svör. Árið 1746 kom tilskipun frá konungi um að fimm til sex ára börn ættu að læra fræði Lúthers og síðar kverið. Prestar skyldu vitja heimila og fylgjast með námi barna og sekta heimili ef því var ekki sinnt. Skylda var að hefja kristindómsnám fyrir 10 ára aldur og ljúka því fyrir 14 ára aldur, vanræksla varðaði sektum.

Skipulögð kennsla kristinfræði hófst ekki fyrr en í kringum 1879. Þá voru lög samþykkt á Alþingi og staðfest af konungi, þar sem kveðið var á um að fræðslan væri á ábyrgð heimilanna en prestar hefðu eftirlit með henni. Það var hin opinbera og viðurkennda skipan þar til barnafræðslulög voru sett árið 1907. Með þeim lögum færðist skipan fræðslumála undan umsjá kirkjunnar og yfir til ríkis og skóla.

Árið 1929 var gefin út námskrá þar sem fram kom að kennsla kristinfræði skyldi hefjast við átta ára aldur og ljúka við 13 ára aldur. Gefnar voru út biblíusögur á síðari hluta 19. aldar og voru þær kenndar ásamt kverunum, Gamla testamentinu, Nýja testamentinu, sálmum og bænum. Námið var að mestu í formi utanbókarlærdóms og kennarar og prestar sáu um kennslu þrátt fyrir að búið væri að aðskilja kirkju og skóla. Með þessari námskrá hófst biblíusögukennsla í því formi sem best er þekkt í dag. Biblíusögurnar eru síðast nefndar í aðalnámskrá grunnskóla 2007 en þar kemur fram að biblíusögur séu veigamikill þáttur og nemendur eigi að leita eftir trúarlegri merkingu þeirra, menningaráhrifum og tengslum við daglegt líf.

Fræðslulög voru sett árið 1946 sem varð til þess að vægi kristinfræðslu rýrnaði. Árið 1960 var ný námskrá gefin út. Þar var nánar farið í það námsefni sem kenna átti en nemendur áttu að læra ákveðna sálma, ritningargreinar og þekkja helstu viðburði kirkjusögunnar. Markmið voru sett fram varðandi kennsluna, hún átti meðal annars að veita nemendum þekkingu á aðalefni ritningarinnar, fræða nemendur um líf Jesú Krists og efla þroska þeirra með fræðslu um lífsskoðun og kristna siðfræði.

Í lögum um grunnskóla sem sett voru árið 1974 kom nýtt ákvæði þar sem fram kom í fyrsta sinn að kristilegt siðgæði skyldi móta skólastarfið og að sérstaklega skyldi kenna siðfræði og almenn trúarbrögð. Dr. Gunnar Thoroddsen talaði fyrir því á Alþingi að kristið siðgæði ætti heima í markmiðsgrein um grunnskólana. Í 2. gr. laganna sagði svo:

„Starfshættir skólans skulu því mótast af umburðarlyndi, kristilegu siðgæði og lýðræðislegu samstarfi.“

Þá um  kristinfræði í aðalnámskrá grunnskóla frá 1976 til 2007.   Í kjölfar laga um grunnskóla kom út aðalnámskrá grunnskóla árið 1976. Kristinfræðikennsla breyttist þar á róttækan hátt þannig að kristilegt siðgæði fékk aukna áherslu, aðrar kirkjudeildir og önnur trúarbrögð sömuleiðis. Breyttar áherslur voru kynntar, með auknu tilliti til nemenda og skilnings þeirra á námsefninu.   Þar er í fyrsta sinn talað um aðrar kirkjudeildir og önnur trúarbrögð samhliða kristinfræði og siðfræði:

„Tilgangur náms í kristnum fræðum, siðfræði og fræðslu um önnur aðaltrúarbrögð er að veita nemendum þekkingu á kjarna og kenningu kristinnar trúar, sögu og útbreiðslu hennar og áhrifum á líf einstaklinga og menningu þjóða, leiðbeina nemendum um undirstöðuatriði kristinnar siðfræði og fræða þá um önnur helstu trúarbrögð nútímans.“

Aðalnámskrá árið 1989 var áþekk. Þar kemur fram að undir námsgreinina falli kennsla í kristinfræði, siðfræði og trúarbragðafræði og kenna eigi hana í 1.–9. bekk. Náminu er ætlað að veita nemendum þekkingu og skilning á kristindómi, lögð er áhersla á kristinn mannskilning og siðferðileg atriði í tengslum við mannleg samskipti, þjóðlífið og nýtingu náttúruauðlinda.

Eðlilegt þótti að byggja kennsluna á túlkun evangelísk-lúterskrar kirkju þar sem nánast öll þjóðin tilheyrði þjóðkirkjunni eða evangelísk-lúterskum fríkirkjusöfnuðum, sbr. 62. gr. stjórnarskrár lýðveldisins Íslands. Trúarbragðafræðin felst í því að nemendur þekki muninn á kristni og öðrum trúarbrögðum og kunni skil á grundvallarmun á trúarbrögðum, hugmyndum sem og sameiginlegum þáttum. Jafnframt segir:

„Mikilvægt er að sýna nærgætni þegar fjallað er um málefni og viðhorf sem tengjast heimilum, t.d. neyslu og lífsvenjur. Þetta á sérstaklega við um trúar- og lífsskoðanir.“

Ákvæði um undanþágu frá kennslugreinum þar sem fjallað er um trúar- og lífsskoðanir fólks kom fyrst fram í aðalnámskrá grunnskóla árið 1989:

„Með hliðsjón af sérstöðu þessara þátta, einkum hvað varðar trúfrelsi, er heimilt að veita einstökum nemendum undanþágu frá ákveðnum þáttum skyldunáms grunnskóla. Jafnframt ber að tryggja hverjum nemanda sem fær undanþágu jafnvæg tækifæri til menntunar og þroska.“

Í aðalnámskrá árin 1999 og 2007 er tekið fram að kristin trú hafi verið mótandi afl í íslensku þjóðlífi og að meira en 95% þjóðarinnar séu skráð í kristin trúfélög og ekki sé hægt að skilja sögu og menningu þjóðarinnar án þekkingar á kristinni trú, siðgæði og sögu kirkjunnar.   Í aðalnámskrá árið 1999 segir:

„Kristilegt siðgæði á að móta starfshætti skólans ásamt umburðarlyndi og lýðræðislegu samstarfi. Þó að þetta eigi við um skólastarfið almennt hlýtur kennsla í kristnum fræðum að sinna þessum þætti sérstaklega og vinna markvisst að því að stuðla að siðgæðisþroska nemendanna í glímu við siðferðileg álitamál. Gengið er út frá því að það sé gert í ljósi kristilegrar siðfræði.“

Enn fremur segir:

„Námi í kristnum fræðum, siðfræði og trúarbragðafræði er ætlað að stuðla að menntun og þroska nemenda og efla skilning þeirra á íslensku samfélagi og menningu í fortíð og nútíð.“

Í sérstökum kafla um kristinfræði, siðfræði og trúarbragðafræði segir:

„Kristin trú á sér rætur í sögulegum atburðum, allt frá tímum Gamla testamentisins, sem ná hámarki í lífi, starfi og kenningu Jesú Krists. Framhald þeirrar sögu er svo saga kristinnar kirkju allt til okkar daga. Í námskránni er leitast við að láta þessa sögulegu framvindu og tengsl hennar við nútímann verða ljós, svo og margvísleg trúarleg og menningarleg áhrif hennar. Mikilvægur hluti þessarar sögu er einnig saga einstaklinga og hreyfinga sem markað hafa spor í þágu trúar, mennta og mannúðar.“

Í aðalnámskrá 2007 er aðaláhersla á kristna trú í trúarbragðafræðikennslu, einkum evangelísk-lúterska trúarhefð. Vegna víðtækra áhrifa Biblíunnar, trúarbókar kristinna manna og gyðinga, á trú, siðgæði og menningu í heiminum sem og á íslenska tungu, er markmið námsins að efla þekkingu nemenda á henni. Önnur trúarbrögð, svo sem búddadómur, hindúasiður, íslam og gyðingdómur, eru mikilvæg vegna tengsla þeirra við landafræði og sögu heimsins.

Grunnur þess siðgæðis sem íslenskt þjóðfélag hefur byggt á er í anda kristilegs siðgæðis. „Við eigum ekki að vera feimin við að segja að við séum kristið samfélag,“ sagði Þorgerður K. Gunnarsdóttir menntamálaráðherra í umræðum á Alþingi um kristilegt siðgæði í nóvember 2007. Engu að síður mælti ráðherra fyrir því að kristinfræði yrði ekki lengur kennd sem sérstakt fag. Með gildistöku nýrra grunnskólalaga, nr. 91/2008, var því fallið frá því að kenna kristinfræði sem sérstakt fag.

Um núgildandi aðalnámskrá.   Töluverðar breytingar voru gerðar á almenna hluta aðalnámskrár grunnskóla 2011 í tíð Katrínar Jakobsdóttur menntamálaráðherra. Námsgreinin kristinfræði er ekki lengur til, sbr. grunnskólalögin 2008.

Í nýjustu aðalnámskrá grunnskóla frá 2013 breyttist tilhögun kennslu trúarbragða lítið frá fyrri árum og er trúarbragðafræðsla ein af níu námsgreinum sem falla undir samfélagsgreinar. Er það á valdi hvers skóla eða kennara að skipta þeim tíma sem gefinn er á milli þessara greina. Það er mat viðmælenda við vinnslu frumvarpsins að sá tími sé of naumt skammtaður. Ekkert opinbert samræmi er milli skóla landsins um hversu mikinn tíma þeir nýta í hvert fag innan samfélagsfræðinnar. Kom það fram af hálfu viðmælenda að dæmi séu þess að kristinfræði fái minna vægi í trúarbragðafræði en önnur trúarbrögð.

Kristin- og trúarbragðafræðikennsla hefur þróast hægt og rólega og erum við langt komin frá þeim markmiðum kennslunnar sem sett voru á miðri 16. öld. Ágreiningsmálin virðast þó ávallt þau sömu, þ.e. hvað á að kenna og hver á að sjá um það. Á síðustu áratugum hefur bæst við ágreiningur um hvernig hægt sé að taka tillit til allra og koma í veg fyrir mismunun vegna trúar- og lífsskoðana en halda samt í þær hefðir sem við höfum sem kristið samfélag.

Formleg kristinfræðikennsla á Íslandi þar sem kristinfræði var kennd sem sérstakt fag stóð frá miðri 16. öld til ársins 2008 eða í tæp 460 ár. Frá árinu 2008, við gildistöku nýrra grunnskólalaga, hefur kristinfræði verið kennd sem hluti af trúarbragðafræðslu, ekki sem sérstakt fag, eins og áður segir.

Frú forseti. Menning okkar og saga mótast af kristni og eðlilegt er að spurt sé hvaða hlutverki kristinfræðikennsla geti gegnt í nútímasamfélagi, þar sem sívaxandi veraldarhyggja og fjölhyggja eru áberandi. Andstæðingar kristinfræðikennslu vísa gjarnan til þess að æ fleiri segi sig úr þjóðkirkjunni og fáir trúi á guð.

Upplestrarkeppni í grunnskólaFlutningsmenn eru þeirrar skoðunar að taka eigi tillit til þeirra trúarbragða sem hafa verið ráðandi í mótun menningar okkar og samfélags. Kristni er samofin sögu þjóðarinnar í meira en þúsund ár. Ekki er hægt að skilja menningu okkar nema hafa þekkingu á kristnum gildum, svokölluð fjölmenningarhyggja kemur þar ekki í staðinn. Rökin eru þar af leiðandi menningar- og samfélagsleg, eða með öðrum orðum að það sé eðlilegt að þau trúarbrögð sem eru ríkjandi í samfélaginu fái viðeigandi umfjöllun í kennslunni. Þetta er best gert með því að gera breytingar á gildandi kennslufyrirkomulagi á þann veg að kristinfræði fái aukið vægi á ný, eins og var fyrir gildistöku laga nr. 91/2008. Tengsl skóla og okkar kristna menningararfs eru mikilvæg til þess að viðhalda skilningi á grundvallaratriðum hinnar menningarlegu umgerðar þjóðarinnar. Hinn kristni grunnur er þjóðinni ekki minna virði en sagan og tungan. Þess má geta í þessu sambandi að í handbókinni segir að kristinfræði henti sérstaklega vel til undirbúnings fyrir vandaðan lestur.

Flutningsmenn leggja til að áhersla á kristinfræði verði aukin innan trúarbragðafræðinnar. Hér á landi fer innflytjendum sem koma frá ólíkum menningarheimum fjölgandi og eykur það kröfur um umburðarlyndi og gagnkvæma virðingu.

Með vaxandi fjölgun íslenskra ríkisborgara sem eru af erlendu bergi brotnir eykst nauðsyn þess að brjóta niður múra á milli menningarheilda og trúarhópa og auka þar með umburðarlyndi. Slíkt er best gert með sérstakri fræðslu um ríkjandi trú landsins, kristni, og almennri fræðslu um trúarbrögð heimsins og þar með menningu og siði þjóða og þjóðarbrota. Til að slík fræðsla verði að gagni og nái að stuðla að alhliða þroska nemenda og virkri þátttöku þeirra í lýðræðisþjóðfélagi þarf hún að ná til allra.

Árið 2002 gaf Evrópuráðið út tilmæli um að aðildarríkin geri sér grein fyrir því að trúarbrögð séu mikilvægur þáttur í evrópsku samfélagi og að menntun sé lykillinn að baráttunni gegn fáfræði, staðalímyndum og misskilningi varðandi trúarbrögð og leiðtoga þeirra. Evrópunefnd gegn kynþáttafordómum og umburðarleysi, á ensku European Commission against Racism and Intolerance, telur að menntun gegni mikilvægu hlutverki í baráttunni gegn skorti á umburðarlyndi og kynþáttafordómum, þar sem nemendur séu fræddir um fjölbreytileika mannlífsins og mismunandi trúarbrögð.

Fræðsla í kristnum fræðum, siðfræði og trúarbragðafræði miðlar nemendum þekkingu á eigin rótum.

Kirkjan veitir mikilvæga þjónustu á ýmsum sviðum og er fólki mikilvæg. Reynslan sýnir að aðstæður geta einnig skapast þar sem fólk leitar mjög til kirkjunnar. Má þar nefna náttúruhamfarir og slys. Um síðustu áramót voru um það bil 60% þjóðarinnar í þjóðkirkjunni. Fleiri kristnir söfnuðir eru í landinu og á síðustu árum hefur fjölgað töluvert í söfnuði kaþólskra.

Markmið kennslunnar í kristinfræði og trúarbragðafræði á að vera í góðu samræmi við nútímasamfélagið. Kennarar virði ólíkan trúarlegan og menningarlegan bakgrunn nemenda og kennslan byggist á fræðslu. Nemendur læri að setja kristinfræðinámið í stærra þekkingarlegt samhengi. Þeir öðlist siðfræðilegan, siðferðilegan og félagslegan þroska, öðlist getu til að skilja viðhorf trúarbragða gagnvart einstaklingi, samfélagi og umhverfi, læri að bera virðingu fyrir fólki af annarri menningu og trú, geti tekið upplýstar ákvarðanir og rökstutt þær.

Tengja þarf kennsluna við samfélagið, menninguna og nútímann. Fræða þarf um góðar og slæmar afleiðingar trúarbragða á víðum grundvelli. Nemendur læri að bera virðingu fyrir trú og skoðunum annarra. Lögð verði áhersla á að hlutverk kennara felist í fræðslu en ekki trúboði.

Mikilvægt er að nemendur fræðist um þá trú sem mótað hefur samfélagið óháð kirkjusókn. Kirkjusókn eða sveiflur í henni frá einum tíma til annars hagga ekki menningararfi þjóðarinnar. Veraldarvæðing og einkatrú ætti ekki að hafa áhrif á það hvað við lærum um sögu okkar og samfélag. Á Norðurlöndum er kristinfræðikennsla yfirleitt skilgreind sem hluti af almennri menntun. Grunnskólar í Danmörku byggja trúarbragðakennslu á kenningum dönsku þjóðkirkjunnar, siðfræði, biblíusögum og sögu kristninnar. Í Noregi segir að skólinn skuli byggjast á grunngildum hins kristna arfs.

Fræðsla í kristnum fræðum á ekki að hafa trúarlega boðun að markmiði. Í því felst að kennslan á að vera fræðileg en ekki boðandi. Í sem grófustu dráttum má skipta kristinfræðikennslu í siðfræðihluta og sagnfræðihluta. Trúfræðsla gæti verið þriðja sviðið en hana má fella undir sagnfræði, sé hlutleysis gætt. Sem siðfræði er trúarbragðafræðsla afar mikilvæg. Í siðfræðilegri fjölhyggju nútímans ætti fræðslan að gera nemendur vel í stakk búna til að fást við spurningar sem snúa að hversdagslífinu og auka umburðarlyndi og gagnkvæman skilning á ólíku lífsviðhorfi. Þrátt fyrir það getur siðfræðin ekki svarað spurningum um tilgang og lífsgildi nema að takmörkuðu leyti. Hún getur ekki farið fram eins og sagnfræðikennsla, sem staðreyndanám, né heldur sem einhvers konar áróðursfærsla fyrir ákveðnum viðhorfum. Kennslan krefst hlutleysis og ætlast er til að hún fáist við raunveruleg vandamál. Mikilvægt er að undirbúa kennara og kennaranema vel fyrir kennslu þessarar námsgreinar.

Hið trúarlega efni í siðfræðikennslunni hefur einkum mikilvægu fræðsluhlutverki að gegna. Hefðir og saga skipta máli og fyrir Vesturlönd er sérstök áhersla á kristna siðfræði- og trúarhefð, umfram aðra trúarbragðafræði, skiljanleg í ljósi náinna tengsla við siðfræði og sögu kristninnar.

Pælingar IDr. Páll Skúlason segir í riti sínu um siðfræðikennslu:

„Að vega og meta rök er mikilvægur þáttur siðfræðikennslunnar. Siðfræðikennsla er í raun ekki kennsla, heldur þjálfun. Góð kennsluaðferð í siðfræði er umræða um kröfuna um samkvæmni. Að aga fólk til samkvæmni milli orða og breytni er mikilvægt verkefni siðfræðikennslu því að slíkt er helsta leiðin til að þjálfa fólk til að móta heilsteypta hugsun og taka ákvarðanir vitandi vits um eigin afstöðu og viðhorf.“

Fjölskylda og nánasta umhverfi eru helstu áhrifavaldar á siðferðisvitund barna en skólanum er ætlað að hvetja börn og unglinga til að huga að forsendum og rökum hugmynda og skoðana.

Siðfræðikennsla er mikilvæg í skólum og aukin áhersla á kristinfræði ætti að efla trúarlegan, siðferðilegan og félagslegan þroska nemenda.

Skólinn er ekki trúboðsstofnun og því á kennslan ekki að stangast á við trúfrelsi. Það er kirkjunnar og trúfélaganna að sjá um boðun trúarinnar en ekki skólans. Á sama hátt er það ekki hlutverk skólans að vinna ákveðnum trúarskoðunum fylgi þótt fjallað sé um þær í kennslunni.

Skólanum er ætlað að miðla þekkingu og auka skilning á kristinni trú og öðrum trúarbrögðum. Hægt er að kenna kristinfræði og vísa til kristindómsins án þess að boða hann. Markmið grunnskólans í lögum er byggt á kennslufræði og aðferðafræði. Kennslufræðin felur í sér markmið og innihald kennslunnar en aðferðafræðin, sem er sjálfstæð grein, fæst við að útfæra kennslufræðina á nákvæman hátt. Kristindómurinn fæst við manninn í heild og tilveru hans og í þeim skilningi er kristinfræðikennslan ekki eitthvað sem takmarkast við trúarlegan þátt mannlífsins.

Markmið og innihald kennslunnar er innan þess ramma sem fræðsluyfirvöld setja skólum. Kirkjan ákveður ekki hvernig kristinfræði er kennd. Aðferðafræðinni er ætlað að miða að fræðslu og miðlun þekkingar.

Kirkja og skóli á 20. öldDr. Sigurður Pálsson segir í riti sínu að skólinn eigi að miðla menningararfinum og stuðla að persónuþroska barna. Trúarlegur þáttur menningarinnar er mótandi en skólinn á þó ekki að vera framlenging á starfi kirkjunnar.

Með aukinni áherslu á kristinfræði er ekki gert lítið úr mikilvægi þekkingar á öðrum trúarbrögðum. Við hljótum að gangast við því hver við erum, sögulega, siðferðilega og trúarlega.

Frá kristnitökunni fyrir um þúsund árum hefur kristin kirkja og kenning leikið stórt hlutverk í íslenskri menningu og sögu. Íslensk menning verður því vart skilin án þekkingar á grundvallaratriðum kristindómsins og áhrifum hans á sögu þjóðarinnar. Ef markmið íslenska menntakerfisins er að leggja rækt við sögu og menningu þjóðarinnar ætti ekki að gleyma þeirri staðreynd.

Trúin og sagan að baki ólíkum siðferðisviðhorfum er jafn mikilvægur hluti kennslunnar og siðfræðin sjálf. Án þessara þátta er illmögulegt að þekkja uppruna siðferðishugmynda og vinna að samstöðu og skilningi milli ólíkra viðhorfa.

Foreldrar og samfélagið eiga að kynna trúna fyrir börnunum því ef við gerum það ekki erum við í raun að velja fyrir þau. Því sá sem ekki kynnist trúnni getur ekki með góðu móti hafnað henni. Við þurfum að treysta börnunum til að velja því valið er mikilvægt hverjum manni. Það gerir kröfu um að við tökumst á við spurningar um okkur sjálf, mannlega tilveru, tilgang lífsins, stöðu mannsins í veröldinni og grundvöll siðferðisskoðana. Af hverju ættum við að takmarka kosti barnanna eða jafnvel forða þeim frá þeim? Kristinfræði getur hjálpað nemendum að taka sjálfstæða og ígrundaða ákvörðun um hvort þeir vilji aðhyllast kristni, önnur trúarbrögð eða jafnvel engin.

Í löndum þar sem aðskilnaður ríkis og kirkju hefur farið fram, eins og í Svíþjóð, er enn lögð mest áhersla á kristna trú í trúarbragðafræðslu grunnskólanna.

Eðlilegt er og æskilegt að kristinfræði sé kynnt æsku þjóðarinnar í meira mæli en gert er. Æska landsins á rétt á að fá að kynnast trúarbrögðunum sem mótuðu það samfélag sem við búum í. Saga landsins og kristni er að mörgu leyti samofin, þess vegna á kristinfræðin að njóta sérstöðu innan veggja grunnskólanna. Eðlilegt er að hún sé því í forgrunni í kennslu trúarbragða og vegna tengsla trúarinnar við sögu Íslands og menningu.

Tengslin eru menningarleg, söguleg og félagsleg. Okkur ber að kynna áhrifin sem kristnin hefur haft á samfélag okkar. Eðlilegt er því að fræða sérstaklega um ríkjandi trú landsins. Það gerir nemendur læsa á íslenska og vestræna menningu og menningararf.

Í þeim heimi sem við lifum í dag þar sem samfélagsmiðlarnir eru yfir og allt um kring og með öllu því sem þar gengur á er mikilvægt að börn læri að þekkja þá samkennd og siðferði sem birtist okkur í sögu guðspjallanna. Það er mikilvægt að nemendur öðlist þjálfun í siðferði sem þau geta stuðst við og þar eru biblíusögurnar eins og áður sagði mjög heppilegar, einfaldar til skilnings en með djúpa siðferðilega merkingu. Það er boðskapurinn um kærleikann, hin ríka áhersla á náungakærleikann, sömuleiðis réttlætið, fyrirgefninguna og mannvirðingu.

Karl Sigurbjörnsson biskup sagði að það væri hættulegt ef kynslóðir vaxi úr grasi sem hafa ekki skilning á grundvallarþætti okkar menningar og samfélags sem birtist okkur í boðskap kristninnar. Hann sagði það vera alvarlegt að börn landsins væru að rofna úr tengslum við það sem við höfum lifað eftir um aldir á Íslandi og mótað er af kristnum gildum og kristinni trú. Þess vegna væri nauðsynlegt að efla kennslu í kristinfræði í skólum. Æska landsins á rétt á að fá að kynnast trúarbrögðunum sem mótuðu það samfélag sem við búum í í dag.

Að þessu sögðu, herra forseti, þá vísa ég málinu til hv. allsherjar- og menntamálanefndar.


Ræðumaður: Birgir Þórarinsson

Frú forseti. Ég mæli hér fyrir frumvarpi til laga um breytingu á lögum um erfðafjárskatt, nr. 14/2004, ættliðaskipti bújarða. Flutningsmenn eru Birgir Þórarinsson, Ásmundur Friðriksson, Jón Gunnarsson, Njáll Trausti Friðbertsson, Óli Björn Kárason og Vilhjálmur Árnason.

Frumvarpið hljóðar svo:

„1. gr.

Við 1. mgr. 1. gr. laganna bætist: og 18. gr. a.

2. gr.

Á eftir 18. gr. laganna kemur ný grein, 18. gr. a, svohljóðandi:

Erfðafjárskattur leggst ekki á jarðir sem notaðar eru undir landbúnaðarrekstur líkt og slíkur rekstur er skilgreindur í 4. mgr. 3. gr. búnaðarlaga, nr. 70/1998, séu eftirfarandi skilyrði uppfyllt:

1.   Landbúnaðarrekstur var á jörðinni þegar arfleiðandi lést eða þegar sýslumaður áritaði erfðafjárskýrslu þegar um er að ræða fyrirframgreiðslu arfs.

2.   Arftaki erfði landið skv. 2. gr. erfðalaga, nr. 8/1962.

3.   Arftaki haldi áfram landbúnaðarrekstri í 10 ár frá dagsetningu arftöku.

Leggi arftaki landbúnaðarrekstur af áður en 10 ár eru liðin frá arftöku er arftaka skylt að greiða fullan erfðafjárskatt af eigninni. Þá skal skattstofn erfðafjárskatts miðast við fasteignamatsverð jarðarinnar á því tímamarki er búskapur lagðist af.

3. gr.

Lög þessi öðlast gildi 1. janúar 2024.“

Ég vík þá að greinargerðinni með frumvarpinu, frú forseti.

Talsverð umræða hefur verið um vanda við kynslóðaskipti í búskap. Núverandi samningar við bændur bera með sér að sá vandi hefur verið að nokkru verið viðurkenndur, með úrræðum til að styðja við nýliða. Allt eins mætti horfa til kynslóðarinnar sem er að láta af búskap og láta úrræðin vinna með markmiðum samninga bænda og ríkis. Eldri kynslóðir hafa yfirleitt lakan lífeyrisrétt. Lengi framan af voru reglur með þeim hætti að bændur gátu ekki safnað sér lífeyrisréttindum í samræmi við umsvif síns búskapar. Á margan hátt er fullt eins mikilvægt og vænlegt til árangurs að horfa til þess að auðvelda kynslóðaskiptin með úrræðum fyrir þann sem lætur af búskap.

Í frumvarpi þessu eru bújarðir sem erfast skv. 2. gr. erfðalaga, nr. 8/1962, undanþegnar erfðafjárskatti, að því skilyrði uppfylltu að erfinginn eða erfingjar haldi áfram búskap á jörðinni í 10 ár. Að mati frumvarpshöfunda yrði með samþykkt þessa frumvarps stigið mikilvægt skref í átt að ásættanlegri nýliðun í landbúnaði. Það er grundvöllur nýliðunar að ungum bændum sé gert mögulegt að eignast jörð eldri kynslóða án þess að stofna til þungrar skuldabyrði. Algengt er að það sé vilji eiganda bújarðar að henni sé ráðstafað innan fjölskyldunnar og jafnvel til tiltekins ættingja sem hyggst halda áfram búskap á jörðinni. Verðmæti bújarða hafa oft og tíðum aukist verulega á liðnum árum og áratugum og getur því reynst erfitt fyrir næstu kynslóðir að taka við rekstri búsins ef á þeim hvílir há erfðafjárskattskvöð. Sé næstu kynslóðum gert of erfitt fyrir aukast jafnframt líkurnar á því að bújarðir verði seldar, en í mörgum tilvikum má ætla að hinn nýi eigandi hyggist nýta jörðina til annars en landbúnaðarreksturs.

Sambærilegt fyrirkomulag og hér er lagt til þekkist víðs vegar erlendis, hvort sem er í Evrópu eða öðrum heimsálfum. Í Finnlandi er bújörð til að mynda metin á 40% af markaðsverði við álagningu erfðafjárskatts og í Ungverjalandi er hlutfallið 25%. Í Bretlandi og Póllandi eru svo bújarðir að öllu undanþegnar erfðafjárskatti að vissum skilyrðum uppfylltum. Þá eru ótalin þau lönd sem hafa afnumið erfðafjárskatt með öllu og má þar nefna Svíþjóð og Noreg sem nærtækustu dæmin.

Samkvæmt frumvarpinu er afnám erfðafjárskattsins háð sérstökum skilyrðum eins og ég nefndi áður. Í fyrsta lagi verður jörðin sem um ræðir hverju sinni að hafa verið bújörð á þeim tíma sem arftaka átti sér stað, en ekki er gerð krafa um lágmarkstíma sem landbúnaðarrekstur þarf að hafa staðið yfir. Í öðru lagi eru það einungis arftakar samkvæmt 2. gr. erfðalaga sem falla undir frumvarpið, þ.e. niðjar og maki arfleiðanda. Markmið frumvarpsins er að auðvelda ættliðaskipti bújarða og gera bændum kleift að halda rekstri bújarðar innan fjölskyldunnar og því er ekki lagt til að aðrir arftakar en þeir sem að framan greinir geti notið góðs af undanþágunni. Í þriðja lagi er gerð sú krafa að arftaki haldi áfram búskap í 10 ár eftir að arftaka átti sér stað. Leggist búskapur af innan þeirra tímamarka skal arftaki greiða erfðafjárskatt samkvæmt 1. mgr. 2. gr. laga um erfðafjárskatt. Miðast þá skattstofn við fasteignamatsverð jarðarinnar á því tímamarki er búskapur lagðist af.

Ekki er gerð krafa um að landbúnaðarrekstur arftaka eigi að vera sams konar eða að sama umfangi og landbúnaðarrekstur arfleiðanda var, heldur er einungis skylt að halda búskap áfram í einhverri mynd svo að ákvæði frumvarps þessa eigi við.

Frú forseti, Mikilvægi innlendrar landbúnaðarframleiðslu er óumdeilt og lýtur ekki síst að matvælaöryggi þjóðarinnar. Innan fárra ára eða árið 2030 þarf að auka matvælaframleiðslu um 40% til að mæta aukinni fólksfjölgun. Nýliðun í landbúnaði er langt frá því að vera nægileg til að standa undir þeirri aukningu. Því er nauðsynlegt að færa í lög hvata fyrir einstaklinga til að stofna til landbúnaðarreksturs eða viðhalda honum, m.a. í gegnum húsnæðisstuðningskerfi og skattalöggjöfina. Þess má geta að fyrir tveimur árum kom út skýrsla um fæðuöryggi á Íslandi. Skýrslan var gefin út af Landbúnaðarháskóla Íslands og unnin fyrir atvinnuvega- og nýsköpunarráðuneytið. Skýrsla þessi er vel unnin og hefði mátt fá meiri athygli að mínum dómi. Eftir efnahagshrunið 2008 vöknuðu spurningar um fæðuöryggi þjóðarinnar og í ályktun sem samþykkt var á búnaðarþingi árið 2009 segir m.a.:

„Það liggur fyrir að þegar efnahagsörðugleikar dynja yfir hugsa einstakar þjóðir fyrst og fremst um að tryggja sínum eigin þegnum mat. […] Ekki er alltaf hægt að treysta því að unnt sé að flytja inn matvæli eða aðföng til matvælaframleiðslu.“

Það getur verið mismunandi milli þjóða hvernig best er að tryggja fæðuöryggi þeirra á óvissutímum. Mikilvægt er að eiga kost á að auka innlenda framleiðslu eftir þörf. Veiki hlekkurinn í fæðuöryggi Íslendinga er hversu háð við erum innfluttum matvælum og aðföngum til innlendrar matvælaframleiðslu. Þó að núverandi staða sé góð er óvíst um framvinduna og ef upp kæmu fordæmalausar aðstæður sem á einhvern hátt hindruðu innflutning og greið viðskipti milli landa. Ísland er í þeirri stöðu að geta framleitt fæðu langt fram yfir það sem þarf til að hafa fullt fæðusjálfstæði en er engu að síður meðal þeirra landa sem flytja inn hvað hæst hlutfall af sinni fæðu. Ísland hefur auðlindirnar til að standa vel að vígi í framleiðslu búfjárafurða, með grasbítum og grænmetisrækt og með nýtingu innlendra orkugjafa. Við gætum bætt í framleiðslu á korni, bæði fyrir búfé og til manneldis, og ríkisstjórnin hefur lagt sérstaka áherslu á að auka kornrækt í landinu. Þegar allt gengur eins og í sögu er auðvelt að gleyma öllum varúðarráðstöfunum og af tímum heimsfaraldursins Covid-19 er ýmislegt hægt að læra.

Allar greinar fæðuframleiðslu á Íslandi eiga það sammerkt að þær byggja á þekkingu sem er til staðar í landinu. Mannauðurinn í landbúnaði er það sem skiptir höfuðmáli. Án hans verður enginn landbúnaður og verður engin matvælaframleiðsla á Íslandi. En ef nýliðun í landbúnaði er ekki nægileg til að mæta aukinni fólksfjölgun í landinu erum við komin á hættulega braut. Það er skylda stjórnvalda að sjá til þess að eðlileg nýliðun eigi sér stað í landbúnaði og þetta frumvarp gengur út á það að færa í lög hvata fyrir einstaklinga til að stofna til eða viðhalda landbúnaðarrekstri og það er hagur okkar allra, frú forseti.

Að lokum vil ég segja að ég vona að þetta frumvarp nái fram að ganga og ég vil nota tækifærið og minna á það að á morgun eru ungir bændur með baráttufund í Salnum í Kópavogi sem hefst klukkan eitt. Þar á einmitt að ræða mikilvægi nýliðunar í landbúnaði og hvernig stjórnvöld geta komið þar að liði og þetta frumvarp er liður í því. Svo vil ég geta þess einnig að ég hef mælt hér fyrir þingsályktunartillögu um ættliðaskipti í landbúnaði þannig að það eru tvö þingmál sem ég hef mælt fyrir sem lúta að nýliðun í landbúnaði.

Að þessu sögðu, frú forseti, vil ég vísa málinu til hv. efnahags- og viðskiptanefndar.


Ræðumaður: Ásmundur Friðriksson

Virðulegur forseti. Ég hef áhyggjur af því að þessi breyting sem er fyrirhuguð á næstunni geti haft áhrif á greinina. Það er þó ekki víst. Mér finnst að það hafi aðeins verið dregið í land með að það sé verið að leggja búgreinina af. Ég heyri það á bændum og forystumönnum bænda að það sé afar einkennilegt að þessi grein sérstaklega sé gerð að einhverju vísinda- eða tilraunaverkefni núna þegar hún er búin að standa í 40 ár og það eru dýralæknar og lyfjafræðingar og alls konar menntað fólk sem starfar við þetta. Það er í rauninni ekki neitt nýtt sem þarf að leita að eða fræðast um, það þarf bara að halda áfram að gera það besta sem hægt er í þessu og gera það á vísindalegan og góðan hátt.


Ræðumaður: Ásmundur Friðriksson

Virðulegur forseti. Það eru svolítið miklir afarkostir að standa hér í púlti Alþingis og velja dauðdaga eða blóðgjöf. Ég held að blóðgjöf okkar mannanna til hvers annars sé náttúrlega mjög göfugt og þarft verkefni. Ég held að mikilvægast sé að við tökum höndum saman, bæði um blóðmerahald og búskaparhætti og að þeir séu allir þannig, sama hvar þeir eru, að dýrunum líði sem best. Við þekkjum þennan gang. Þetta er gangur lífsins, búinn að vera það frá ómunatíð, frá því að land byggðist og löngu áður. Fæðukeðjan er svona og við erum efst í henni og búum við það að sækja okkur mat og þess vegna er mjög mikilvægt að við allt það starf og alla þá vinnu sem við vinnum við, hvort sem það er til sjós eða lands, sé unnið af virðingu við dýrin og við sýnum þeim þá virðingu að ljúka þessu á þann hátt að sem minnstur skaði verði og sársaukinn verði sem minnstur. Ég vil nú bara segja það að þó að hv. þingmaður hafi talið spurninguna eitthvað út í bláinn þá er það auðvitað mjög mikilvægt að við setjum okkur í þessi spor. Meðferðin skiptir miklu máli og við eigum aldrei að láta hjá líða að gera athugasemdir við það þegar illa er farið með menn eða skepnur vegna þess að það á enginn að stunda þá iðju við hvorki menn né dýr.


Ræðumaður: Ásmundur Friðriksson

Virðulegur forseti. Við eigum samleið, ég og hv. þm. Eyjólfur Ármannsson, eins og svo oft áður, gamlir Austurbæingar úr Eyjum. Það er nú annaðhvort að við séum ekki í sama liði. Fyrir mér er blóðmerahald í sjálfu sér orðið hefðbundinn búskapur eftir 40 ára tilverurétt á Íslandi. Ég get ekki meint annað. Við getum auðvitað haft skiptar skoðanir um það, það er bara hið eðlilegasta mál. Ég hef fyrst og fremst verið að gera athugasemdir við  umræðuna, hvernig hún er lögð upp og hvernig er farið í  bændur í þessu máli. Mér finnst það bara ekki okkur sæmandi að gera það, hvorki á þennan hátt né að gera þeim það eða nokkrum öðrum sem ekki geta komið hingað í púltið og svarað fyrir sig, að saka þá um alvarlegan glæp sem er kallað dýraníð.


Ræðumaður: Ásmundur Friðriksson

Virðulegur forseti. Ég  þakka andsvarið. Ég vil nú biðja hv. þingmann afsökunar á því að ég náði ekki alveg fyrri hlutanum af því sem hann var að segja, var nú bara aðeins  upptekinn. Að því er varðar fjöldagjaldþrot bænda og hverjum er um að kenna þá liggur það alveg ljóst fyrir að ég hef aldrei hlaupist undan þeirri ábyrgð sem ég ber sem þingmaður eða nokkru öðru sem ég geri. Það er auðvitað þyngra en tárum taki að afkoma bænda hefur versnað á minni vakt. Það er bara þannig. Ég held reyndar að stór hluti af vanda bænda sé náttúrlega vandi okkar allra. Það er verðbólga, hækkandi vaxtastig og hækkandi kostnaður vegna hráefnis. Því held ég að það skýri sig sjálft.

Af því að hv. þingmaður talar um afkomu bændanna þá er auðvitað ömurlegt að kúabóndi sem gat tekið út úr rekstrinum u.þ.b. 8 milljónir á ári til að borga sér laun, nær eingöngu 2 milljónum  í dag. Hver getur sætt sig við þá ömurlegu afkomu? Hvað þá þegar við tölum um sauðfjárbúskapinn sem hefur nánast verið rekinn undir núllinu. Ég þekki bara ágætlega vel til í sauðfjárbúskap í gegnum góðan kunningsskap og vináttu í sveitinni. Þetta er náttúrlega algerlega ekki bjóðandi nokkru fólki að lifa við þau kjör sem sauðfjárbændur hafa búið við. Það fer ekki saman hljóð og mynd hjá okkur í þinginu þegar við tölum um að matvælaöryggi og fæðuöryggi í landinu þurfi að treysta en svo viljum við ekki treysta búskap og viðgang sveitanna í landinu með því að halda byggðinni gangandi.


Ræðumaður: Ásmundur Friðriksson

Er það þess vegna sem okkur gengur svo vel í baráttunni gegn fátækt?Virðulegur forseti. Það var eiginlega ekki andsvar í þessu, það var kannski haldið áfram að dylgja um dýraníð. Ég bara forbýð okkur að tala á þann hátt um þessa grein. Við getum alveg skipst á skoðunum um það hvort þetta sé eðlileg búgrein eða ekki en að nota þessi orð og þessa framkomu gagnvart fólkinu í sveitinni finnst mér bara algerlega fyrir neðan allar hellur. Það er fyrst og fremst það sem ég var að benda á. Ég náði ekki að svara varðandi stærsta hagsmunaflokk í heimi en ég held að Sjálfstæðisflokkurinn sé auðvitað alltaf tilbúinn að huga að þeim hagsmunum sem skipta máli fyrir land og þjóð. Það er nú bara okkar verkefni hér inni, 63 einstaklingar kosnir á þing að gæta hagsmuna.


Ræðumaður: Ásmundur Friðriksson

Virðulegur forseti. Ég þakka fyrir þetta andsvar. Hér er talað um að brjóta dýraverndarlög. Ég hef bara upplýsingar um það af þessum fundi atvinnuveganefndar að það hafi engin dýraverndarlög verið brotin á blóðmerum. Það hefur ekki komið fram. Það er hægt að fullyrða það, en það er bara ekki rétt samkvæmt því sem ég best veit. Og að við séum eina landið þar sem tekið er blóð úr merum og ásýnd okkar — ég held að eina ásýndin sem við þurfum að sýna hér er að við stöndum vörð um traust og gott atvinnulíf og um það gildi góðar og einfaldar reglur. Hvað varðar önnur lyf þá kom það líka fram á títtnefndum fundi að það væru auðvitað til önnur lyf, þau gerðu bara ekki sama gagn. Ég er náttúrlega hvorki lyfjafræðingur né lögfræðingur, ég er bara ekki sérfræðingur í neinu, en ég held að þetta sé ekki gert til gamans. Þetta er auðvitað bara gert vegna þess að þetta er það sem virkar best í þeim tilgangi að fjölga svínum. Það kom líka fram á fundinum að nú eiga gyltur heilmikið fleiri grísir heldur en áður. Það sparar mikið búfjárhald í þeirri grein þannig að þetta er auðvitað alls konar fram og til baka. Varðandi það að ríkisvaldið styðji bændur sérstaklega út af þessu þá held ég að við í þinginu ættum ekki að koma alltaf hér upp þegar við erum á móti einhverri atvinnugrein eða höfum einhverja athugasemd við hana, og benda á það að ríkið eigi að koma að og borga, menn geti bara hætt að vinna og ríkið borgi. Þetta er náttúrlega þannig að Ísland er að verða eitt allsherjarfríríki fyrir þá sem vilja ekki gera neitt og vilja fá allt frítt.


Ræðumaður: Ásmundur Friðriksson

Virðulegur forseti. Ég ætla aðeins að taka til máls undir þessum lið. Ég vil reyndar byrja á að lýsa því yfir að ef ég vildi síst munnhöggvast við einhverja þá væri það við þessa ágætu vini mína í Flokki fólksins. Við erum ekki sammála í þessu máli en erum trúlega sammála í flestum öðrum málum. Það er vík milli vina í smástund og við látum það yfir okkur ganga.

Það sem hræðir mig mest, virðulegur forseti, í þessari umræðu sem hér hefur farið fram er þessi þungi fullyrðinga og ásakana um dýraníð. Mér finnst það ekki sæmandi að tala svona hér í þingsal um íslenska bændur, að tala svona um fólk sem hefur sinnt þessu dýrahaldi í yfir 40 ár með miklum sóma. Ég þekki marga bændur og þeirra fólk og veit ekki um nokkurn mann, alla vega sem ég þekki, sem er vísvitandi að fara illa með blóðmerar. Ég hef upplýsingar um það að það séu minni afföll hjá blóðmerum en öðru afurðagefandi búfé í landinu. Það er einhver regla um það hvað talið er eðlilegt að afföll séu í bústofninum. Ég þekki það ekki, en ég hringdi til að fá upplýsingar um hvernig það væri almennt í bústofni. Það liggur fyrir og kom líka fram í atvinnuveganefnd um daginn að blóðmerahald hefur í 40 ár trúlega verið sú búgrein með hross sem fer hvað best með skepnuna. Ég ætla ekki að endurtaka hvað er tekið mikið blóð og hvað oft. En það vitum við og komið hefur fram í þessari umræðu að það er ekki gengið lengra í blóðtöku en leyft er. Fylgst er með því. Fyrir blóðtökuna er deyft þannig að hún sjálf á ekki að vera sársaukafull. Við sem höfum stundað atvinnulífið, hvort sem er í sveit eða úti á sjó, vitum það að atvik gerast. Þau gerast alls staðar í atvinnulífinu og jafnvel á Alþingi. Menn eru bara þannig á Alþingi að þeir og við erum bara mannleg. Auðvitað er alltaf óheppilegt þegar það gerist en þannig er nú lífið. Ég er ekki að gera lítið úr því en mér finnst þær ásakanir hérna, að segja að dýr liggi og blæði út eins og hvert annað rusl — er okkur sæmandi að segja þetta? Er sæmandi að segja það um fólk sem stendur þannig að búskap sínum? Ég segi nei.

Ég vil biðja íslenska bændur afsökunar á því að þessi orð skuli hafa fallið í þingsal. Ég bið þá afsökunar á því og mér finnast þetta ekki góðar kveðjur til ungra bænda, sem margir hverjir stunda einmitt blóðmerarækt, að nú þegar þeir eru að berjast fyrir lífi sínu og fyrir lífi sveitanna séu þeir kallaðir dýraníðingar og sagt að þeir labbi fram hjá deyjandi skepnu eins og hún komi þeim ekki við. Það særir mig. Það særir hvern einasta mann að svoleiðis sé talað og þannig eigum við ekki að tala. Við myndum ekki einu sinni tala svona hvert við annað hér, hvað þá um bændur sem eiga allt gott skilið og þurfa á öllu frekar að halda núna en svona sendingum.

Mér finnst í þessu máli eins og í of mörgum í þinginu að við séum í einhverju stríði við atvinnulífið. Þetta er bara árás á atvinnulífið. Þetta er búgrein sem er búin að vera innan Bændasamtakanna í 40 ár og er sérstök deild, og það á að fara að breyta því í það að vinna í vísindaskyni? Ætlum við að fara að stoppa fiskveiðar og fara að vinna þær í vísindaskyni? Við þyrftum þá ekki annað en að senda einhverja tvær trillur á sjó til að vita hvernig þorskurinn hefur það í sjónum. Er bara hægt að gera það eftir aldabúskap, í þessu tilfelli 40 ára búskap með blóðmerar, að segja að nú þurfi að fara að rannsaka þetta? Þeir vita allt um þetta og það þarf ekkert að rannsaka neitt, en það þarf að standa vel að öllu og við skulum halda áfram að tala fyrir því að bændur standi sig í stykkinu. Ég hef ekki áhyggjur af íslenskum bændum, að þeir standi sig ekki í stykkinu. Ég hef meiri áhyggjur af því að við hérna í þinginu stöndum okkur ekki í stykkinu og stöndum með þeim núna þegar allt er að fara til andskotans hjá þeim í búrekstrinum, og ekki allt þeim að kenna og örugglega fæst af því. Þeir stjórna ekki verðbólgunni í heiminum eða hækkunum á aðföngum, hvað þá hækkunum á vöxtum sem eru að drepa allt, ekki bara þá heldur okkur öll; börnin okkar sem eru að kaupa hús.

Ill meðferð á dýrum.Ég held að við ættum að senda hlýjar kveðjur í sveitina og ekki ásaka fólk þar um dýraníð. Það er alvarlegt að ásaka fólk um dýraníð. Ég veit ekki hvað fylgir þeirri sekt eða því broti að fólk sé sakað um dýraníð.  Það kom fram í atvinnuveganefnd þegar yfirdýralæknir kom að ekkert benti til þess að meðferð á blóðmerum bryti í bága við dýraverndarlög. Það er ekkert sem hefur komið fram um það að bændur hafi brotið dýraverndarlög gagnvart blóðmerum. En það er hægt að hlusta þegar útlendingar koma hingað og standa í þrjú ár og taka myndir af atvikum og klippa saman á ljótan hátt. Þá líta menn ekki vel út. Og hvað gerðu þeir þegar MAST óskaði eftir því að fá óklippt efni? Þá kom ekkert. Þeir vildu ekki senda sannleikann. Það má ekki segja sannleikann. Það á að halda lyginni á lofti. Það er óþverraskapur, alger óþverraskapur. Hvernig haldið þið að það væri ef ljósmyndari stæði á þingpöllunum í þrjú ár og tæki myndir af þingmönnum? Ég hugsa að það væri hægt að birta mynd af hverjum einasta þingmanni í einhverri stellingu sem væri óheppileg. Svo væri hægt að segja: Já, þetta er nú þingheimur. Svona lítur hann út.

Þetta er auðvitað bara óþolandi umræða. Fólk getur auðvitað haft allar skoðanir á blóðmerahaldi, ég skil það alveg. Þannig erum við bara gerð. En ásakanir í garð einstaklinga, í garð heillar stéttar blóðmerabænda, eru ódrengilegar.

Ég á það til.Fjölmiðlarnir hafa tekið þátt í þessu líka. Þeir senda dróna inn í fjárhúsin þar sem er verið að taka blóð, þar sem fjölskyldan á bænum stendur við merarnar og tekur blóð með dýralækninum sem er búinn að deyfa þær. Þá koma svífandi drónar frá fréttastofu Ríkisútvarpsins inn um gluggann sem enginn hafði boðið í heimsókn og þeir brjóta öll lög. Hvar eru fréttirnar af því í Ríkisútvarpinu eða ríkissjónvarpinu? Þeir segja ekki fréttir af sér og sínum, hvorki þegar þeir brjóta lög gagnvart persónufrelsi eða öðru frelsi, eða sameiginlegum tekjum okkar landsmanna. Ég held að þeir ættu nú að hætta að leika sér í drónaleik, snúa sér að því að segja sannar fréttir og láta fólk í atvinnulífinu í friði sem er að vinna sína vinnu og vill fá frið. Það er lágmark að banka upp á, vegna þess að í sveitinni er vel tekið á móti öllum. Ég er alveg sannfærður um það að þeir sem urðu fyrir þessu hefðu boðið fólkinu í kaffi og leyft því að koma og vera viðstatt ef fólk hefði bara sýnt almenna kurteisi, sem vantar upp á. Hana vantar líka upp á í þeim orðum sem hér hafa fallið í dag gagnvart bændum.  Ég bið þá afsökunar á því fyrir hönd þingsins að þetta skuli vera sagt á þeim tíma sem við þurfum að senda hlýjar kveðjur í sveitina, baráttukveðjur, og þyrftum kannski að horfa í eigin barm og hvernig við getum betur staðið með bændum í þeirra erfiðleikum í dag.


Ræðumaður: Friðjón R. Friðjónsson

Hæstv. forseti. Skynsemistillögur, segir þingmaðurinn, en leitar aftur bara til þess sem áður hefur verið reynt; styrkir og styrkjapottar, ríkisútgjöld. Það er nánast hvergi í þessum tillögum Miðflokksins horft til markaðsbúskapar. Það er nánast hvergi horft til þess að nota nýjar leiðir eins og t.d. ræktun Vaxa hérna í útjaðri höfuðborgarsvæðisins, sem eru nýjar leiðir í ræktun grænmetis og framtíðarleiðir. Nei, Miðflokkurinn horfi bara til baka og horfir bara á það sem Jónasi frá Hriflu mistókst og ætlar að endurtaka það. Það er alveg rétt að báðir þingmenn Miðflokksins eru líklega eindregnir stuðningsmenn íslensks landbúnaðar, eins og formaður Miðflokksins var að segja, og það erum við Sjálfstæðismenn líka. En ég tel að við getum ekki notað sömu gömlu aðferðirnar og hafa fært íslenskan landbúnað í þá stöðu og hann er núna til að leysa vandann sem er, heldur verðum við að fá markaðinn með okkur í lið og koma landbúnaðinum miklu frekar úr klyfjum hinnar þungu hendi ríkisins, frekar en að auka á þungann og drepa hann endanlega.


Ræðumaður: Friðjón R. Friðjónsson

Hæstv. forseti. Mig langar til að þakka hv. þm. Sigmundi Davíð Gunnlaugssyni, formanni Miðflokksins, fyrir þessa tillögu vegna þess að hún sýnir hvernig flokkur Miðflokkurinn er, sem er hefðbundinn, stjórnlyndur vinstri flokkur sem ætlar að stórauka ríkisútgjöld í kerfi með aðferðum sem eiginlega er bara hægt að rekja aftur til Jónasar frá Hriflu. Það er líklega þaðan sem allar hugmyndirnar eru.

Mig langar til að spyrja þingmanninn, vegna þess að hann hefur oft svona hnýtt í okkur Sjálfstæðismenn um að vera ekki nægjanlega miklir hægri menn: Hvað í þessum tillögum getur talist til hægri? Hefur hann kostnaðarmetið þessar tillögur? Og í ljósi þess að þegar maður skoðar tillögurnar og líklega meira en helmingur tillagnanna felur í sér stórfelld ríkisútgjöld, aukin ríkisútgjöld: Hvar ætlar hann að finna tekjurnar sem eiga að fara í þessi útgjöld og hvernig hyggst hann fjármagna það?


Ræðumaður: Þórdís Kolbrún R. Gylfadóttir

Frú forseti. Það er rétt hjá hv. þingmanni að húsnæðisvandinn er til staðar. Aftur er það eitthvað sem við berum ábyrgð á, sem skipulagsvaldið ber ábyrgð á. Almennt í regluverkinu eru tækifæri til að létta á, einfalda slíkar framkvæmdir og lækka kostnað. Þetta sáum við í úttekt OECD sem við létum gera. Þar eru nokkur hundruð tillögur að því hvernig hægt er að gera betur. Þær breyta ekkert öllu en hafa samt áhrif. Þetta er vandi sem löndin öll í kringum okkur glíma við. Það breytir því ekki að við þurfum að leysa það verkefni hér. Fjölgun fólks sem flytur til landsins til að sinna þeim störfum sem þarf að sinna ýtir undir þá áskorun. Það er sameiginlegt verkefni. Þess vegna skiptir máli að við skilum okkar í hlutdeildarlánum, stofnframlögum og öðru slíku. Ég er algjörlega sammála hv. þingmanni um fráflæðisvandann. Þar er einfaldlega uppi ómöguleg staða sem hefur verið við lýði allt of lengi. Það er verkefni sem okkur verður að takast að leysa. Það er ekki hægt að horfa upp á þann kostnað sem verður til þar. Við þurfum önnur úrræði til að bæta þjónustu við þá sem þurfa á þjónustu að halda og leita á Landspítala. Svo erum við með verkefni varðandi vísitölu neysluverðs í skoðun. Það myndi hafa áhrif á útreikninga og gæti hjálpað okkur sömuleiðis varðandi breytingar þar.


Ræðumaður: Þórdís Kolbrún R. Gylfadóttir

Herra forseti. Ef við erum sammála um að það séu ákveðnir þættir sem geta haft áhrif á verðbólgu — framleiðsluvandræði, eins og við sáum í Covid og eru nú liðin; eftirspurn, sem við sjáum að dregur nú úr; og síðan það að laun fylgi verðmætasköpun en ekki langt umfram það — þá myndi ég ætla að það hvort laun hækki langt umfram það sem er til skiptanna muni hafa áhrif á það hvort verðbólga fari niður eða ekki. Hins vegar er það alveg rétt að fjárlög, útgjöld okkar og fjárreiður ríkisins hafa sömuleiðis áhrif á verðbólguna. Ég vil ekki standa hér og segja að við horfum á það hvað aðrir geri í því og vonumst til þess að þeim gangi vel svo að verðbólga lækki. Við höfum líka hlutverki að gegna. Við berum okkar ábyrgð í því og aðrir bera sína. Það gengur ekki að þegar það er nefnt bendi sá sem er til svara á næsta mann sem beri ábyrgðina. Við berum öll ábyrgð saman. Ég mun ekki halda því fram að ég beri ekki ábyrgð, að ríkisstjórnin geri það ekki og að fjárveitingavaldið geri það ekki. Ég vona einlæglega — og ég meina það þegar ég segi það — að okkur takist að skila af okkur fjárlögum sem eru nægilega trúverðug svo að við getum með sanni sagt að við séum að gera það sem er ábyrgt og skynsamlegt í þeirri stöðu sem við erum í núna og skilum ekki af okkur fjárlögum sem styðja ekki við verðbólgumarkmið og aðgerðir Seðlabankans. Ég vona að þá getum við bent á aðila vinnumarkaðarins og sagt: Komið með vegna þess að það er sameiginlegt hagsmunamál okkar allra, alveg sama hvar við stöndum í íslensku samfélagi. Það er þannig að þau sem eru viðkvæmasti hópurinn geta síst ráðið við það. Við finnum öll fyrir því. Fjárlög og fjármálaáætlun eru mikilvægt púsl í þeirri mynd. Ég mun ekki skorast undan þeirri ábyrgð. Ég átta mig á þeirri ábyrgð og tek hana alvarlega. Ég finn líka fyrir því að það eru mörg mikilvæg verkefni sem kallað er eftir að þurfi meira fjármagn. Ef þau eru þeim mun mikilvægari verðum við að horfa til annarra útgjalda eða annarra aðgerða sem geta jafnað þá mynd.


Ræðumaður: Þórdís Kolbrún R. Gylfadóttir

Herra forseti. Við höfum selt hluta af bankanum. Það er áfram á áætlun að selja hann, sem er bæði skynsamleg ráðstöfun og rétt út frá hagsmunum skattgreiðenda og hagsmunum ríkissjóðs. Það verður mikil áskorun að gera það þannig að allir geti vel við unað. Ég mun ekki skorast undan þeirri ábyrgð og mun sannarlega leita til þingsins til að það verði gert með sem bestum hætti þannig að ríkissjóður og skattgreiðendur njóti góðs af þeirri ákvörðun og þeirri ráðstöfun. Við erum með allt of háan vaxtakostnað í dag. Ég nefni aftur að það eru sameiginlegir hagsmunir okkar allra að ná tökum á verðbólgu svo að hún lækki, vaxtavextir fari niður og vaxtakostnaður fari niður. Það hefur sömuleiðis áhrif á ríkissjóð og er gríðarlega mikið hagsmunamál fyrir ríkissjóð, sem er auðvitað ekkert annað en sjóður landsmanna og okkar allra. Þess vegna er ég að því leyti sammála hv. þingmanni.


Ræðumaður: Þórdís Kolbrún R. Gylfadóttir

Herra forseti. Við vorum sem betur fer komin í þá stöðu fyrir heimsfaraldur að skuldir voru lágar. Við fórum í miklar aðgerðir, efnahagslegar aðgerðir, sem heilt yfir gengu vel. Við náðum tilætluðum árangri og aðilar að utan hafa lagt mat á þær aðgerðir og komist að þeirri niðurstöðu heilt yfir að þær hafi verið réttar og gengið vel. Þær hins vegar kostuðu og skuldir ríkissjóðs jukust. Skuldir lækka núna 2023 og 2024. Þá tek ég með sölu á hlut ríkisins í Íslandsbanka. Ég er hjartanlega sammála hv. þingmanni. Jú, það er kominn tími til þess að greiða frekar niður skuldir ríkisins. Þær þurfa að lækka, þær eiga að verða lægri. Það er eðlilegt að ríkið skuldi. Það skiptir hins vegar máli hvernig þær skuldir eru samsettar og hvað þær eru háar, í samhengi við aðra þætti sem mynda hina efnahagslegu mynd. Jú, það er kominn tími til að greiða niður skuldir. Þær þurfa að vera í heilbrigðu og eðlilegu hlutfalli við annað vegna þeirrar stöðu sem við erum í núna. Við sjáum fram á þörf fyrir aukin útgjöld, til að mynda í heilbrigðis- og velferðarmálum, þótt ekki væri nema vegna líffræðilegrar þróunar og þótt við gerðum allt annað rétt. Þetta kallar á ákvarðanir sem við höfum ekki tekið, en þurfum að taka til að minnka þá gríðarlega miklu útgjaldaþörf sem þar er og sömuleiðis til að tryggja það að komandi kynslóðir taki ekki við verra búi og til að tryggja það að við gerum það sem er rétt í því fyrir þær kynslóðir. Við erum í þeirri stöðu að við framleiðum verðmæti hægar en við gerðum fyrir heimsfaraldur. Það tekur lengri tíma. Ef við horfum út fyrir landsteinana er ég hrædd um að þau áföll sem hafa orðið reglulega undanfarin ár séu því miður ekki að fara að breytast. Við þurfum að búa okkur undir það. Þá skiptir mjög miklu máli að vera ekki með of háar skuldir.


Ræðumaður: Þórdís Kolbrún R. Gylfadóttir

Herra forseti. Í þeim tilfellum sem við erum að ræða er það svo að við erum í raun búin að finna fjármagnið, þannig að það er ekki spurning hvort einkaaðilar séu betri í að finna fjármagn en við. Það er okkar hlutverk að finna fjármagnið. Það er okkar hlutverk að tryggja að fjármagnið fylgi borgurum sem eiga rétt á ákveðinni þjónustu. Það er grundvallaratriði að fjármagnið sé til staðar, að rétturinn sé til staðar, að þjónustan sé til staðar og að þjónustan sé veitt. Þar held ég að sé til mikils að vinna, til að mynda að koma því út þegar rætt er um hjúkrunarrými að auka svigrúm þar þannig að aðrir geti hrært steypu eða byggt þau rými, og að þeir borgarar sem eiga rétt á þeirri þjónustu geti sótt hana. Það er vinna í gangi milli heilbrigðisráðuneytis og fjármálaráðuneytis sérstaklega um hjúkrunarrými sem er töluvert langt komin, þar sem það mun birtast að það er líklegt til árangurs að fara þessa leið. Ég vonast til þess að sú vinna sé alveg á lokametrunum þannig að við getum komið henni út og tekið ákvarðanir út frá því. Ég er sammála hv. þingmanni, það er enginn bragur á því að vera búin að finna til fjármagn sem hefur áhrif á fjárfestingargetu annars staðar og fjármagn í önnur verkefni og koma þeim síðan ekki út, hvort sem það eru efnahagslegir innviðir eða félagslegir innviðir. Við eigum einfaldlega að gera betur en við gerum í dag.


Ræðumaður: Þórdís Kolbrún R. Gylfadóttir

Herra forseti. Það er vont þegar stjórnmálin, hvort sem það er framkvæmdarvaldið í stefnumótun eða fjárveitingavaldið, taka ákvarðanir og leggja plön um miklar fjárfestingar sem síðan af ýmsum ástæðum komast ekki út. Við sjáum til að mynda á fyrri árum í aðdraganda að uppbyggingu á nýjum spítala að þá voru of oft fjármunir fastir sem hefði verið hægt í rauninni að færa niður og við hefðum viljað koma hraðar út. Með breyttu vinnulagi erum við komin á miklu betri stað með það risastóra verkefni og ég nefni það vegna þess að það er stærsta einstaka fjárfestingin sem núna er komin á miklu betri stað með plön, áætlanagerð og að koma fjármunum út í fjárfestingar.

Annað dæmi sem mér dettur í hug er fjárfesting í hjúkrunarrýmum þar sem við berjumst fyrir því að gera ráð fyrir töluverðum fjármunum sem síðan komast ekki út í byggingu. Þar segi ég fyrir mitt leyti að ég myndi vilja að við færum meira í það að tryggja að hver og einn sem á rétt á að komast inn á hjúkrunarheimili, geti gert það óháð því hvort það er ríki sem hrærir steypuna eða einhver annar.

Þannig held ég að við kæmum fjármunum sem eiga að fara í fjárfestingar hraðar og betur út. Ríkisvaldið og hið opinbera almennt, hvort sem það er ríkið eða sveitarfélög, þurfa einfaldlega að gera betur í áætlanagerð og mín skoðun er sú að ríkið sé ekki eins öflugur framkvæmdaaðili og það gæti verið og ég mun leggja á það áherslu að við gerum betri áætlanir, raunhæfari áætlanir. Það á við um samgönguáætlun og aðrar áætlanir líka. Ég held til að mynda að þar sé hægt að gera betur. En við hins vegar erum að bæta þessa áætlanagerð og sömuleiðis held ég að þessir fjármunir hafi líka hækkað vegna þess að við tókum stórar ákvarðanir í Covid þar sem við vildum örva hagkerfið og þá vorum við einfaldlega ekki nægilega vel í stakk búin til að koma þeim fjármunum nægilega hratt út.


Ræðumaður: Þórdís Kolbrún R. Gylfadóttir

Virðulegi forseti. Hér mæli ég fyrir frumvarpi til laga um staðfestingu ríkisreiknings 2002 í samræmi við ákvæði laga um opinber fjármál.

Ríkisreikningur er gerður á grundvelli alþjóðlegs reikningsskilastaðals fyrir opinbera aðila, svonefnds IPSAS-staðals og áritun ríkisendurskoðanda er án fyrirvara en með ábendingu um innleiðingu á breyttum reikningsskilum.

Undanfarin ár hefur verið unnið að innleiðingu IPSAS-staðlanna og í reikningnum nú er gert samstæðuuppgjör fyrir A- og B-hluta ríkissjóðs þar sem A-hluti skiptist í A1-, A2- og A3-hluta. Ríkisreikninga fyrri ára hafa eingöngu ná til þess sem flokkast nú undir A-1 hluta sem er sú starfsemi ríkisins sem er einkanlega fjármögnuð með skatttekjum, lögbundnum þjónustutekjum og framlögum. Séryfirlit 1 er birt yfirlit um afkomu fyrir A1-hluta ríkissjóðs sem er samanburðarhæfur við fyrri ár.

Rekstrarafkoma samstæðu A- og B-hluta ríkisins fyrir árið 2022 var neikvæð um 175,3 milljarða kr. Tekjur námu samtals 1.120,1 milljarði kr., þar af voru skatttekjur 861,0 milljarðar kr. Gjöld ríkissjóðs fyrir fjármagnsliði námu um 1.214,6 milljörðum kr.

Virðulegi forseti. Efnahagsreikningur ríkissjóðs hefur tekið umtalsverðum breytingum síðustu ár. Samkvæmt efnahagsreikningi voru eignir samtals 3.442 milljarðar kr., skuldir og skuldbindingar samtals 3.245 milljarðar og eigið fé 197 milljarðar. Þrír stærstu eignaliðirnir eru eignarhlutir í félögum upp á 1.013 milljarða, samgöngumannvirki upp á 690 milljarða og fasteignir upp á 313 milljarða.

Rekstrarafkoma ríkisreiknings er birt samkvæmt reikningsskilastaðla fyrir opinbera aðila, IPSAS, eins og ég hef áður nefnt, en heildarafkoma í fjármálaáætlun og fjárlögum er birt samkvæmt hagskýrslustaðli, svonefndum GFS-staðli. Báðum aðferðum er ætlað að tryggja samkvæmni og alþjóðlega samanburðarhæfni. Afkoma ríkissjóðs samkvæmt ríkisreikningi er því ekki sambærileg við afkomumarkmið fjármálaáætlunar og fjárlaga. Í ríkisreikningi er birt séryfirlit þar sem niðurstaðan er flokkuð í samræmi við GFS-flokkun fjárlaga og gerð samanburðarhæf við samþykkt fjárlög sem er í samræmi við A1-hluta ríkissjóðs. Afkoman á þeim grunni reyndist neikvæð um 89 milljarða.

Afkoman samkvæmt GFS-staðlinum er 138 milljarði kr. betri en fjárlög ársins 2022 gerðu ráð fyrir. Frávik frá uppfærðum áætlunum eins og þær voru birtar með fjáraukalögum fyrir árið 2022 voru kynntar hér á þinginu á haustmánuðum 2022 var jákvætt um 59 milljarða. Frumjöfnuður var áætlaður í fjárlögum ársins neikvæður um 132 milljarða en raunfrumjöfnuður var jákvæður um 6,7 milljarða.

Afkoman samkvæmt GFS-staðlinum er 138 milljörðum kr. betri en fjárlög ársins 2022 gerðu ráð fyrir. Frávik frá uppfærðum áætlunum eins og þær voru birtar með fjáraukalögum fyrir árið 2022 voru kynntar hér á þinginu á haustmánuðum 2022 var jákvætt um 59 milljarða. Frumjöfnuður var áætlaður í fjárlögum ársins neikvæður um 132 milljarða en raunfrumjöfnuður var jákvæður um 6,7 milljarða.

Virðulegi forseti. Það er fátt mikilvægara fyrir lítið samfélag sem okkar að ríkissjóður standi styrkum fótum og að við sem getum haft áhrif á þróun efnahagsmála göngum í takt.  Við núverandi aðstæður, þar sem blikur eru á lofti um þróun efnahagsmála, bæði hér heima og alþjóðlega, er nauðsynlegt að við gætum aðhalds. Í þeim orðum felst að við horfumst í augu við þá staðreynd að óháð því hversu góður málstaður nýrra útgjaldahugmynda kann að hljóma, þá munu aukin útgjöld ríkissjóðs við núverandi aðstæður aðeins leiða til verðbólgu og hærri vaxta nema við drögum þá úr annars staðar. Það þýðir ekki að við getum ekki gert betur, heldur aðeins að við getum ekki eytt enn meiru en við gerum í dag. Þetta aðhald skiptir höfuðmáli til að efnahagsstefnan njóti trausts. Á grunni þess trausts geta verðbólga og vextir lækkað á nýjan leik og jafnvel nokkuð hratt á nýju ári. Sú þróun mun skipta fólkið í landinu meira máli en aukin útgjöld sem veita aðeins skammgóðan vermi.

Virðulegi forseti. Ég legg til að frumvarpinu verði vísað til fjárlaganefndar og til 2. umræðu að aflokinni þessari umræðu.


Ræðumaður: Birgir Ármannsson

Þetta voru allt íslensk orð, hvert einasta orð.Forseti minnir hv. þingmenn á að nota íslensk orð og hugtök í ræðum sínum og velja íslensk orð þar sem fjölbreytileg flóra blótsyrða er til á íslensku. Þótt forseti mæli ekki með blótsyrðum er það skárra heldur en erlend orð.


Ræðumaður: Ásmundur Friðriksson

Virðulegi forseti. Laun fyrir lífi — ungra bænda og íslenskra sveita er yfirskrift fundar sem ungir íslenskir bændur standa fyrir í Salnum í Kópavogi annað kvöld. Það er mikilvægt að við hlustum á þá rödd sem íslenskir bændur hafa og á það ákall sem þeir senda þjóðinni núna vegna afkomu sinnar og afkomubrests, sem er auðvitað ekki nýr en hefur með tilkomu Covid, stríðs í Úkraínu og hárra vaxta farið afar illa með mörg bú.

Engum dylst erfið staða bændanna. Án breytinga á umhverfi þeirra og landbúnaðarins verður ekki eðlileg endurnýjun í sveitum landsins. Tómlæti samkeppnisyfirvalda kostar bændur og neytendur milljarða á ári. Breytingar voru gerðar um samstarf afurðastöðva og sölukerfis kúabænda fyrir nokkrum árum með gríðarlega mikilli hagræðingu. Sauðfjárbændur þurfa að feta sömu leið. Það er líka ljóst að hér í þinginu erum við oft ekki að lyfta undir með stöðu bænda.

Í dag verður flutt frumvarp um að banna blóðmerahald í landinu. Það liggur fyrir að á annað hundrað býli í þessu landi byggja afkomu sína að verulegu leyti eða alfarið á blóðmerahaldi. Í landinu eru 70.000 hross, þar af eru 2.000 merar sem eru teknar í blóðmerahald. Samkvæmt upplýsingum sem fram komu í atvinnuveganefnd um daginn, þar sem yfirdýralæknir var fyrir svörum þegar ég óskaði eftir að hún yrði þar, hafa engin hross í landinu það betra en blóðmerar, engin hross. Minnsta álagið er á þeim. Það eru u.þ.b. 40 mínútur á ári sem þær eru undir álagi en annars eru þær úti á beit.

Hvers vegna erum við að þvælast fyrir bændum og koma í veg fyrir tekjur þeirra? Sendum bændum jákvæð skilaboð.


Ræðumaður: Vilhjálmur Árnason

Virðulegi forseti. Ég tek 100% undir með hv. þm. Jóni Gunnarssyni sem mælti hér áðan. Ég vil líka nefna það að við ætlum að ræða þetta í Valhöll klukkan fimm í dag, almenningssamgöngur strax. Það er mikilvægt að efla þær, við getum ekki beðið.

En ég ætla að tala hér um alvarlega stöðu landbúnaðarins og minna þá  á annan viðburð sem er í Salnum í Kópavogi á morgun þar sem ungir bændur standa fyrir umræðu um landbúnaðarmál, sem ég tel gríðarlega mikilvægt. Ég bið þingheim  að hugsa um Ísland án landbúnaðar. Hvernig land væri það ef við hefðum ekki öflugan landbúnað? Ég held að fæðuöryggi væri þá ekki tryggt hér á landi og það er það kannski ekki enn þann dag í dag, en það væri þó enn verri staða þannig að við þurfum að huga að því að gera eins og allar þjóðir gera, þær verja sína framleiðslu. Allar þjóðir vilja hafa sem mesta framleiðslu í sínu landi. Það er umhverfisvænt, það er líka efnahagslega mikilvægt. Við þurfum að hafa þetta tvennt í huga; að verja innlenda framleiðslu og tryggja fæðuöryggi. Því er mikilvægt að við förum ekki í einhverja slagorðasamkeppni og sleggjudóma hér í umræðu um alvarlega stöðu bænda, heldur hugsum í lausnum: Hvernig getum við fundið varanlegar lausnir í að bæta rekstrarumhverfi íslenskra bænda og stöðu þeirra þjóðinni til heilla? Það skiptir mjög miklu máli. Það er ekki einhver ein lausn eða einhverjar háar peningagreiðslur sem leysa þetta. Við þurfum að auðvelda þeim leiðir til hagræðingar og við þurfum að hjálpa þeim til fjárfestinga enda höfum við sett miklar kröfur á þau í dýravelferðarmálum, sem bændur  fagna vissulega. En það kostar fjárfestingu og annað slíkt. Við erum best í heimi þar eins og annars staðar og þeirri stöðu viljum við halda. Íslenskur landbúnaður með gott fæðuheilnæmi og góða dýravelferð er landbúnaður sem við eigum að styðja við.


Ræðumaður: Jón Gunnarsson

Virðulegur forseti. Mig langar að gera samgöngumál að umtalsefni og byrja á samgöngusáttmála höfuðborgarsvæðisins. Það stendur til á næstu vikum eða mánuðum að bjóða út nýja brú yfir Fossvog. Áætlaður kostnaður er í kringum 8 milljarðar kr. fyrir 260 metra brú sem er byggð sem einhvers konar listaverk. Til samanburðar má nefna að nú í dag er verið að vígja nýja brú yfir Þorskafjörð, sem er um 260 metra löng brú og 2,7 km vegkafli eða vegagerð í kringum það, þ.e. grjótgarðarnir, vegirnir að brúnni og vegagerð þar til viðbótar. Heildarkostnaður við þessa brú og öll þau mannvirki í kringum hana er um 2 milljarðar. Sambærileg brú í Kópavogi eða í Fossvogi 8 milljarðar. Þetta hlýtur að vekja okkur til umhugsunar um það hvort það er verið að fara allt of dýrar leiðir og þingið hlýtur að þurfa að grípa til ráðstafana þannig að þetta verði skoðað ítarlega.

Ég vil nefna líka Arnarnesveginn sem upphaflega var áætlað, í útreikningum í þeirri áætlun sem þingið fjallaði um í samgöngusáttmálanum, að myndi kosta 2,2 milljarða. Það eru hafnar framkvæmdir á grundvelli tilboðs sem er upp á 7,3 milljarða. Reyndar var hafnað tilboðum frá tveimur meðalstórum verktakafyrirtækjum út af einhverjum reglum Vegagerðarinnar þannig að 1.300 millj. kr. var varpað út um gluggann út af einhverjum reglum Vegagerðarinnar. Það er ekki að mínu mati boðlegt, virðulegi forseti, að við skulum fara svona með skattfé borgaranna. Það vakti líka athygli að í gær lögðu borgarfulltrúar Sjálfstæðisflokksins fram tillögu um ljósastýringarmál í forgang. Því var hafnað af Reykjavíkurborg. Þetta er þó forgangsatriði samgöngusáttmálans þegar þingið afgreiddi hann hér  úr þinginu. Svo er þessu hafnað núna af einum aðalaðila samgöngusáttmálans, Reykjavíkurborg.

Ölfusárbrú er annað dæmi, 10 milljarða framkvæmd, hálfgert listaverk.  Af hverju má ekki byggja brú yfir Ölfusá bara svipað og byggð var yfir Borgarfjörðinn? Við þurfum að hugsa þetta, virðulegur forseti, þegar við erum í þeim aðstæðum sem við erum alveg sérstaklega.


Ræðumaður: Birgir Ármannsson

Borist hefur bréf frá mennta- og barnamálaráðherra þar sem óskað er eftir fresti til þess að veita skriflegt svar við fyrirspurn á þskj. 233, um úrræði fyrir börn með alvarlegan hegðunarvanda eða geðvanda, frá Evu Sjöfn Helgadóttur. Einnig hefur borist bréf frá heilbrigðisráðherra þar sem óskað er eftir fresti til þess að veita skriflegt svar við fyrirspurn á þskj. 293, um fylli- og leysiefni vegna fegrunarmeðferða, frá Bjarkeyju Olsen Gunnarsdóttur.


Ræðumaður: Bjarni Benediktsson

Virðulegi forseti. Við sjáum fyrir okkur að leggja sérstaka áherslu á baráttuna gegn kynbundnu ofbeldi og sömuleiðis á heilbrigði kvenna og stúlkna, þar á meðal kyn- og frjósemisheilbrigði og réttindi. Menntun skiptir líka máli, efnahagsleg og pólitísk valdefling kvenna og aukin þátttaka karla og drengja í jafnrétti kynjanna. Þetta eru dæmigerð verkefni þar sem við höfum verið að beita okkur og viljum áfram leggja sérstaka áherslu á. Við erum í samstarfi við þessar stofnanir sem ég hef þegar nefnt en ég hefði einnig getað bætt við stofnun Sameinuðu þjóðanna um kynjajafnrétti og valdeflingu kvenna, UN Women, sem hefur það meginmarkmið að vinna að jafnrétti kynjanna og valdeflingu kvenna. Í tvíhliða þróunarsamvinnunni er lögð rík áhersla á aðgengi stúlkna að grunnmenntun og heilbrigðisþjónustu og aukinn þungi hefur á undanförnum árum verið lagður í að styðja við frjósemisheilbrigði og kynheilbrigði og réttindi stúlkna í samstarfslöndum Íslands, t.d. með öflugu samstarfi við UNFPA um stuðning við þolendur fæðingarfistils.


Ræðumaður: Bjarni Benediktsson

Virðulegi forseti. Ég vil byrja á því að segja að ég held að það hafi vel tekist til hjá okkur á undanförnum árum varðandi áhersluna á jafnréttismál í alþjóðlegri þróunarsamvinnu og stefnumótun allri í utanríkismálum. Eins og við vitum hefur jafnrétti kynjanna og valdefling kvenna og stúlkna verið leiðarljós í alþjóðlegri þróunarsamvinnu Íslands um langt árabil og má segja að það sé bæði sértækt og þverlægt markmið í nýrri þróunarsamvinnustefnu sem verður lögð fyrir þingið á næstu dögum. Ef við skoðum mælingar á framlagi Íslands og berum okkur þannig saman við stöðuna í öðrum löndum má sjá af mælingum OECD DAC að Ísland er í fjórða sæti hvað varðar eflingu kynjajafnréttis af framlagsríkjum OECD DAC, en um 80% af tvíhliða þróunarsamvinnufé okkar fer til verkefna sem miða að eflingu kynjajafnréttis. Ég vil benda á að í nýrri áætlun okkar um framlög til alþjóðlegrar þróunarsamvinnu næstu árin, frá 2024–2028, er gert ráð fyrir enn aukinni áherslu á þessa málaflokka. Framlög okkar rata til sérstakra alþjóðlegra stofnana eins og Mannfjöldasjóðs Sameinuðu þjóðanna og Barnahjálpar Sameinuðu þjóðanna, en áherslurnar eru hins vegar líka þær sömu í tvíhliða aðstoð.


Ræðumaður: Ásmundur Friðriksson

Til svara eru: Umhverfis-, orku- og loftslagsráðherra, utanríkisráðherra, félags- og vinnumarkaðsráðherra og heilbrigðisráðherra.


Ræðumaður: Ásmundur Friðriksson

Forseta hefur borist bréf frá félags- og vinnumarkaðsráðherra þar sem óskað er eftir fresti til að veita skrifleg svör við fyrirspurn á þskj. 290, um aldurstengda örorkuuppbót, frá Jóhanni Páli Jóhannssyni, og á þskj. 298, um þróun bóta almannatrygginga, frá Vilhjálmi Árnasyni.

Þá hefur borist bréf frá forsætisráðherra þar sem óskað er eftir fresti til að veita skriflegt svar við fyrirspurn á þskj. 269, um ferðakostnað, frá Birni Leví Gunnarssyni.

Einnig hafa borist bréf frá dómsmálaráðherra þar sem óskað er eftir fresti til að veita skrifleg svör við fyrirspurnum á þskj. 294, um málsmeðferðartíma umsókna um alþjóðlega vernd, frá Oddnýju G. Harðardóttur, á þskj. 299, um brot gegn áfengislögum, frá Eyjólfi Ármannssyni, og að lokum eftirfarandi fyrirspurnum frá Arndísi Önnu Kristínardóttir Gunnarsdóttur; á þskj. 250, um dvalarleyfisskírteini, á þskj. 251, um kostnað við flutning umsækjenda um alþjóðlega vernd úr landi, á þskj. 300, um skilamat á þjónustu talsmanna umsækjenda um alþjóðlega vernd, og á þskj. 301, um skipun og störf talsmanna umsækjenda um alþjóðlega vernd.


Ræðumaður: Ásmundur Friðriksson

Forseta hefur borist erindi frá þingflokki Samfylkingarinnar um mannaskipti í nefndum, sbr. 1. mgr. 16. gr. þingskapa, þannig að Dagbjört Hákonardóttur taki sæti sem varamaður í Íslandsdeild þings Öryggis- og samvinnustofnunar Evrópu í stað Loga Einarssonar. Þessi mannabreyting skoðast samþykkt án atkvæðagreiðslu ef enginn hreyfir andmælum.


Ræðumaður: Ásmundur Friðriksson

Forseti vill tilkynna að á fundi Íslandsdeildar Alþjóðaþingmannasambandsins, sem haldinn var fimmtudaginn 19. október síðastliðinn, var Þórunn Sveinbjarnardóttir kosin varaformaður.


Ræðumaður: Ásmundur Friðriksson

Borist hefur bréf frá Hildi Sverrisdóttur um að hún geti ekki sinnt þingstörfum á næstunni. Einnig hefur borist bréf frá Þórunni Sveinbjarnardóttur um að hún verði fjarverandi á næstunni í opinberum erindum. Í gær tóku því sæti á Alþingi 1. varamaður á lista Sjálfstæðisflokksins í Reykv. s., Friðjón R. Friðjónsson, og 1. varamaður á lista Samfylkingarinnar í Suðvest., Guðmundur Andri Thorsson.

Þeir hafa áður tekið sæti á Alþingi og eru boðnir velkomnir til starfa að nýju.


Ræðumaður: Ásmundur Friðriksson

Í dag er fjöldi kvenna á Íslandi í verkfalli og kemur saman víða um land til að krefjast þess að kynbundnu og kynferðislegu ofbeldi verði útrýmt og að störf kvenna og kvára verði metin að verðleikum. Þingkonur eru þar á meðal og því eru 2.–9. mál tekin af dagskrá þessa fundar.


Ræðumaður: Þórdís Kolbrún R. Gylfadóttir

Herra forseti. Fyrst til að svara lokaspurningu hv. þingmanns þá spyr ég hvort það frumvarp sé metið þannig að það muni hafa jákvæð áhrif á verðbólguvæntingar og auka svigrúm Seðlabankans til að lækka stýrivexti. Varðandi samkeppnisrekstur og fjármálastarfsemi, þá er vitanlega samkeppni á fjármálamarkaði. Ég myndi þá spyrja á móti: Er ríkið best til þess fallið að auka samkeppni á fjármálamarkaði? Er ríkið almennt öflugt í samkeppnisrekstri? Á ríkið að vera í samkeppnisrekstri? Við sjáum til að mynda fyrirtæki eins og Indó sem kemur inn á markaðinn, er að brjóta hann upp. Ég er ekki viss um að hið opinbera hefði verið eins snjallt í að finna þær lausnir.

Varðandi lögin og reglurnar og þau verkefni sem ákveðið var að fara í eftir síðustu sölu þá eru verkefnin auðvitað í gangi. Að sjálfsögðu mun ég leggja ofuráherslu á það að öllum reglum sé fylgt, bæði hvað varðar mitt hæfi, þær ákvarðanir sem verða teknar, upplýsingagjöf, gagnsæi,   að þetta sé eins opið og mögulegt er og við getum gert það þannig að fólk sjái að þetta var það sem var rétt að gera í þágu almennings í landinu.


Ræðumaður: Þórdís Kolbrún R. Gylfadóttir

Herra forseti. Ég byrja á því að þakka hv. þingmanni fyrir hlýjar óskir í nýju embætti. Ég nefndi það já sem fyrstu viðbrögð að það væri grundvallaratriði að bera virðingu fyrir annarra manna fé og við gætum gert enn betur í ráðstöfunum hins opinbera á skattfé almennings í landinu. Það er ekki ein lína yfir allt kerfið þar sem þau tækifæri liggja. Ég er þeirrar skoðunar að við ættum alltaf, við öll, hvar sem við störfum hjá hinu opinbera, að leita leiða til að fara til að mynda yfir það hvort öll þau verkefni sem við sinnum séu enn þá nauðsynleg þótt þau hafi kannski verið það fyrir löngu síðan.

Ég er þeirrar skoðunar að uppbygging og rekstur og nálgun á velferðarkerfi, heilbrigðiskerfi, uppbygging okkar á hjúkrunarrýmum, þörf á fjárfestingum í nýsköpun, í heilbrigðiskerfinu alls staðar o.s.frv. — að þar liggi gríðarlega mikil tækifæri. Ég veit hins vegar að við munum ekki draga úr útgjöldum í heilbrigðiskerfið vegna þess að lýðfræðileg þróun segir að það verði ekki þannig, vegna þess að við lifum lengur með sjúkdómum, vegna þess að lyfjakostnaður mun hækka, vegna þess að við erum eldri lengur. En það þarf að draga úr útgjaldaþörfinni og það gerum við með því að fara betur með fjármagn. Ég veit að það er hægt. Ég veit það líka að það kallar á bæði kjark þeirra sem stjórna og stýra en líka kannski ákveðna hugarfarsbreytingu sums staðar inni í kerfinu. Ég skynja ekki annað en gríðarlega mikla eftirspurn mjög víða í kerfinu eftir því að fá umboð.

Ég held að umboðsvandi sé hluti af því sem við glímum við í kerfinu, hjá til að mynda stjórnendum stofnana, og sömuleiðis lengri tíma hugsun, að það sé góð hugmynd að fjárfesta í einhverju í dag sem skilar síðan bættri nýtingu fjár eftir tvö ár. Þá þurfum við að komast úr því að fara í plástra og aðgerðir til skemmri tíma og hugsa til lengri tíma og hafa þolinmæði til að sjá það síðan vaxa og sömuleiðis er það hugarfarsbreyting sem þarf að fylgja.


Ræðumaður: Þórdís Kolbrún R. Gylfadóttir

Herra forseti. Fyrst bara til að nefna það þá reiknast sala eigna ekki sem tekjur og hún fyllir því ekki rekstrartap. Þannig að við erum ekki að losa okkur undan eignarhaldi á fjármálafyrirtækjum til að fylla það. Hv. þingmaður veltir því upp hvort það sé ekki erfitt að selja fjármálafyrirtæki við þessar kringumstæður. Ég segi bara: Eigum við ekki bara að sjá til hvort það er svo erfitt eða hvort það myndi ganga upp til hagsbóta fyrir almenning í landinu?

Traust er mjög flókið fyrirbæri og það er hægt að vinna sér inn traust og það er hægt að tapa trausti, það er hægt að sá fræjum sem auka á vantraust og það er hægt að leita leiða til að auka það. Það sem ég get bara sagt er að ég veit að það mun þurfa mikla vinnu þar til fólk finnur fyrir því að það geti treyst því að við séum að losa ríkið undan eignarhaldi á fjármálafyrirtækjum vegna þess að það er það sem er skynsamlegt að gera, auðvitað á þeirri forsendu að það sé rétt gert og að fjármunirnir séu nýttir í þágu almennings í landinu, sem ég er þeirrar skoðanir að sé ekki með því að eiga banka. Og ég er ekki ein um þá skoðun heldur er það yfirlýst markmið að það sé það sem við ætlum að klára.


Ræðumaður: Þórdís Kolbrún R. Gylfadóttir

Herra forseti. Það er þannig að við vitum að ábyrg fjármálastefna skiptir máli. Við erum með ákveðnar forsendur í okkar plönum og plöggum sem hafa komið hér og farið í sína þinglegu meðferð þar sem gert er ráð fyrir því að það verði áframhaldandi sala á banka. Mín pólitíska skoðun er að ríkið eigi ekki að standa í áhætturekstri og vera með mikið eignarhaldið í fjármálastofnunum og bönkum. Ég veit ekki hvort menn haldi að það fáist betra verð fyrir banka sem bara fyrirtæki eftir tvö ár eða fimm ár eða átta ár. Það svo sem veit kannski enginn. Auðvitað fer það eftir mörkuðum en það fer líka eftir því hvernig fjármálastarfsemi þróast og hvort eignarhald ríkisins sé best til þess fallið að hámarka virði þar. Það er forgangsatriði að finna leiðir til að halda þessu verkefni áfram, m.a. vegna þess að ef það er ekki gert þá þarf að grípa til annarra ráðstafana sem ég sé ekki annað en að verði lakari fyrir heimilin í landinu vegna þess að það þyrfti þá að fara í útboð og taka lán á kjörum sem ekki eru mjög eftirsóknarverð.

Við vitum að staða efnahagsmála er vandasöm en ég get ekki tekið undir það að hún sé slæm. Þessi vandamál sem blasa við okkur eru að uppistöðu til vegna þess að við erum að vaxa svo hratt. Allir sem selja og kaupa vita að stundum sér maður eftir því að hafa gert það vegna þess hvernig verð þróast eða breytist og það er auðvitað bara einhver óvissa sem er þarna. Það sem ég get lofað er, óháð því hvernig verkefninu vindur fram, að ég mun gera mitt allra besta og vanda mig eins vel og ég mögulega get, draga þá að sem flesta sem vilja að þetta sé almennilega gert. Ég átta mig algerlega á því hvað er undir. Ég þekki söguna allt frá hruni. Ég veit að það eru enn þá sár í íslensku samfélagi en ég veit líka að það er rétt ákvörðun að selja bankann og losa um þar og nýta það til góðs fyrir almenning í landinu.


Ræðumaður: Bjarni Benediktsson

Virðulegi forseti. Það er kannski bara fyrst um þetta að segja að auðvitað er ástandið á þessu svæði hrein hörmung og við horfum upp á fréttir af meiri háttar flótta, sem sagt hundruð þúsunda á flótta, og ástandið í suðurhlutanum er orðið svakalegt. Myndir sem berast þaðan af fólki á götum úti sem hvergi á húsaskjól í íbúðarhúsum, kannski tugir manna samankomnir í einni íbúð sem er ætluð fyrir 6–8 o.s.frv. Þetta er auðvitað svakalegt ástand og vel skiljanlegt sem hv. þingmaður segir hér að finna þurfi leiðir til þess að flóttamenn geti leitað skjóls annað. Um það snúast samskiptin sem eiga sér stað um þessar mundir, að það sé látið reyna á vilja annarra til að létta undir vegna þess hörmulega ástands sem þarna er.


Ræðumaður: Bjarni Benediktsson

Virðulegi forseti. Ég þakka fyrir góðar kveðju til mín í nýju embætti og ég tek undir með hv. þingmanni hvað það varðar að það eru viðsjár víða og ófriðartímar í okkar heimshluta, við höfum rætt það mikið hér á undanförnum mánuðum, síðastliðið ár og rúmlega það. Hér er spurt sérstaklega að því þegar horft er til átakanna í Úkraínu, hvort það hafi að mínu mati komið að gagni að loka sendiráðinu. Ég get ekki sagt að það hafi eitthvað sérstaklega komið að gagni. Það var hins vegar ákvörðun sem átti sér skýrar forsendur, m.a. þær að starfsemin var í algeru lágmarki og samskiptin nær engin á þeim tíma og það var komið að sendiherraskiptum. Á þessum tímapunkti er ekki til skoðunar að opna aftur en það fylgdi yfirlýsingunni á sínum tíma að það kæmi vel til greina þegar ástandið hefði breyst að nýju. Við erum ekki að slíta stjórnmálasambandi við Rússland þó að við höfum ákveðið að leggja niður starfsemi sendiráðsins.

Varðandi þróunaraðstoð við Palestínu þá vil ég nota tækifærið hér og vekja athygli á því að ríkisstjórnin ákvað að stuðningur skyldi aukinn við Palestínuflóttamannaaðstoð Sameinuðu þjóðanna um 70 milljónir, sem kemur til viðbótar við fasta stuðninginn sem hefur verið til þeirrar stofnunar vegna mannúðarmála í Palestínu. Það er rétt hjá hv. þingmanni að það skiptir máli að slíkur stuðningur skili sér rétta leið og við leggjum áherslu á það í samstarfi við aðrar þjóðir. Maður tekur eftir því t.d. í gær þegar Bandaríkjamenn leggja fram stóraukinn stuðning til mannúðarmála á svæðinu að það er sérstaklega tekið fram að gengið hafi verið úr skugga um að fjárstuðningurinn rati rétta leið. Ég læt þetta duga í bili.


Ræðumaður: Þórdís Kolbrún R. Gylfadóttir

Herra forseti. Ég fagna mjög þeim röddum hér inni á þingi sem tala fyrir einföldun regluverks og stuðning í því þegar slíkar tillögur koma fram. Þar er sannarlega verk að vinna inni í öllum ráðuneytum Stjórnarráðsins og það kallar líka á ákveðna hugarfarsbreytingu. Það þarf  að vinda ofan af því sem þegar hefur verið gert en við þurfum hið minnsta að sammælast um að draga hér línu í sandinn og vera með þau gleraugu á þegar við erum að smíða regluverk.

Sömuleiðis með útgjöld,  þá aftur er ekki tekjuvandi hjá ríkissjóði heldur eru það frekar útgjöldin. Við vitum að við munum þurfa að fara í kerfisbreytingar í heilbrigðisþjónustunni, velferðarþjónustu, menntakerfinu og við munum ekki leysa þann vanda með því að vera með grunninn óbreyttan og hlaða síðan nýjum verkefnum á sem kalla á frekari fjármuni. Við ákveðnum grunni má ekki hreyfa  eins og þeim sem ég hef talað fyrir í mínu fyrra starfi. Þennan grunn má höggva í og brjóta upp úr til þess að við getum nálgast verkefnið með öðrum hætti og þá þarf líka alla til, líka forstöðumenn stofnana og aðra, að sjá hvata og metnað í því að geta gert hlutina öðruvísi og það kallar á hugarfarsbreytingu alls samfélagsins.


Ræðumaður: Þórdís Kolbrún R. Gylfadóttir

Herra forseti. Ég þakka hv. þingmanni hlýjar óskir. Hér skiptir auðvitað máli að halda því til haga þegar horft er á þróun kaupmáttar undanfarin misseri að við höfum verið með meiri kaupmáttaraukningu hér á landi í mörg ár heldur en bara, held ég, öll önnur lönd á byggðu bóli. Það má spyrja hvort það hafi verið innstæða fyrir þeim launahækkunum sem við höfum séð undanfarin ár. Ég held að svarið við því sé augljóslega nei. Við sem samfélag höfum komist upp með miklar launahækkanir í töluverðan tíma en nú er sá tími liðinn. Ef við meinum það þegar við segjum að við viljum tryggja stöðugleika og tryggja það að fjölskyldur geti greitt af sínum lánum og haldið í sína stöðu þá munu launahækkanir ekki leysa það með krónutölu heldur því að ná tökum á verðbólgu þannig að vaxtastigið lækki.

Hér er ég sammála hv. þingmanni að skattar á Íslandi eru háir. Að mínu mati eru skattar á Íslandi of háir. Ég mun ekki leggja til skattahækkanir á millitekjuhópa, ég myndi frekar vilja sjá okkur forgangsraða í þágu venjulegs fólks sem býr í þessu landi og er að greiða af sínum lánum, sína reikninga, að halda sitt heimili, sinna sínum skyldum og gerir kröfu á okkur að við förum almennilega með þeirra fé. Ég held að þar sé augljóslega, og ég veit að þar er hægt að gera betur og ég mun leggja áherslu á það.

Ef ég gæti nefnt tvö orð um það hvernig ég mun nálgast þetta verkefni, auðvitað í samstarfi við bæði starfsfólk ráðuneytisins, ríkisstjórnina, stjórnarflokkana, þingið og samfélagið og alla þá aðila sem koma að þeim verkefnum sem koma að fjármálaráðuneytinu, sem eru ansi margir, þá er það annars vegar einföldun og hins vegar umbætur vegna þess að regluverkið er of þungt. Við getum einfaldað mjög víða. Umbótaverkefni kallar á hugsun til lengri tíma og ég held að þá þurfum við bara að segja það og hafa þolinmæði fyrir því vegna þess að plástrar og ákvarðanir með einhverjum tveggja, þriggja mánaða fyrirvara er — stundum þarf það,  en það er ekki það sem mun duga til að ná fram þeim breytingum sem við þurfum að ná í íslensku samfélagi, m.a. út af lýðfræðilegri þróun,  þörf á frekari framleiðniaukningu og öllum þeim meiri háttar vaxtartækifærum sem Ísland hefur.


Ræðumaður: Þórdís Kolbrún R. Gylfadóttir

Herra forseti. Fyrst verð ég nú að segja að ég veit að hv. þingmaður kemur frá góðum stað með það að verkefnið sé stórt en það er auðvitað ekki alveg sanngjarnt að tala niður með þessum hætti stöðu íslensks samfélags sem er auðvitað á allan hátt með því besta sem fyrirfinnst á byggðu bóli. Það eigum við öll að vita hér. Því hef ég fundið mjög fyrir í mínum fyrri störfum. Þannig að þrátt fyrir að við séum með stór verkefni sem fjölskyldur í þessu landi finna fyrir þá er það heimatilbúið verkefni sem við munum geta leyst með heimatilbúnum lausnum ef við gerum það sem þarf.

Auðvitað er ekki nóg að segja að fólk verði að trúa því ef það fylgja ekki aðgerðir með. Þá bendi ég líka á að til að mynda allar hugmyndir um meiri háttar útgjaldaaukningu munu leiða það af sér að það verður ekki sá trúverðugleiki sem þarf til að ná tökum á verðbólgu. Vandi ríkissjóðs er ekki tekjuvandi heldur útgjaldavandi. Hins vegar vitum við að það mun þurfa að koma til, og verður hluti af því að ná samningum, að ríkið komi inn í það með einhverjum hætti. En verkefnið er algjörlega skýrt og það skiptir öllu máli að við gerum það sem þarf til þess að ná því.


Ræðumaður: Þórdís Kolbrún R. Gylfadóttir

Herra forseti. Ég vil byrja á því að þakka hv. þingmanni fyrir heillaóskir. Ég kann að meta það. Ég kann að meta þær móttökur sem ég hef fengið og ég get sagt það fyrir mitt leyti að ég mun leggja áherslu á að vinna með þinginu öllu í því verkefnum sem skipta almannahag máli. Við vitum að hér eru mjög stórar áskoranir fram undan sem enginn leysir einn, ekki einu sinni fjármálaráðherra eða einstaka stofnanir, heldur við saman.

Það er yfirlýst markmið stjórnarsamstarfs og á blaðamannafundi fyrir örfáum dögum síðan með stjórnarflokkum um að markmið þessarar ríkisstjórnar síðari hluta kjörtímabilsins væri að ná tökum á verðbólgunni. Við getum kannski haft mismunandi skoðanir á því  hvers vegna hún er eins og hún er, en ég held að heilt yfir ættum við að geta verið sammála um stóru línurnar í því. Hluti vandans er að fólk þarf auðvitað að trúa því að við munum ná tökum á verðbólgunni. Ef fólk trúir því ekki í nægilegum mæli þá hefur það einfaldlega áhrif á verðbólguna eins og hún er. Sömuleiðis vitum við að kjaraviðræður verða risastórt verkefni sem mun hafa meiri háttar áhrif á það hvernig verðbólgan þróast og það hvort fólk trúi því að við sem samfélag séum tilbúin að gera það sem þarf til að ná tökum á því. Ef okkur tekst saman að tala þannig að það séu réttmætar væntingar um að verðbólga muni lækka á komandi misserum þá trúi ég því að fólk muni verða tilbúið til að semja með þeim hætti. Ég skil að ef fólk er í mikilli óvissu og trúir því ekki að hún muni lækka, að það verði erfiðara að sannfæra sína félagsmenn um að launahækkanir verði ekki þeim mun meira í krónutölum — heldur trúi  því að við náum fram sparnaði fyrir fjölskyldur í þessu landi með lækkandi vaxtakostnaði en ekki með því að hækka krónutölu sem síðan brennur og áfram verður verðbólga og við náum ekki tökum á því. Þetta er verkefnið. Ég get sagt fyrir mitt leyti: Ég skil mína ábyrgð í því. Ég mun leita til allra sem vilja vinna með mér og okkur í því vegna þess að ég trúi því raunverulega að þetta sé hægt.


Ræðumaður: Birgir Ármannsson

Til svara eru: Fjármála- og efnahagsráðherra, utanríkisráðherra, menningar- og viðskiptaráðherra og mennta- og barnamálaráðherra.


Ræðumaður: Birgir Ármannsson

Borist hafa bréf frá dómsmálaráðherra þar sem óskað er eftir fresti til þess að veita skrifleg svör við fyrirspurnum á þskj. 252, um útköll sérsveitar lögreglu, og þskj. 253, um kaup á vopnum og varnarbúnaði í aðdraganda leiðtogafundar Evrópuráðsins, báðar frá Arndísi Önnu Kristínardóttur Gunnarsdóttur, og á þskj. 265, um mansal á Íslandi, frá Hafdísi Hrönn Hafsteinsdóttur.


Ræðumaður: Óli Björn Kárason

Frú forseti. Ég var búinn að lofa því að lengja ekki þessa umræðu en ætla aðeins að segja örfá orð. Ég ætla að byrja á því að þakka þeim þingmönnum sem hafa tekið hér til máls. Það kemur mér ekkert á óvart að við erum ekki alveg samferða í málinu, þó það nú væri, og gerir það málið bara skemmtilegra í mínum huga. Mér finnst málefnaleg umræða hér hafa verið einkennandi þó að ég taki ekki undir þau mótrök sem hafa verið sett fram.

Hér komu til tals þær breytingar sem voru gerðar á 74. gr. stjórnarskrárinnar sem tóku gildi 1995. Það er rétt sem bent var á, að Alþýðusamband Íslands taldi að ákvæðinu væri beint gegn starfsemi stéttarfélaga í landinu. Til að koma til móts við það virðist stjórnarskrárnefnd hafa litið til athugasemda við gerð álits nefndarinnar við frumvarpið, en þar kemur fram að nefndin líti svo á að með frumvarpinu sé í engu verið að hrófla við núverandi réttarstöðu á vinnumarkaði að því er varðar forgangsréttarákvæði, greiðslu félagsgjalda eða önnur réttindaákvæði. Það var alveg kórrétt sem kom fram í máli hv. þm. Jóhanns Páls Jóhannssonar hér áðan.

En þrátt fyrir framangreind ummæli í nefndaráliti stjórnarskrárnefndar, eins og kemur fram í greinargerð með frumvarpinu, verður við túlkun á 74. gr. stjórnarskrárinnar að líta til túlkunar Mannréttindadómstóls Evrópu á 11. gr. mannréttindasáttmála Evrópu, enda hefur sáttmálinn verið lögfestur með lögum á Íslandi. Jafnvel þótt þau lög njóti ekki stöðu stjórnskipunarlaga ber að túlka stjórnarskrána með hliðsjón af þeim mannréttindasáttmálum sem Ísland á aðild að, svo lengi sem þeir eru ekki ósamrýmanlegir ákvæðum stjórnarskrárinnar. Það er óhætt að fullyrða að 11. gr. mannréttindasáttmála Evrópu er í fullu samræmi við 74. gr. stjórnarskrárinnar. Þegar menn horfa til þess þá verður ekki hjá því komist að halda því fram að Ísland verði, eða við hér, að gera þær breytingar sem lagt er til í frumvarpinu og tryggja raunverulegt félagafrelsi, m.a. með því að banna forgangsréttarákvæði í kjarasamningum.

Að öðru leyti, ólíkt vinkonu minni hv. þm. Steinunni Þóru Árnadóttur, vonast ég auðvitað til þess að hv. velferðarnefnd taki til við efnislega umfjöllun um málið og afgreiði það. Ef meiri hluti nefndarinnar leggur til að málið skuli fellt eiga menn að hafa burði til þess að afgreiða málið þannig út úr nefndinni. Ég mun hins vegar ekki hætta að berjast fyrir raunverulegu félagafrelsi fyrir íslenskt launafólk þó að mér takist það ekki í þetta skipti. Það hefur verið þannig, og það er reynsla okkar Sjálfstæðismanna, að oft hefur það tekið langan tíma og margar tilraunir að hola steininn og hrinda frelsismálum hér í gegn en á endanum höfum við yfirleitt haft árangur. Þannig njótum við t.d. meira fjölmiðlafrelsis hér á Íslandi og erum ekki undir einokun Ríkisútvarpsins, þótt margir hér í þingsal vildu að sá tími væri enn.


Ræðumaður: Teitur Björn Einarsson

Frú forseti. Ég þakka hv. þingmanni fyrir svarið. Ég skildi hann þannig að Samfylkingin kjósi að berjast ekki fyrir því að skylduaðild verði tekin upp að nýju. En þá hlýt ég að spyrja: Fyrst Mannréttindadómstóll Evrópu leggur að jöfnu skylduaðild og forgangsréttarákvæði og nefnir sérstaklega Danmörku og Ísland í því samhengi, og er þá augljóslega að vísa til forgangsréttarákvæðis á íslenskum vinnumarkaði, hvernig stendur á því að Samfylkingin er á móti þeirri breytingu sem hér er verið að leggja til? Hvernig getur Samfylkingin og hv. þingmaður annars vegar verið á móti því að taka aftur upp skylduaðild — það má í rauninni vera skiljanlegt að Samfylkingin vilji það í ljósi þess sem þau hafa fram að færa hvað varðar stéttarfélög — en lagst svo gegn því að greiða úr því óréttlæti sem launafólk sem kýs að standa utan stéttarfélaga býr við þegar forgangsréttarákvæðum er beitt? Ég fæ þetta ekki til að koma heim og saman, frú forseti.


Ræðumaður: Teitur Björn Einarsson

Frú forseti. Þessi ræða hv. þingmanns var stutt en líka efnisrýr. Hann kemur hingað upp og lýsir því yfir að hann sé andsnúinn þessu frumvarpi. Gott og vel. Ég skildi orð hans þannig að hann tali líka fyrir hönd Samfylkingarinnar.

Ég er að reyna að átta mig á hvort hv. þingmaður er að tala fyrir því að það verði aftur tekin upp skylduaðild að stéttarfélögum landsins. Ef það er markmiðið að stéttarfélögin hafi marga félagsmenn, annars geti þau ekki sinnt mikilvægu hlutverki sínu, er þá ekki hreinlega rétt að mati hv. þingmanns að skylduaðild verði aftur tekin upp og félagafrelsi stjórnarskrárinnar þannig kastað fyrir róða? Skil ég málflutning hv. þingmanns í þá veru? Er hv. þingmaður sammála því sem kemur fram í dómi Mannréttindadómstólsins í máli Sørensens og Rasmussens gegn Danmörku þar sem forgangsáhrif í stéttarfélagi er lagt að jöfnu við skylduaðild? Er hann sammála því að það eigi að fara eftir dómum Mannréttindadómstóls Evrópu þannig að Ísland standi við skuldbindingar sínar samkvæmt mannréttindasáttmála Evrópu eða er hann á móti því? Kýs hann að hunsa þá niðurstöðu? Telur hann það nægjanlegt til að vega að félagafrelsi alls fólks, þar með launafólks, að tilgangurinn helgi meðalið? Þetta væri fróðlegt að fá að vita, frú forseti.


Ræðumaður: Óli Björn Kárason

Frú forseti. Ég var orðinn dálítið ánægður með hv. þm. Björn Leví Gunnarsson í fyrri hluta svarsins en svo fór að halla aðeins undan vegna þess að mér fannst eins og hann væri að taka undir að það ætti að skoða þetta mál, hann væri fylgjandi svona markmiðunum en svo fór hann í einhvern veginn í gamlar skotgrafir sem menn fara stundum í. En allt í lagi. Ég ætla bara að benda hv. þingmanni á eitt varðandi það að valdefla þá sem standa lakar  en aðrir. Nú er ekki lagaleg skylda á neinum launamanni á almennum vinnumarkaði að ganga í verkalýðsfélag. Það er ekki þannig. En það er þannig að í reykfylltum bakherbergjum þar sem atvinnurekendur setjast niður með verkalýðsforystunni er tekin ákvörðun um það í kjarasamningi að félagar í viðkomandi verkalýðsfélagi skuli hafa forgang um vinnu, þ.e. það er verið að ganga á rétt og skerða rétt þess sem hefur valið sér að standa utan félagsins og stendur þar af leiðandi höllum fæti. Ég er bara að biðja hv. þingmann að slást í lið með okkur og styrkja þetta fólk,   þá sem af einhverjum ástæðum standa utan, t.d. vegna þess að þeir eru óánægðir með það verkalýðsfélag sem þeir ættu hugsanlega að tilheyra, þannig að það sé ekki hægt og atvinnurekendur geti ekki með samningum við verkalýðsfélag knúið í raun launafólk til að ganga í ákveðið verkalýðsfélag þvert sér að skapi. Það tel ég vera að valdefla fólk sem stendur kannski höllum fæti, hv. þingmaður.


Ræðumaður: Óli Björn Kárason

Frú forseti. Ég verð að játa að ég bara veit ekki alveg hvernig ég á að svara fyrri hluta þessa andsvars hjá hv. þm. Birni Leví Gunnarssyni. Við höfum oft átt orðastað og ég hef nú yfirleitt reynt að krafla mig út úr hlutunum en ég segi bara: Ja, ef það væri skylduaðild að Vinstri grænum þá hef ég ákveðna samúð með hv. þingmanni, að hann væri óánægður. En það er auðvitað ekki þannig. Við búum hér, hv. þingmaður, í lýðræðissamfélagi, sem betur fer, og fólk gengur á kjörstað og kýs frjálsri kosningu og velur sér lista, lista hv. þingmanns eða ég vona að það verði fleiri sem velja þann lista sem ég stend fyrir, Sjálfstæðisflokkinn o.s.frv. Síðan er það nú bara þannig að niðurstaða kosninga hefur því miður leitt til þess að hér hefur aldrei komist á meirihlutastjórn heldur eru hér samsteypustjórnir. Það er auðvitað ófullkomleiki lýðræðisins.

En það kemur mér satt að segja dálítið á óvart að hv. þingmaður skuli ekki í raun taka undir meginmarkmið þessa frumvarps. Ég hélt einmitt að það væri hluti af þeirri hugmyndafræði sem Píratar berjast fyrir að einstaklingurinn ráði sér sem mestu sjálfur og að löggjafinn eða aðrir, hvort heldur það eru verkalýðsfélög eða vinnuveitendur eða aðrir, hafi sem minnst um það að segja. Þess vegna hefði ég haldið að hv. þingmaður ætti að leggjast á árarnar með okkur í Sjálfstæðisflokknum og tryggja íslensku launafólki sömu réttindi og  gilda t.d. í Danmörku, Svíþjóð, Noregi og að því ég best veit víðast hvar í Evrópu.


Ræðumaður: Óli Björn Kárason

Frú forseti. Ég mæli hér fyrir frumvarpi til laga um félagafrelsi á vinnumarkaði, mál 313 á þskj. 317. Ásamt þeim sem hér stendur þá eru meðflutningsmenn allir þingmenn Sjálfstæðisflokksins að undanskildum ráðherra og hæstv. forseta. Málið var áður flutt á síðasta löggjafarþingi en hlaut ekki brautargengi og er nú endurflutt lítillega breytt.

74. gr. stjórnarskrárinnar tryggir öllum félagafrelsi. Við eigum öll rétt til að stofna félög í sérhverjum löglegum tilgangi, þar með talið stjórnmálafélög og stéttarfélög, án þess að sækja um það leyfi. Skýrt er tekið fram í þessari grein stjórnarskrárinnar að engan megi skylda til aðildar að félagi en þó megi með lögum kveða á um slíka skyldu ef það er nauðsynlegt til að félag geti sinnt lögmætu hlutverki vegna almannahagsmuna eða réttinda annarra. Þrátt fyrir þessi skýru ákvæði 74. gr. stjórnarskrárinnar er félagafrelsi því miður ekki virt á íslenskum vinnumarkaði. Almenn löggjöf takmarkar rétt manna til að velja sér félag eða standa utan félags og þar er gengið lengra heldur en í nágrannalöndum.

Þegar mannréttindakafli stjórnarskrárinnar var lögfestur á árinu 1995 var mikilvægt nýmæli samþykkti í 2. mgr. 74. gr. Þar er kveðið á um rétt manna til að standa utan félags. Litlar eða engar breytingar hafa hins vegar orðið á vinnulöggjöfinni frá þessum tíma til að tryggja að þetta ákvæði nái fram að ganga og úrskurðir dómstóla virðast ekki hafa tekið mið af þessum breytingum. Vinnumarkaðslöggjöfin er í mínum huga barn síns tíma og í mörgu úrelt. Hún þrengir að félagafrelsi.  Því er illa hægt að halda því fram að launafólk hafi raunverulegt frelsi til að ákveða hvort það standi utan stéttarfélags eða ekki. Þrátt fyrir að launamanni sé heimilt, samkvæmt orðanna hljóðan, að standa utan stéttarfélags hefur lagaumgjörðin með öðrum hætti í raun orðið til þess að valfrelsið er að nafninu til en ekki á borði. Dæmi um þetta eru lög um kjarasamninga opinberra starfsmanna þar sem kveðið er á um skyldu ófélagsbundinna starfsmanna til greiðslu iðgjalds stéttarfélags sem hann ætti, eins og þar segir, að tilheyra. Það er rétt í þessu sambandi að benda á að á almennum vinnumarkaði gildir ekki þessi greiðsluskylda. Það er ljóst í mínum huga og flutningsmanna að það verður að breyta lögum þannig að launafólk utan stéttarfélaga sé ekki þvingað til að greiða iðgjald til félags sem það á enga aðild að líkt og gerist á opinberum vinnumarkaði, eins og ég sagði áðan.

Markmið frumvarpsins er að tryggja rétt launamanna til að velja sér stéttarfélag og leggja bann við forgangsréttarákvæðum í kjarasamningum, vernda rétt launamanna til að standa utan verkfalla stéttarfélaga sem þeir tilheyra ekki og afnema og koma í veg fyrir greiðsluskyldu ófélagsbundinna launamanna sem þar sem þess er krafist í lögum. Þar er ég aftur að vitna til opinberra starfsmanna.

Í raun má segja að 1. og 2. gr. frumvarpsins súmmeri þetta ágætlega upp þar sem segir að menn skuli hafa rétt til að stofna og ganga í þau stéttarfélög sem þeir kjósa og eru einungis háðir reglum hlutaðeiganda félags um inngöngu í það. Óheimilt er að draga félagsgjöld eða önnur gjöld af launum starfsmanns eða skrá hann eða félagsmann í stéttarfélag nema með skýru og ótvíræðu samþykki hans. Nái þetta frumvarp fram að ganga er óheimilt að skylda mann til að ganga í tiltekið stéttarfélag. Þá er vinnuveitanda óheimilt að synja umsækjanda um laust starf eða segja launamanni upp starfi á grundvelli félagsaðildar hans. Sama gildir um stöðuhækkun, stöðubreytingu, endurmenntun, símenntun, starfsþjálfun og námsleyfi. Þá verður jafnframt óheimilt að byggja ákvörðun um uppsögn, vinnuaðstæður eða önnur starfskjör launamanns á félagsaðild hans. Vinnuveitanda verður óheimilt að mismuna starfsmönnum sínum vegna félagsaðildar í tengslum við laun og önnur kjör enda sinni þeir sömu eða jafn verðmætum störfum.

Frú forseti. Nái frumvarpið fram að ganga er Alþingi að tryggja að íslenskt launafólk búi við sömu réttindi og launafólk í þeim löndum sem við berum okkur gjarnan saman við. Frumvarpið er nú ekki róttækara en það. Sem sagt, það er verið að tryggja íslensku launafólki sömu réttindi og launafólk hefur í Danmörku, Noregi og Svíþjóð, svo dæmi sé nefnt. Þrátt fyrir að félagafrelsið njóti í raun ríkari verndar samkvæmt íslensku stjórnarskránni en gengur og gerist í mörgum öðrum löndum þá hefur almenn löggjöf gert það að verkum að réttur manna til að velja sér félag eða standa utan félags er mun takmarkaðri en í öðrum löndum. Stjórnarskráin tryggir eða á að tryggja þessi réttindi í orði en laga- og dómaframkvæmd hefur orðið önnur og kemur í veg fyrir að þessi réttindi séu á borði. Ólíkt öðrum vestrænum ríkjum hefur vinnumarkaðslöggjöfin hér á landi, eins og ég sagði áðan, ekki tekið fullnægjandi breytingum til að tryggja þetta félagafrelsi á íslenskum vinnumarkaði. Ég ítreka það að allir helstu lagabálkar vinnumarkaðslöggjafarinnar urðu að lögum áður en mannréttindakafli stjórnarskrárinnar var lögfestur hér árið 1995. Síðan hafa litlar breytingar orðið á þessum 27 árum eða svo og túlkun dómstóla virðist hafa verið óbreytt þrátt fyrir þau nýmæli sem tekin voru upp í mannréttindakafla stjórnarskrárinnar 1995. Það er þess vegna sem ég hef haldið því fram að gildandi vinnumarkaðslöggjöf gangi gegn þeim stjórnarskrárvörðu réttindum sem öllum Íslendingum eiga að vera tryggð, ekki síst íslensku launafólki á vinnumarkaði.

Á Íslandi er nokkuð sem kallast forgangsréttarákvæði í kjarasamningum á almennum vinnumarkaði. Slík ákvæði ganga enn og aftur gegn félagafrelsi launafólks, enda má leggja þau að jöfnu við skylduaðild að stéttarfélagi þar sem fólk er í raun útilokað frá tilteknum störfum gangi það ekki í viðkomandi stéttarfélag sem hefur forgang samkvæmt kjarasamningum sem eru varðir með lögum. Nánast öll vestræn ríki sem mér er kunnugt um hafa bannað slíkt ákvæði, einmitt með vísan til félagafrelsis. Vandinn við forgangsréttarákvæði er sá að þegar kemur að því að ráða starfsmann skal sá sem er félagi í stéttarfélagi njóta forgangs. Þegar þær aðstæður kunna að skapast að segja þurfi upp starfsmanni eða starfsmönnum þá skal fyrst segja upp þeim sem er ófélagsbundinn en síðan þeim sem er félagi í verkalýðsfélagi. Þetta þýðir auðvitað í raun og það hljóta allir að sjá að til að verja rétt sinn er launamanni nauðugur sá kostur að ganga í verkalýðsfélag bara til að verja starfið, vegna þess að vinnuveitanda, launagreiðandanum, er ekki heimilt að beita mati við það og fara eftir hæfni og dugnaði starfsmanns þegar kemur að hugsanlegri uppsögn. Réttarstaða þess sem ákveður af ýmsum ástæðum að standa utan stéttarfélags, m.a. vegna þess að hann kann að vera ósáttur við það hvernig stéttarfélagið vinnur, kann að vera ósáttur við þá pólitík sem rekin er innan stéttarfélagsins, kann að vera sannfærður um að stefna forystu viðkomandi stéttarfélags gangi gegn hagsmunum hans, er þannig að honum er engu að síður sá kostur einn nauðugur, til að verja starf sitt og standa jafnfætis öðrum, að ganga til liðs við félagið.

Takmarkanir á rétti borgaranna til að velja sér stéttarfélag eru ekki þess eðlis að almannahagsmunir eða réttindi annarra krefjist þess að skylda einstaklinga eða banna þeim að ganga í tiltekið stéttarfélag. Það er því nauðsynlegt að mati okkar flutningsmanna að tryggja launamönnum frelsi til að velja sér það stéttarfélag sem þeir treysta til að gæta hagsmuna sinna og vilja veita fjárhagslegan stuðning með greiðslu iðgjalds eða félagsgjalds. Svo er auðvitað óhjákvæmilegt að horfa til hins pólitíska eðlis stéttarfélaga sem birtist m.a. í kröfugerðum þeirra til stjórnvalda sem fela oft í sér kröfur um lagabreytingar eða pólitíska stefnumótun. Það kann að vera á rökum reist og vera eðlilegar kröfur en réttur einstaklingsins til að standa utan stéttarfélags er að þessu leyti samofinn skoðana- og tjáningarfrelsinu sem varið er í 73. gr. stjórnarskrárinnar og 10. gr. mannréttindasáttmála Evrópu sem við Íslendingar höfum skuldbundið okkur til að fara eftir.

Þegar þetta frumvarp kom fyrst fram á liðnum þingvetri var það gagnrýnt m.a. út frá því að það myndi veikja verkalýðshreyfinguna og því var jafnvel haldið fram að því væri stefnt til höfuðs verkalýðshreyfingunni. Ég hafna öllum slíkum staðhæfingum vegna þess að ég er sannfærður um að þvert á móti séum við að styrkja verkalýðshreyfinguna vegna þess að verkalýðsfélög munu hafa alveg sérstaka hagsmuni af því að sannfæra launafólk um að hagsmunum þess sé best borgið með því að ganga til liðs við viðkomandi stéttarfélög. Þau muni leggja sig í líma við að gæta hagsmuna viðkomandi. Forysta verkalýðshreyfingarinnar mun skynja það að íslenskt launafólk fær meiri áhuga á réttindum sínum og kjörum og meiri áhuga á starfsemi verkalýðshreyfingarinnar en nú er og hættir að vera jafn afskiptalaust og mér hefur stundum virst vera og birtist m.a. í lélegri þátttöku þegar kemur að því að velja sér forystu. Viðkomandi launafólk mun taka sjálfstæða ákvörðun um að tilheyra félaginu og þegar það gerir það þá er ég viss um að það mun líta svo á að því beri líka skylda til þess að taka þátt í að velja forystu og móta stefnu og störf viðkomandi félags.

Ég ætla líka að minna á að Evrópunefnd um félagsleg réttindi hefur ítrekað bent á að forgangsréttarákvæði eins og þau eru viðhöfð hér á landi gangi gegn mannréttindasáttmála Evrópu.

Frú forseti. Ég lít þannig á að íslenska ríkinu, íslenska löggjafanum, beri svo rík skylda til að gæta að mannréttindum borgaranna að ekki verði hjá því komist að grípa til aðgerða þegar löggjöf gengur gegn þeim réttindum sem þeim eru tryggð samkvæmt stjórnarskrá, grípa til aðgerða með lagabreytingum eins og hér er lagt til. Þrátt fyrir að bæði jákvætt og neikvætt félagafrelsi sé kirfilega tryggt í stjórnarskránni, eins og ég hef vikið hér að margoft, hefur vinnumarkaðslöggjöfin ekki endurspeglað það frelsi. Markmið þessa frumvarps og okkar sem að því stöndum er að tryggja íslensku launafólki vernd, tryggja því frelsi, standa vörð um félagafrelsi íslensks launafólks.

Ég vil að lokum líka taka  fram að hér er lagt til að lögin taki til allra stéttarfélaga og vinnuveitenda á íslenskum vinnumarkaði, almennum og hinum opinbera. Á hinn bóginn kann að vera nauðsynlegt að ráðast í sérstaka lagasetningu og ég hygg að ég gæti jafnvel tekið sterkar til orðs og sagt: Það er nauðsynlegt að ráðast í sérstaka lagasetningu á þeim sviðum þar sem félagafrelsi er heldur ekki tryggt. Þetta á t.d. við um skylduaðild að lífeyrissjóðum, þ.e. þegar íslenskt launafólk er svipt þeim rétti að velja sér lífeyrissjóð sem ég held að það sé gríðarlega mikilvægt fyrir íslenskt launafólk. Eitt er að skylda menn að taka þátt í samtryggingarkerfi lífeyrissjóða og ég stend vörð um þá skyldu, en það er annað að skylda viðkomandi að greiða í ákveðinn lífeyrissjóð og svipta hann frelsinu til að velja sér lífeyrissjóð sem uppfyllir ákveðnar lagalegar skyldur.

Það má líka benda á skylduaðild að Lögmannafélagi Íslands, sem a.m.k. einhverjir þingmenn hér þekkja vegna menntunar sinnar og starfa. Ég vitnaði hér í upphafi til þess að í 74. gr. stjórnarskrárinnar sé sagt að það megi þó skylda menn til aðildar að ákveðnu félagi ef almannahagsmunir krefjast en þau rök eiga ekki við þegar kemur að skylduaðild að Lögmannafélagi Íslands, a.m.k. hef ég þrátt fyrir töluverða leit ekki rekist á nein slík rök. Það skal tekið fram að þetta frumvarp nær ekki til þeirra laga en það kann að vera skynsamlegt, annaðhvort í framtíðinni eða jafnvel í vinnu þeirrar nefndar sem fær þetta mál til umfjöllunar, að skoða skylduaðild að Lögmannafélagi Íslands sérstaklega. Skylduaðild að lífeyrissjóðum er stærra mál og umfangsmeira og ég hef alltaf verið einn þeirra sem hafa hvatt til þess að menn fari af mikilli varúð þegar kemur að lífeyrissjóðunum sem ég lít á sem fjöregg okkar Íslendinga og til fyrirmyndar í flestu.

Frú forseti. Ég vonast auðvitað til þess að þingheimur sé tilbúinn til að slást í lið með okkur þingmönnum Sjálfstæðisflokksins til að tryggja íslensku launafólki sömu réttindi og launafólk nýtur í öðrum löndum. Svo einfalt er þetta. Þetta er ekki róttækara en það að tryggja íslensku launafólki sömu réttindi og launafólki hefur í öðrum löndum sem við berum okkur svo gjarnan saman við.

Að lokinni þessari umræðu, frú forseti, óska ég eftir að frumvarpið gangi til hv. velferðarnefndar.


Ræðumaður: Teitur Björn Einarsson

Frú forseti. Ég þakka hv. þingmanni fyrir sitt seinna andsvar. Ég get tekið undir áhyggjur hv. þingmanns af því sem hún rekur hér um afleiðingar af núverandi refsistefnu, hvernig hún stuðlar að því að við náum ekki, með þeim úrræðum sem ríkið hefur í gegnum heilbrigðiskerfið og félagskerfið, til þess fólks sem er í vanda, eins og hv. þingmaður var að lýsa hér. Ég get tekið undir þetta. Ég get líka tekið undir það að afleiðingarnar af núverandi ástandi birtast okkur auðvitað með ýmsum hætti, hvernig við náum ekki til fólks. Með því að stíga þetta skref — ég hef lýst því yfir að ég er sammála upplegginu sem kemur fram í þessu frumvarpi — er ég sannfærður um að við værum örugglega í betri stöðu til að ná til fólks, sérstaklega ungmenna í viðkvæmri stöðu, með fræðslu, forvörnum og aðstoð. Það er það sem skiptir öllu máli hér, frú forseti, að geta komið í veg fyrir að við séum að ýta fólki í undirheimana, sem ýta því frá samfélaginu og fólkinu sínu og í veröld sem er frekar ógeðfelld. Ég held að þetta sé lykilatriði í þessu máli og ég get alveg tekið undir það að vinnan sem hefur verið að eiga sér stað í heilbrigðisráðuneytinu og hjá hæstv. heilbrigðisráðherra — ég er alveg fylgjandi henni og það væri fróðlegt að sjá hvernig henni miðar því að hún hefur tekið langan tíma.


Ræðumaður: Teitur Björn Einarsson

Frú forseti. Ég þakka hv. þingmanni fyrir andsvarið. Ég vil byrja á því að segja að frá því að þáverandi heilbrigðisráðherra, Kristján Þór Júlíusson, setti af stað vinnu í þessum efnum og skipaði starfshóp sem skilaði niðurstöðu sem unnið var út frá, þá hef ég verið hlynntur þessari nálgun, eins og ég reifaði í ræðu minni, og þeim sjónarmiðum sem liggja til grundvallar því að farin verði þessi leið þar sem við reynum að ná utan um þann veruleika sem við blasir, að núverandi refsistefna er einfaldlega ekki að skila þeim árangri sem að er stefnt. Núverandi refsistefna er ekki að draga úr neyslu fíkniefna og hún er ekki að koma fólki til aðstoðar. Ég get líka svarað hv. þingmanni á þá leið að komi slíkt mál frá hv. ríkisstjórn, þeirri góðu ríkisstjórn sem ég styð til góðra verka, er ég þess fullviss að það muni ekki standa á þingflokki Sjálfstæðisflokksins að leggja því lið að ná fram raunverulegum úrbótum. Ég held að það sé nokkurn veginn staðan, án þess þó að ég tali fyrir hönd annarra þingmanna með nokkrum hætti. Ég er eingöngu að lýsa minni eigin skoðun í þessum efnum.


Ræðumaður: Teitur Björn Einarsson

Frú forseti. Þetta frumvarp sem hér er til umræðu er góðra gjalda vert. Ég kem hér upp til að fara stuttlega yfir það. Ég er sammála sjónarmiðum sem fram koma í þessu frumvarpi. Ég held að það sé öllum ljóst að núverandi refsistefna gagnvart þeim sjúkdómi sem við er að glíma, fíknisjúkdómnum, er algerlega gengin sér til húðar. Ég er fylgjandi því að við leitum allra leiða til að komast úr þeim hjólförum sem við erum í og höfum verið í í allt of mörg ár. Ef eitthvað er, frú forseti, þá er ég þeirrar skoðunar að það væri hægt að ganga miklu lengra. Ef þetta væri rætt almennt á hugmyndafræðilegum nótum er ég þeirrar skoðunar að það orkar mjög tvímælis og er vandkvæðum bundið að setja lög eða leggja bann og refsingar við einhverju sem er löstur í fari fólks. Ef við göngum þá leið hefur verið sagt að ef við bönnum allt sem telst vera löstur yrði enginn eftir til að fangelsa.

Þetta snýr í grundvallaratriðum að því hvað frelsi er. Hvað er frelsi einstaklings? Ef gengið er út frá almennri skilgreiningu eða hugmynd um hvað frelsi er þá er það frelsi til að gera það sem þú vilt við líf þitt svo lengi sem þú skaðar ekki aðra. Það er grunninntakið og ég er að mörgu leyti fylgjandi þeirri hugmynd. Þegar kemur að fíkniefnum er ég þeirrar skoðunar að við séum að fást við sjúkdóm og meðhöndlun sjúkdómsins samkvæmt núverandi refsistefnu gengur ekki upp. Við þurfum að fást við þetta vandamál með réttum hætti, þ.e. í gegnum geðheilbrigðiskerfið til að lágmarka skaðann.

Hvaða skaða erum við að tala um? Af hverju er þessi löggjöf í dag eins og hún er? Hún er eflaust sett af góðum hug, frú forseti. Hún er sett til þess að lágmarka tjón, minnka skaða og forða fólki frá því að valda sjálfu sér skaða og jafnvel öðrum í kringum sig. Þetta hefur auðvitað beina skírskotun til þeirrar áfengislöggjafar sem við höfum. Það er gjarnan rætt að áfengisfíkn sé sjúkdómur og valdi öðrum skaða, fólki í kringum þann sem er að fást við áfengis- eða fíknisjúkdóminn. Það geta verið nákomnir, börn á heimili o.s.frv. Almennt held ég að það sé samstaða um það og hið almenna viðhorf í okkar þjóðfélagi er nokkuð ríkt um að koma þeim sem höllum fæti standa til aðstoðar og hjálpar. Þegar við erum að fást við sjúkdóma og alvarlegar afleiðingar af ofneyslu áfengis er reynt að koma þeim einstaklingum til hjálpar. Ég tel einfaldlega að þegar um er að ræða fíkniefni sé enginn eðlismunur á því sem við er að eiga, það sé einfaldlega rétt að reyna að koma fólki til hjálpar en ekki læsa það á bak við lás og slá í fangelsum. Það dreg ég stórlega í efa að komi fólki til hjálpar.

Frumvarpið miðar að því að skilgreina ákveðna stærð neysluskammta og þeir verða refsilausir. Eins og ég sagði í upphafi tel ég að þau sjónarmið sem frumvarpið byggir á, samanburður við önnur lönd sem hafa farið þessa leið, séu rétt nálgun á þeim vanda sem við er að eiga og ég get tekið fyllilega undir það að með þessu skrefi værum við ekki bara að fást við töluvert veigamikla lagabreytingu, framkvæmd og eftirfylgni þeirrar refsistefnu sem við er að glíma, heldur sjáum við á umræðu undanfarinna ára hvernig viðhorfið í samfélaginu er að breytast. Sama hvaða orð við notum um þetta, afglæpavæðingu eða skaðaminnkun, þá tel ég rétt út frá þeirri forsendu sem ég lagði til grundvallar í upphafi máls míns að núverandi refsistefna gengur ekki upp.

Þetta er það sem ég vildi helst segja um frumvarpið og það verður spennandi að sjá þá meðferð sem það fær í meðförum þingsins og þá umræðu sem skapast um ýmis lagaleg atriði í málinu. Ég hef komið inn á það í andsvörum hér áður hvernig þetta er rétt stillt og annað slíkt. Það ætla ég svo sem ekki að gera að sérstöku umtalsefni en ætla að ljúka máli mínu á því að taka undir mat á ávinningi og því sem við er að eiga. Við værum með þessu að stíga skref þar sem við myndum hætta að refsa þeim sem eru haldnir ávana- og fíknisjúkdómi og koma þeim helst sem fyrst í viðeigandi úrræði og til aðstoðar. Ef það verður ofan á er alveg augljóst að þetta mun hafa margs konar áhrif í okkar réttarvörslukerfi, eiginlega í öllum þeim skrefum sem skipta máli. Þetta snýr að störfum lögreglu og að málum fyrir dómi og mun hafa afleiðingar á fangelsismál í landinu. En fyrst og síðast held ég að mesti ávinningurinn væri sá að við værum sannarlega sem þjóðfélag að koma þeim til aðstoðar sem aðstoðar eru þurfi.


Ræðumaður: Teitur Björn Einarsson

Frú forseti. Ég vil þakka hv. þingmanni fyrir svörin. Ég held að þetta sé atriði sem þarf að gæta að, þ.e. hvaða vald hefur ráðherra til þess að afmarka svona veigamikinn þátt í þessu atriði, hvað er skilgreindur neysluskammtur.  Og þá er spurningin: Komi það ekki fram er þá réttara  að þingið setji alla vega einhvers konar ramma utan um það? Hér er settur rammi, að það séu tíu dagar. Gott og vel. En spurningin er hvort það sé ekki þörf á því að þingið afmarki þetta með einhverjum hætti þannig að þetta valdi ekki einhverri réttaróvissu um stöðu þessara einstaklinga hver refsilaus neysluskammtur er.


Ræðumaður: Teitur Björn Einarsson

Frú forseti. Ég vil þakka hv. þingmanni fyrir ágæta ræðu. Það sem mig langar að spyrja út í er atriði sem kemur  fram í greinargerðinni þar sem er vísað til reynslu í Tékklandi. Ég spyr af því að í frumvarpinu er gert ráð fyrir því að ráðherra verði veitt heimild í reglugerð til að ákveða í rauninni hvað er neysluskammtur. Í greinargerðinni kemur fram hver reynsla í Tékklandi hafi verið. Það hafi fyrst verið sett fram skilgreining í reglugerð en svo hafi stjórnlagadómstóll í Tékklandi komist að þeirri niðurstöðu að það væri ekki hægt að, eins og þar er sagt, skilgreina refsinæmi verknaðar í reglugerð.

Þá er það spurning mín til hv. þingmanns, hver staðan kunni að vera uppi í þessum efnum í íslenskri löggjöf; hvort  reglugerð framselji með þessum hætti of mikið vald til ráðherra. Það væri fróðlegt að eiga orðastað við hv. þingmann um þessi atriði. Þetta eru atriði sem ættu að koma líka til frekari skoðunar í meðförum þingsins en ég vildi vekja athygli á þessu.


Ræðumaður: Bryndís Haraldsdóttir

Virðulegur forseti. Hér legg ég ásamt fleirum fram skýrslubeiðni. Þetta er endurtekin skýrslubeiðni sem var lögð fram síðla á síðasta þingi og náðist ekki að klárast á þeim þingvetri. Ég veit að þessi vinna er í gangi í forsætisráðuneytinu en í ljósi þingskapa er talið eðlilegra að leggja hana fram aftur. Hún lýtur sem sagt að því að forsætisráðherra flytji Alþingi skýrslu um árangur í móttöku og aðlögun erlendra ríkisborgara. Við erum þarna að óska eftir heildstæðu yfirliti um hvernig börnum gengur í námi, hvernig þeim gengur í grunnskólum og hvernig þau skila sér í framhaldsskóla og háskóla eftir uppruna. Einnig er óskað eftir yfirliti um atvinnuþátttöku erlendra ríkisborgara, hvar þeir standa í launatíund og hver efnahagsleg og samfélagsleg áhrif erlendra ríkisborgara eru. Þá óskum við jafnframt eftir umfjöllun um hlutverk og árangur af hlutverki samhæfingarstjóra.

Ég held að það sé mjög mikilvægt að við fáum þessar upplýsingar. Ég veit að núna, frá því að við lögðum þessa beiðni fram fyrst, hafa komið fram frekari greiningar, til að mynda í mennta- og barnamálaráðuneytinu. Ég held að það sé nauðsynlegt að ná þessu saman í eina skýrslu og vonandi að þroska og þróa þá enn frekar þá umræðu sem við eigum að eiga hér í þingsal varðandi útlendinga og erlendra ríkisborgara, um hvernig við tökum á móti þeim og hvernig við tryggjum að hér búi allir við jöfn tækifæri.


Ræðumaður: Bryndís Haraldsdóttir

Virðulegur forseti. Mér þykja þetta nú bara áhugaverðar umræður hérna og mig langar að vísa í það að fyrir einhverjum örfáum árum síðan tókum við, nokkrir þingmenn, einmitt upp á því að ræða hvort ekki væri ástæða til að breyta verklagi okkar hér á þinginu. Það er sem sagt hefð fyrir því að hér er lögð fram skýrslubeiðni. Það þarf bara nægilegan fjölda þingmanna og almennt samþykkir þingheimur skýrslubeiðni og þá er þessi vinna farin í viðkomandi ráðuneyti. Það er rosalega mikilvægur hluti af eftirlitshlutverki þingsins að geta látið slíka vinnu fara fram. Að sama skapi finnst mér bara eðlilegt áður en við greiðum atkvæði um slíkt að skýrslubeiðandi færi rök fyrir beiðni sinni og það sé allt í lagi að hér eigi sér stað smá umræða áður en farið er í atkvæðagreiðslu.


Ræðumaður: Teitur Björn Einarsson

Herra forseti. Ég ætla nú ekki að vera að munnhöggvast hér um hvað er rétt og rangt í þessu. Það liggur einfaldlega fyrir þegar eftirspurn er að aukast og framboðið, eða ekki, að þá leiðir það til hækkunar verðlags að öðru óbreyttu. Þetta liggur alveg fyrir og hvort sem hv. þingmaður var að vísa til erlendra fræðirita má alveg taka það fram að í vinnuskjali hjá Alþjóðagjaldeyrissjóðnum, þar sem er verið að velta þessu upp, er sérstaklega tekið fram að það sé ekki samhengi hér á milli í þessum efnum. Ég tel einfaldlega að þessi skýrslubeiðni, greinargerðin með henni, sé illa unnin, illa rökstudd og sé til þess fallin eiginlega að þyrla upp einhverju ryki þegar verið er að horfa á hver er meginorsök verðbólgunnar.


Ræðumaður: Óli Björn Kárason

Herra forseti. Hér eru auðvitað lagðar fram ýmsar skýrslubeiðnir og þær eru misjafnlega gáfulegar og erfitt að svara þeim. Þetta er kannski ein af þeim og ég er ekkert saklaus í þeim efnum, ég skal viðurkenna það, en ég hef haft það sem reglu að standa ekki gegn því þegar þingmenn óska eftir skýrslum, jafnvel þegar ég tel að þær séu stórundarlegar og ég hafi mikla samúð með þeim starfsmönnum fjármálaráðs í þessu tilfelli sem þurfa að vinna þessa skýrslu. Samúð mín verður öll hjá starfsmönnum fjármálaráðuneytisins. Ég átti einu sinni fyrir einhverjum árum samtal við annan þingmann Pírata sem tók skýrslubeiðni sína aftur og lagfærði hana eftir ábendingar mínar og ég kunni því vel. En það verður ekki gert að þessu sinni. Ég ætla að sitja hjá.


Ræðumaður: Teitur Björn Einarsson

Herra forseti. Ég er almennt seinþreyttur til vandræða og hef nú samþykkt ýmsar skýrslubeiðnir um alls konar. En hér staldra ég við og tel að þessi skýrslubeiðni sé algerlega ómarktæk og eigi ekki rétt á sér. Ef þarf að velta fyrir sér hver er ástæða verðbólgu þá er það alveg ljóst að samband verðlags og launa er ótvírætt. Við getum alveg farið yfir það. Þetta liggur fyrir. Við getum rifjað það upp á níunda áratugnum þegar laun hækkuðu um 1.300%. Þá hækkaði verðlag um 1.500%, kaupmáttur rýrnaði, verðbólgan árið 1983 fór í 86% á ári en þá voru verðhækkanir á þriggja mánaða fresti, launahækkanir á þriggja mánaða fresti um 15%. Þessi skýrslubeiðni á ekki rétt á sér og ég get ekki samþykkt hana.


Ræðumaður: Bryndís Haraldsdóttir

Virðulegur forseti. Gleymdu hugmyndinni, sagði Þór Sigurgeirsson, bæjarstjóri Seltirninga, þegar tillaga borgarfulltrúans Lífar Magneudóttur var borin upp um að Reykjavíkurborg myndi sameinast Seltjarnarnesi og Mosfellsbæ. Svipað svar var að fá frá bæjarstjóra Mosfellsbæjar enda hefur það ekki verið á dagskrá í Mosfellsbæ að vilja sameinast hítinni í Reykjavík. En ég skil mjög vel að borgarfulltrúar í Reykjavík horfi til nágrannasveitarfélaganna þar sem ýmislegt virðist ganga mun betur í rekstri þeirra sveitarfélaga. Ég held að við ættum kannski frekar að huga að því að það kunni að vera hverfi innan Reykjavíkur sem myndu vilja sameinast öðrum sveitarfélögum. Ég hef til að mynda reglulega heyrt í Grafarvogsbúum sem kvarta sáran yfir því að vera hluti af Reykjavík og því kerfi sem þar er boðið upp á, myndu svo gjarnan vilja fá að koma yfir í fallegu Mosfellssveitina og heyra frekar undir bæjarstjórn Mosfellsbæjar. Og ég heyri það líka á íbúum á Seltjarnarnesi og bæjarfulltrúum þar að það er kannski möguleiki að fólkið í Vesturbænum myndi vilja sameinast íbúum Seltjarnarness í að bæta samgöngumálin þar sem Seltirningar og margir í Vesturbænum kvarta sáran yfir því að það sé algerlega lokað á þá þegar kemur að samgöngumálum og ekki við þá rætt þegar verið er að gera stórtækar breytingar sem hafa áhrif á samgöngur þeirra og öryggismál Seltirninga. Ég vil þá frekar beina því til hverfafélaganna í Reykjavík að huga að því hvort þau geti bara hreinlega sagt sig úr Reykjavík og óskað eftir því að koma inn í sveitarfélögin hér í kring sem virðast vera mun betur rekin en höfuðborgin okkar.


Ræðumaður: Jón Gunnarsson

Virðulegur forseti. Það er visst áhyggjuefni að við fáum upplýsingar um gríðarlega miklar kostnaðarhækkanir við svokallaða borgarlínu. Það þarf að leita skýringar á þessu. Borgarstjóri hefur m.a. nefnt sem skýringu að almennar hækkanir hafi orðið mjög miklar og útboð hjá Vegagerðinni séu að fara langt umfram kostnaðaráætlanir. Ég skoðaði þetta lauslega í dag og ef maður tekur útboð síðustu vikna hjá Vegagerðinni, stór og lítil, þá má segja að almennt séu þetta 70%, plús eða mínus, af kostnaðaráætlun sem verkin eru að fara á. Til að mynda átti núna stórt verk fyrir vestan að kosta um 1.300 millj. kr. en lægsta tilboðið var upp á 800 og eitthvað milljónir. Getur þetta legið í dýrari útfærslum, einhverjum flottræfilshætti þegar að því kemur að fara í þessar miklu framkvæmdir?

Umræðan um svokallaða Fossvogsbrú, sem á að kosta 7,5 milljarða, vakti athygli mína. Nú er verið að ljúka verki í Þorskafirði á 260 metra langri brú, jafn langri þeirri sem er fyrirhuguð yfir Fossvog. Það er 2,5 km vegagerð í kringum þá brú, sem sagt fyllingar beggja vegna, og heildarkostnaður við það verk er 2 milljarðar og 78 milljónir. Það á að byggja jafn langa 260 metra brú yfir Fossvog fyrir 7,5 milljarða. Ef hönnunarsamkeppni er nefnd fá margir skrýtna tilfinningu vegna þess að það þykir margfalda kostnaðinn og það á til að mynda við þegar menn tala um alþjóðlega hönnunarsamkeppni um brú yfir Sundabraut, sem ég held að menn þurfi að skoða mjög vel. Víðar er leitað matarholna í þessu, til að mynda var athygli mín vakin á því að í 14. gr. myndlistarlaga er 1% af heildarbyggingarkostnaði skilyrt til listaverkakaupa. Það eru 2 milljarðar í listaverkakaup við byggingu Landspítala.

Forseta minnir á að ræðutími í störfum þingsins er takmarkaður við tvær mínútur.


Ræðumaður: Njáll Trausti Friðbertsson

Virðulegi forseti. Það fór fram góð umræða um tillögu til þingsályktunar um fasta starfsstöð þyrlu Landhelgisgæslunnar á Akureyri hér í þingsal í gær, jákvæð og uppbyggileg umræða um mikilvægt mál sem varðar grundvallaröryggishagsmuni á þeim landsvæðum sem liggja fjærst höfuðborgarsvæðinu. Það er víðtækur stuðningur við málið hér á þingi. Ásamt þeim sem hér stendur eru 16 þingmenn á málinu. Þingsályktunartillagan gengur út á að fela dómsmálaráðherra að beita sér fyrir því að Landhelgisgæslan komi upp fastri starfsstöð fyrir eina af þyrlum sínum á Akureyri í samstarfi við hagaðila þar.

Í nýrri rannsókn sem Björn Gunnarsson, yfirlæknir á sjúkrahúsinu á Akureyri og dósent við Háskólann á Akureyri, og fleiri hafa unnið kemur fram að besta leiðin til að efla björgunargetuna heilt yfir á landi sé að staðsetja þyrlu á Akureyri til viðbótar við þyrlu á Reykjavíkurflugvelli. Þyrlur eru öflug björgunartæki sem geta flýtt fyrir björgun úr erfiðum aðstæðum og í mörgum tilfellum geta þær verið eini kosturinn til bjargar. Í slíkum tilfellum getur stuttur viðbragðstími skipt sköpum og því mikilvægt að staðsetja þyrlur á fleiri en einum stað á landinu, m.a. í þeim tilgangi að stytta tíma til björgunar. Sama gildir um sjúkraflutning á einstaklingum með lífshættuleg veikindi eða áverka, oft af vettvangi alvarlegra slysa. Þar er mikilvægt að geta brugðist skjótt við, koma með sérhæfða aðstoð á staðinn og geta flutt veika eða slasaða á viðeigandi sjúkrastofnun innan þeirra tímamarka sem nauðsynlegt er. Mikilvægt er að á austurhluta landsins sé boðið upp á sömu þjónustu eins og við þekkjum í dag á vesturhluta landsins þar sem þjónustuhlutverkið er allt miklu betra og ekki hægt með neinum hætti að bera saman vestur- og austurhluta landsins í tengslum við þjónustustigið sem er veitt í dag. Úr þessu þarf að bæta sem allra fyrst.


Ræðumaður: Birgir Ármannsson

Af þessu tilefni vill forseti segja að staða varðandi framlagningu mála er með svipuðum hætti og var á síðasta ári en forseti hefur vakið athygli á því að áform um að mál kæmu fyrr inn en ella hafa ekki enn þá skilað árangri. Það er ábending sem forseti hefur komið á framfæri og mun ítreka við hæstv. ríkisstjórn.


Ræðumaður: Birgir Ármannsson

Forseta hafa borist bréf frá heilbrigðisráðherra þar sem óskað er eftir fresti til þess að veita skrifleg svör við fyrirspurnum á þskj. 279, um ferðakostnað, frá Birni Leví Gunnarssyni, á þskj. 284, um notkun ópíóíða, og þskj. 285, um aðgerðir vegna endómetríósu, báðar frá Diljá Mist Einarsdóttur og á þskj. 286, um tekjur ríkissjóðs vegna gjaldtöku fyrir heilbrigðisþjónustu, frá Ingu Sæland.

Einnig hafa borist bréf frá félags- og vinnumarkaðsráðherra þar sem óskað er eftir fresti til að veita skrifleg svör við fyrirspurnum á þskj. 277, um ferðakostnað, frá Birni Leví Gunnarssyni og á þskj. 263, um íslenskukennslu fyrir útlendinga, frá Jóhanni Páli Jóhannssyni.

Að lokum hafa borist bréf frá matvælaráðherra þar sem óskað er eftir fresti til þess að veita skrifleg svör við fyrirspurnum á þskj. 272, um ferðakostnað, frá Birni Leví Gunnarssyni og á þskj. 342, um riðu,   frá Teiti Birni Einarssyni.


Ræðumaður: Birgir Ármannsson

Samningur ríkisins við Microsoft – stjórnsýsluúttekt að beiðni Alþingis,Forseti vill tilkynna að skýrsla Ríkisendurskoðunar sem ber heitið hefur verið send stjórnskipunar- og eftirlitsnefnd til umfjöllunar, samanber 8. tölulið 1. mgr. 13. gr. þingskapa.


Ræðumaður: Birgir Þórarinsson

Herra forseti. Það er alveg rétt hjá hv. þingmanni, þetta spilar allt saman, landtökubyggðirnar og við sjáum líka að það er náttúrlega verið að ögra með því að vera með slíkar byggðir inn á landi sem Palestínumenn eiga og þar sem Palestínumenn búa og það eru þessir hlutir sem valda allri þeirri spennu sem síðan hleðst upp og við erum að sjá afleiðingar af því núna. Ég tek heils hugar undir með hv. þingmanni, ég vona svo sannarlega að þessu fari að linna og þetta muni ekki breiðast út til nágrannaríkjanna. En það er eitt sem gerist í svona stöðu, þegar svona hlutir gerast. Þá nota aðrir — ég er ekki að segja að þeir séu fyrir botni Miðjarðarhafs heldur bara aðrir sem standa í deilum — tækifærið til að reyna að koma sínum málum á framfæri og það er nákvæmlega það sem hefur gerst í Nagorno-Karabakh. Ég vil nefna það hér vegna þess að það hefur verið mjög lítið talað um það. Þar hafa um 120.000 manns eða nánast allir íbúar í Nagorno-Karabakh yfirgefið sitt heimili,  vita ekkert hver framtíðin er vegna þess að Aserbaídsjan hefur neytt alla til að yfirgefa heimili sín og sitt landsvæði þar sem forfeður þessa fólks hafa búið um aldir. Þetta er hættan þegar athygli heimsins er núna á Miðausturlöndum, að svona hlutir gerist og mannréttindi séu fótumtroðin á öðrum svæðum í heiminum. En að lokum vil ég þakka hv. þingmanni fyrir þessa umræðu. Þó að við séum ekki sammála um mikilvægi þessarar tillögu þá erum við sammála um margt sem hv. þingmaður nefndi hér og ekki síst það að við vonum svo sannarlega að þessum hörmungum fari að linna í Miðausturlöndum.


Ræðumaður: Birgir Þórarinsson

Herra forseti. Eins og hv. þingmaður lýsti hér í sinni fyrri ræðu er ástandið á þessu svæði afar alvarlegt og alls kostar óvíst hvernig þróunin verður. Hér eru að berast fréttir af því að það hafi verið gerð sprengjuárás á sjúkrahús sem ég fordæmi að sjálfsögðu og þar liggja í valnum fjölmargir óbreyttir borgarar þannig að staðan er mjög alvarleg. Hvað geti verið til að bæta þetta ástand? Ég get ekki svarað því, ég held að allir aðilar séu að reyna að gera sitt besta í þeim efnum til að draga úr þeirri spennu sem þarna ríkir og þeim árásum sem nú dynja á Gaza. Utanríkisráðherra Bandaríkjanna hefur átt langa fundi með ráðamönnum í Ísrael og í Egyptalandi og ég veit m.a. að framkvæmdastjóri UNSCO, sem er samræmingarstofnun Sameinuðu þjóðanna í Miðausturlöndum, sem Wennesland, norskur sendiherra, fer fyrir, hefur átt fundi með Íran og með Hizbollah-hreyfingunni. Allir eru að gera allt sitt til þess að reyna að draga úr líkum á því að þetta breiðist út til nágrannalandanna. Staðan er alvarleg og ég get ekki lesið í þessa stöðu. Ég bara vona svo sannarlega að aðilar fari að setjast niður og reyna að finna flöt á þessari gísladeilu sem er náttúrlega mjög alvarleg og veldur því að spennan eykst. En að sama skapi held ég að hluti af rót vandans sé náttúrlega þessar landtökubyggðir sem ég hef ávallt fordæmt og verið á móti og þær brjóta í bága við alþjóðalög. Það er eitthvað sem verður að fara að taka enda og menn verða að finna lausn á.


Ræðumaður: Birgir Þórarinsson

Herra forseti. Ég þakka hv. þm. Steinunni Þóru Árnadóttur fyrir framsögu hennar hér þar sem við ræðum tillögu til þingsályktunar um merkingu á vörum frá hernumdum svæðum Palestínu. Ég fagna því sérstaklega að í þessari tillögu er rætt um að reyna að nýta kosti fríverslunarsamnings EFTA við Palestínu. Ég held að það sé mjög mikilvægt að sá samningur kæmist í raun og veru í þá framkvæmd sem í upphafi var ætlast til og það mun styrkja stöðu Palestínu og efnahagslífs þar sem er bráðnauðsynlegt.

Í fyrsta lagi langar mig að koma inn á landtökubyggðirnar vegna þess að þær voru nefndar hér sérstaklega í ræðu framsögumanns. Að sjálfsögðu er það þannig og við erum þeirrar skoðunar að Ísrael beri að fylgja Genfarsáttmálanum, þar sem eru fjórir alþjóðasamningar og innan þeirra kemur fram að hernemi ríki annað ríki megi það ekki flytja fólk sinnar eigin þjóðar eða ríkis yfir á hin hernumdu svæði til þess að búa þar. Þannig eru landtökubyggðirnar ólöglegar og andstæðar alþjóðalögum. Fjöldi landtökubyggða á Vesturbakkanum er núna, held ég, um 199 og fjöldi Ísraela sem býr í landtökubyggðunum er um 14% af heildaríbúafjölda á Vesturbakkanum og er kominn í u.þ.b. 500.000. Íbúar í landtökubyggðum eru um 5% af heildaríbúafjölda Ísraels og á síðasta ári voru áform ríkisstjórnar Ísraels um frekari landtökubyggðir aukin. Eins og kom fram hjá hv. þingmanni brýtur þetta í bága við alþjóðalög, eins og ég nefndi, og hefur einnig haft mjög slæm áhrif á þær friðarviðræður og það friðarferli sem margsinnis hefur verið reynt að koma áfram en gengið mjög brösuglega. Það er mjög nauðsynlegt að við sem þjóð í okkar samtali við stjórnvöld í Ísrael hvikum ekki frá því að þessar landtökubyggðir séu í bága við alþjóðalög.

Í nóvember 2015 samþykkti Evrópusambandið að merkja sérstaklega vörur frá landtökubyggðum. Evrópusambandið og Ísrael hafa gert með sér sérstakan viðskiptasamning sem er ígildi fríverslunarsamnings þar sem vörur frá Ísrael njóta sérstakra kjara. Það er þó tekið skýrt fram að vörur framleiddar í landtökubyggðum falli ekki undir þennan samning. Árið 2009 birtu bresk stjórnvöld leiðbeiningar um það hvernig aðgreina megi vörur sem eru framleiddar í landtökubyggðum á Vesturbakkanum frá vörum sem framleiddar eru af Palestínumönnum á Vesturbakkanum. Danmörk tók upp svipaðar reglur árið 2013 og Belgía 2014. Leiðbeiningarnar eru einkum á þann veg að ekki sé hægt að merkja vörur sem eru framleiddar í landtökubyggðum sem vörur framleiddar í Ísrael. Merkja beri vörur sem framleiddar eru á Vesturbakkanum sem vörur framleiddar á Vesturbakkanum en í sviga standi landtökubyggð. Það er síðan á ábyrgð ríkjanna sjálfra innan Evrópusambandsins hversu vel þessu er framfylgt. Það er því heimilt að selja vörur frá landtökubyggðum í ríkjum Evrópusambandsins en þær þurfa að vera merktar.

Evrópusambandið hefur gefið út að það sé innan við 1% af vöruútflutningi Ísraels til Evrópusambandsins sem komi frá landtökubyggðum og telst það nokkuð lágt hlutfall. Evrópusambandið styður hins vegar ekki að sniðganga vörur frá Ísrael né að beita landið viðskiptaþvingunum. Ég er þeirrar skoðunar að við eigum að fylgja því og ég er á móti því að sniðganga vörur frá Ísrael og ég mun koma nánar að því hér á eftir. Frá efnahagslegu sjónarmiði, þ.e. af hálfu Ísraels, hefur verið bent á að áhrif þessa séu fremur lítil. Þeir sem vilja sniðganga vörur frá Ísrael gera það örugglega nú þegar. Að sama skapi muni þeir sem vilja sérstaklega styðja Ísrael ekki leita sérstaklega eftir því að kaupa vörur frá landtökubyggðum. Þær vörur sem einkum um ræðir í þessu sambandi eru vínber, döðlur, rauðvín, hvítvín, hunang, ólívuolía og snyrtivörur. Á Vesturbakkanum eru tæplega 30 vínekur í landtökubyggðum en í landinu eru þær alls um 150. Þekktasta vínekrusvæði í Ísrael er í Gólanhæðunum. Það er landsvæði sem ekki er viðurkennt af alþjóðasamfélaginu.

Í október 2018 féllu frönsk stjórnvöld frá kröfunni um að merkja sérstaklega vörur frá landtökubyggðum vegna málsóknar sem hugveita nokkur, hliðholl stjórnvöldum í Ísrael, höfðaði gegn frönskum stjórnvöldum..

En víkjum aðeins að stöðu efnahagsmála í Palestínu. Samkvæmt nýjustu tölum frá Alþjóðabankanum hefur fátækt og atvinnuleysi í Palestínu haldið áfram að aukast. Í Palestínu er atvinnuleysi tæp 25% og á Vesturbakkanum var atvinnuleysi í fyrra um 13% að meðaltali og hafði þá lækkað um 3% frá árinu 2021. Það er hins vegar mjög misjafnt hversu hátt atvinnuleysið er innan Palestínu. Í Betlehem er það 25%, í Jenin er það 19% en í Jerúsalem er það hins vegar 3% sem telst lágt á þessu svæði. Á Gaza er atvinnuleysið 47% og fer hækkandi, þar af 70% meðal ungs fólks. 27% íbúa í Palestínu búa við fátækt. Á Gaza er þessi tala 65%. Menntun er Palestínumönnum hins vegar mjög mikilvæg og er litið á hana sem svar við hernáminu. Það er hins vegar þannig að rúmlega 40% þeirra sem útskrifast úr háskóla í Palestínu fá enga vinnu. Palestínumenn búa því margir hverjir við vonleysi þegar horft er til framtíðar. Á síðasta ári var gerð viðamikil skoðanakönnun meðal Palestínumanna á vegum rannsóknarsetursins AMAN þar í landi um það hvaða þjóðfélagsverkefni þátttakendur töldu vera brýnust og niðurstaðan var sú að brýnasta verkefnið væri efnahagsmálin.

Þá ætla ég að víkja aðeins að því sem ég nefndi í upphafi, hvers vegna ég er á móti því að sniðganga vörur frá Ísrael. Á síðasta ári störfuðu um 37.000 Palestínumenn í landtökubyggðum á Vesturbakkanum, aðallega í byggingarframkvæmdum og verksmiðjum, en einnig á vínekrum. Alls starfa um 100.000 Palestínumenn í Ísrael og landtökubyggðum. Á síðasta ári fjölgað Ísrael atvinnuleyfum Palestínumanna um 12.000 og launin eru allt að þrisvar sinnum hærri en það sem býðst í Palestínu ef á annað borð er hægt að fá vinnu.  Sem dæmi um áhrif þess að sniðganga vörur frá Ísrael, hvernig það getur bitnað á Palestínumönnum sjálfum, má nefna að árið 2015 lokaði ísraelsk Sodastream-verksmiðja í Palestínu, í landtökubyggð. Hún flutti starfsemina í burtu vegna áhrifa frá svokallaðri BDS-hreyfingu sem sniðgengur vörur frá Palestínu. 600 Palestínumenn misstu þarna atvinnuna á einu bretti og hafði gífurleg áhrif fyrir þær fjölskyldur að sjálfsögðu. Palestínumenn sjálfir hafa gagnrýnt þessa hreyfingu og m.a. gerði forseti landsins, Abbas, það í ræðu árið 2013.

Ég vil hins vegar koma því á framfæri hér í minni ræðu að ég tel mikil tækifæri fyrir okkur Íslendinga að láta gott af okkur leiða á þessu svæði. Við þekkjum að stjórnmálasamband okkar við Palestínu og Ísrael er gott. Árið 2011 var Ísland fyrsta vestræna ríkið sem viðurkenndi sjálfstæði Palestínu og Ísland gegndi einnig mikilvægu hlutverki í stofnun Ísraelsríkis árið 1948. Samskipti ríkjanna voru lengi vel mikil en hafa minnkað verulega á liðnum árum, einkum vegna hernámsins sem við fordæmum. Ég fullyrði þó hér að Ísraelsmenn bera virðingu fyrir Íslandi og líta á okkur sem vinaþjóð.

Ég tel að við eigum að fara mjög varlega í að ræða það sérstaklega að sniðganga vörur frá Ísrael vegna þess að það hefur því miður slæm áhrif fyrir fjöldamarga Palestínumenn. Það er bara staðan og við verðum að horfa til þess. Það er hins vegar mjög mikilvægt að við tökum upp samtalið við Ísrael, ekki síst um landtökubyggðirnar, í ljósi þess að ríkið ber traust til okkar og það er einn grundvallarþátturinn í þessu friðarferli fyrir botni Miðjarðarhafs milli Palestínu og Ísraelsmanna að njóta trausts. Það er nú þannig að Evrópusambandið nýtur ekki trausts meðal Ísraelsmanna þegar kemur að friðarferlinu og því hefur ekki orðið ágengt í friðarumleitunum. Sama má segja um Bandaríkjamenn. Þeir njóta ekki trausts meðal Palestínumanna og þess vegna hefur þeim ekki orðið ágengt í þessum efnum. Þar tel ég að við Íslendingar höfum ákveðin tækifæri vannýtt sem við ættum að skoða og ég held að það sé mikilvægt innlegg okkar í það dapurlega mál sem deilan milli Ísraelsmanna og Palestínumanna er.

Herra forseti. Við höfum undanfarna daga fylgst með hörmungum sem dundu yfir í Ísrael vegna hryðjuverkaárásar Hamas þar sem 1.300 manns létu lífið og meiri hlutinn saklausir borgarar. Við fordæmum að sjálfsögðu þessa villimannlegu árásir. Að sama skapi fylgjumst við nú með hörmungum sem dynja yfir saklaust fólk á Gaza vegna aðgerða Ísraels. Þessir skelfilegu atburðir hafa breytt landslaginu á þessum slóðum til frambúðar. Hryðjuverkasamtökin Hamas sem ráða ríkjum á Gaza endurspegla ekki vilja palestínsku þjóðarinnar. Ég fullyrði það og það hefur forseti Palestínu, sem hefur aðsetur á Vesturbakkanum, sagt. Leiðtogar Hamas þurfa ekki að hafa áhyggjur af ástandinu þar sem þeir og fjölskyldur þeirra lifa góðu lífi í Katar og fylgjast með hörmungum á Gaza á sjónvarpsskjá, hörmungum sem þeir kölluðu yfir eigin þjóð. Ekkert land lætur hryðjuverkaárás á sitt eigið fólk átölulaust, Ísrael er þar engin undantekning.

Ofbeldi mun hins vegar aldrei verða forsenda fyrir friði. Ég fordæmi það. Ég fordæmi ofbeldi gagnvart almennum og óbreyttum borgurum og ég fordæmi árásir á sjúkrahús. Ég fordæmdi ofbeldi gegn íbúum í Nagorno-Karabakh og ég fordæmdi árásir á sjúkrahús í Nagorno-Karabakh og fyrir vikið var ég settur á svartan lista hjá Aserbaídsjan sem hefur beitt Armena í Nagorno-Karabakh ofbeldi.

Ég held því miður, herra forseti, að friðarferlið í Miðausturlöndum sé komið í algjört uppnám. Viðbúið er að þessir atburðir muni leiða til þess að Ísraels muni endurskoða öll samskipti sín við Palestínu og það er alls kostar óvíst að Palestínumönnum verði veitt heimild til að vinna áfram í Ísrael. Ég tel því miður töluverðar líkur á því að öll atvinnuleyfi Palestínumanna í Ísraels verði afturkölluð og þá munu rúmlega 100.000 Palestínumenn missa vinnuna.

Herra forseti. Ég veit að framsögumaður ber góðan hug til Palestínumanna og það geri ég líka. En ég tel hins vegar að þessi tillaga muni ekki hjálpa þeirra málstað. Ég starfaði um tíma á þessu svæði og hef komið nokkrum sinnum til Gaza.  Ég tók eitt sinn eldri Palestínumanna tali á Gaza. Við ræddum stöðuna og mér er minnisstætt þegar hann sagði: Lífið á Gaza var betra fyrir tíma Hamas.


Ræðumaður: Berglind Harpa Svavarsdóttir

Virðulegi forseti. Ég vil þakka hv. þm. Njáli Trausta Friðbertssyni fyrir að leggja fram þessa mikilvægu þingsályktunartillögu um að Alþingi álykti að fela dómsmálaráðherra að beita sér fyrir því að Landhelgisgæslan komi upp fastri starfsstöð fyrir eina af þyrlum sínum á Akureyri. Lengi hefur legið ljóst fyrir mikilvægi þess að bæta enn frekar björgunarviðbragð á Norðurlandi og Austurlandi. Í þeim tilvikum er ávallt mikilvægt að fá álit sérfræðinga varðandi þessa alhliða uppbyggingu á þessum sértæku sviðum. Þess vegna fannst mér mjög mikilvægt þessu tengt að lesa viðtal við Björn Gunnarsson, tíðrætt um hann og þetta viðtal hér, en hann er yfirlæknir sjúkraflugs á Akureyri og dósent við Háskólann á Akureyri. Þetta viðtal var sem sagt 22. september síðastliðinn. Þar kemur afstaða hans einmitt skýrt fram þegar hann segir afar brýnt að staðsetja sjúkraþyrlu á Norðurlandi eða Austurlandi. Í máli sínu bendir hann á þá ákvörðun sem ríkisstjórnin tók í desember 2019, að kanna ætti möguleika á því að hefja notkun sjúkraþyrlu í sjúkraflutningum á landinu en þar var lagt til að þyrlan yrði staðsett á suðvesturhorninu. Björn Gunnarsson sagði það skjóta skökku við því að þyrlur Landhelgisgæslunnar væru nú þegar staðsettar á Reykjavíkurflugvelli og sinna þar björgun og sjúkraflutningum þegar þörf er á. En með þingsályktunartillögu þessari er lagt til að ein af þyrlum Landhelgisgæslunnar verði með starfsstöð á Akureyri allt árið um kring.

Í gegnum tíðina og enn þann dag í dag hefur Austurland einnig sent frá sér skýr skilaboð um mikilvægi þess að þyrla sé staðsett á Egilsstaðaflugvelli og byggjast þau sterku rök á því að bæði þarf að stytta bráðaviðbragðstímann á Austurlandi og afar langt er að sækja sérhæfða bráðaþjónustu sem er bæði staðsett á Akureyri og í Reykjavík. Það eru afar góð og gild rök sem verður að hlusta vel á. Við verðum einnig að hafa það til hliðsjónar að við verðum að hafa ákveðna grunninnviði til staðar til að hægt sé að viðhafa starfsemi björgunarþyrlu. Á Akureyri er hægt að manna þyrluna með læknum frá Sjúkrahúsinu á Akureyri eins og nú er reyndin  með sjúkraflugið en einnig búa tveir af sex þyrluflugstjórum Gæslunnar fyrir norðan. Að auki, til þess að það sé raunhæft að bæta við björgunarþyrlu í dag, þurfa að vera til staðar flugvirkjar sem eru einnig til staðar á Akureyri. Þessi lykilatriði eru grundvöllur þess að hægt sé að hafa björgunarþyrlur til taks og fagna ég því verulega að þetta öfluga fagfólk sé til staðar á Norðurlandi. Með því getum við stutt vel og ég styð vel við þessa þingsályktunartillögu og við getum með góðum rökum sýnt fram á það sé raunhæft að staðsetja björgunarþyrlu á Akureyri sem muni bæta bráðaviðbragð alls Norðausturlands til muna. Björn Gunnarsson fór vel yfir það að með því að bætt yrði við bækistöð á Akureyri væri hægt að ná að dekka um 94% af landi og miðum miðað við 60 mínútna viðbragðstíma og rúmlega 88% ef þyrlan væri staðsett á Egilsstöðum. Hann skorar á stjórnvöld að skoða vel báða þessa kosti. Það sé hvorki góð né sanngjörn lausn að staðsetja allar sjúkraflutningaþyrlur á suðvesturhorninu því þjónustusvæði þeirra er þá afar takmarkað og nýtist ekki Norður- og Austurlandi. Einnig sé mjög óskynsamlegt að hafa allar þyrlurnar staðsettar á sama veðurfarssvæðinu á suðvesturhorninu.

Ég vil í lokin nota tækifærið og taka enn og aftur undir þessa mikilvægu þingsályktunartillögu og mikilvægi þess að Landhelgisgæslan komi upp fastri starfsstöð fyrir eina af þyrlum sínum á Akureyri sem muni sinna Norðurlandi og Austurlandi með mun öflugra bráðaviðbragði en er til staðar í dag. Það er tímabært og er okkur gríðarlega mikilvægt þannig að ég styð þetta mál alla leið og þakka framsögumanni fyrir þessa þingsályktunartillögu.


Ræðumaður: Njáll Trausti Friðbertsson

Herra forseti. Þeim sem hér stendur er mjög annt um rekstur Landhelgisgæslunnar. Gegnum mitt starf til 30 ára hef ég séð mörg góð verk vera unnin af hálfu þeirrar stofnunar og hef tekið þátt í ýmsu sem hefur komið upp þar. Ég sagði líka áðan að það er mikilvægt að fá það fram í 2. umræðu eftir á að giska fimm vikur, þá kemur í ljós svona stóra myndin að mestu, hvernig verður farið með fjárlögin fyrir næsta ár. Þess vegna vil ég bara bíða með að svara nákvæmlega og svara frekar þá, þegar við erum að fást við fjárlögin hér í þessum sal, hvernig verður farið með þetta mál. En eins og ég kom inn á þá er mér annt um þennan rekstur, tel hann gríðarlega mikilvægan og hann þarf að styrkja. Það þarf að horfa til lengri framtíðar. Í greinargerð málsins kemur fram að heimurinn er að breytast og við þurfum að taka þátt í ákveðnum hlutum og í gegnum borgaralega þjónustu getum við helst komið að öryggis- og varnarmálum á okkar svæði. Þetta er gríðarlegt verkefni í Norður-Atlantshafi að halda uppi leit og björgun á hafsvæði sem er næstum 20 sinnum stærra en Ísland og við erum að stýra því héðan. Mér finnst að við eigum að vinna með nágrannaþjóðum okkar, Dönum, Norðmönnum, og öðrum Norðurlöndum og vinaþjóðum innan Atlantshafsbandalagsins að því að styrkja þetta viðbragð. Þannig að mín skoðun er alveg ljós á því hvert ég vil fara með þetta en ég ætla ekki að fara að ræða einstakar krónur eða milljónir hér fyrr en maður sér að þessu unnið í gegnum fjárlög og fjárlagaumræðuna.


Ræðumaður: Njáll Trausti Friðbertsson

Herra forseti. Ég held líka að í umræðu í þinginu þurfi að koma fram að hæstv. dómsmálaráðherra, sem tók við embætti fyrir um þremur mánuðum síðan og er rétt að setja sig inn í málaflokkinn, hefur lýst eindregnum stuðningi við Landhelgisgæsluna og mikilvægi stofnunarinnar. Ég held að það efist enginn um það og mikilvægi hennar. Þegar er verið að skipuleggja hluti til lengri tíma og vinna með þá er mikilvægt, og ég kannski kom inn á það hér áðan, að leyfa málunum aðeins að anda. Það þarf að fjármagna þau og við notum fjármálaáætlun yfirleitt til þess hverju sinni, hún kemur fram í marsmánuði á hverju ári og við hugsum til fimm ára í henni. Hvaða skrefum er hægt að ná fram í gegnum hana á næstu misserum til þess að ná þessu markmiði? Svo það sé líka alveg á hreinu þá er, eins og kom kannski fram áðan, bent á í greinargerð málsins að tveir af flugstjórum Landhelgisgæslunnar á þyrlunum búa í Eyjafirði. Það sem þyrfti að gerast er að það þyrfti að tryggja aðra — sem sagt, viðkomandi þyrftu að manna þyrlurnar en það eru tveir flugstjórar nú þegar í Eyjafirði og búa þar. Það er gríðarlegur styrkur í því. En svo er bent á í málinu að það eru svo margar aðrar breytur sem við höfum í kringum Akureyrarflugvöll; innviði, flugvirkja, sjúkraflutningafólk, lækna af sjúkrahúsinu og aðra sem hafa reynslu af svona starfsemi. Það er grundvallaratriði. Þess vegna er verið að tala um Akureyri þó að það hafi komið einmitt fram í þessari grein sem er verið að vinna, eða rannsókn, að það er líka góð staðsetning landfræðilega og getur þjónustað flesta. En erum við ekki sammála um að það tekur tíma að koma svona hlutum áfram í gegnum hið háa Alþingi og fjárveitingar?


Ræðumaður: Njáll Trausti Friðbertsson

Herra forseti. Það er farið vítt yfir í ræðu minni, sem var nú töluvert löng, og það var víða komið við hérna þegar við vorum að ræða fjárlögin í 1. umræðu í haust. Það klárar enginn öll málefni þar í einni ræðu, um fjárlög ríkisins. Þar er af mörgu að taka. Það er með nákvæmlega sama hætti  og í síðustu viku þegar við vorum að ræða samgöngustefnuna. Það er ekki hægt að komast yfir plaggið í stuttum ræðum. Ég bendi kannski á að núna um næstu mánaðamót  verður farið að rukka inn varaflugvallargjaldið. Það eru fimm ár síðan skýrslan var lögð fram í stýrihópi sem ég stýrði og skilaði af sér í nóvember 2018. Ég kom líka inn á hér í fyrra  andsvari áðan að ef þetta gengi vel —  ég vona svo sannarlega að málið gangi vel í gegn hér í vetur en ég er kannski ekki að gera mér  vonir, bara einn, tveir og þrír, að í fjárlögum eftir tvo mánuði verði bara búið að klára mál sem eru rétt að fara í umfjöllun í þinginu. Ég kalla  hins vegar eftir því  að hæstv. dómsmálaráðherra taki fast utan um málið varðandi stefnumótandi þætti þannig að það sé komin meiri framtíðarsýn á hvernig við sjáum þetta hérna lengdar.

Það var tekið gríðarlega stórt skref með að staðsetja Freyju á Siglufirði, mjög stórt skref í rekstri Gæslunnar og öryggis í landinu. En 2. umræða í fjárlögunum er eftir, ja, ég myndi segja rúman mánuð, ég hugsa að það séu svona fimm, sex vikur í það. Eigum við ekki að sjá hvernig sú umræða rætist og vinna fjárlaganefndar? En ég er ekki að koma með það hér að hóta einhverju eins og  að ganga gegn fjárlögunum á þessum tímapunkti. Þetta er bara vinna sem er og við í pólitík þurfum stundum að hafa smá þolinmæði til að vinna verkin og ná þeim fram. Og það getur þá tekið lengri tíma  en tvær, þrjár vikur eða fjórar.


Ræðumaður: Njáll Trausti Friðbertsson

Herra forseti. Sá sem hér stendur situr líka í fjárlaganefnd. Ég vonast til að þetta mál sem hér er lagt fram fari í gegnum þingið  á þessum þingvetri og ég vona svo sannarlega að það geti komið inn í fjármálaáætlunina, sem kemur þá fram í mars, með einhverjum hætti, hvernig sjáum við fyrir það okkur. Hér er líka kallað, eins og ég nefndi í ræðu minni, eftir frekari stefnumótun, hvernig við ætlum til að sinna þessum málum. Og svo það sé skýrt þá er hér ekki  talað um að bæta við þyrlum heldur að færa eina af þremur björgunarþyrlum Landhelgisgæslunnar norður til Akureyrar og skapa henni aðstöðu þar og nýta  a.m.k. eina af þeim áhöfnum sem eru nú þegar   inni í rekstrarkostnaði Gæslunnar. Málið snýst um að bæta þá við sjöundu áhöfninni, eins og ég kom inn á  rétt áðan. Þá værum við að tala um 400–500 milljónir sem þetta myndi kosta til viðbótar við þann rekstur sem við sjáum í dag og svo væri einskiptiskostnaður í byggingu á nýju flugskýli eða aðgengi að flugskýlum á Akureyrarflugvelli, sem ég tel reyndar líka vera ágætismöguleika. Og auðvitað er líka hægt að byggja   nýtt flughlað á Akureyri ef þannig háttar til og áhugi er á.

Hæstv. dómsmálaráðherra er fullljóst  að það eru erfiðleikar í rekstri Gæslunnar og við sem sitjum hér á þingi og höfum verið í fjárlaganefnd í gegnum árin höfum náttúrlega margoft orðið þess áskynja.

Í ræðu minni hér áðan minntist ég á að ég hef kallað eftir því að þessi  stefna sé mótuð. Að mínu viti er það grundvallarmál að íslenska landhelgisgæslan sé fjármögnuð og að við séum með á hreinu hvaða þjónustu við viljum fá og ég held að það sé of litlu fjármagni varið til hennar í dag. Mín persónulega skoðun liggur þar vegna þess að þetta er gríðarlega mikilvæg stofnun fyrir   okkur Íslendinga.


Ræðumaður: Njáll Trausti Friðbertsson

Herra forseti. Við ræðum hér tillögu til þingsályktunar um fasta starfsstöð þyrlu Landhelgisgæslunnar á Akureyri. Ásamt mér eru flutningsmenn málsins hv. þingmenn Ásmundur Friðriksson, Berglind Harpa Svavarsdóttir, Birgir Þórarinsson, Bjarkey Olsen Gunnarsdóttir, Bjarni Jónsson, Bryndís Haraldsdóttir, Inga Sæland, Ingibjörg Isaksen, Jakob Frímann Magnússon, Jódís Skúladóttir, Líneik Anna Sævarsdóttir, Logi Einarsson, Óli Björn Kárason, Vilhjálmur Árnason, Þorgerður Katrín Gunnarsdóttir og Þórarinn Ingi Pétursson.

Þingsályktunartillagan snýr að því að Alþingi álykti að fela dómsmálaráðherra að beita sér fyrir því að Landhelgisgæslan komi upp fastri starfsstöð fyrir eina af þyrlum sínum á Akureyri í samstarfi við hagaðila á Akureyri. Með þessari tillögu er lagt til að ein af þyrlum Landhelgisgæslunnar hafi starfsstöð á Akureyri allt árið um kring. Auk þess sem Akureyri er miðsvæðis á landinu er augljós tenging við sjúkraflug í landinu sem er staðsett á Akureyri. Þar geta læknar á Akureyri mannað hluta þyrluáhafnar eins og nú er reyndin í tengslum við sjúkraflugið. Í þessu samhengi er rétt að benda á að í fjölmiðlum hefur komið fram að tveir af sex þyrluflugstjórum Gæslunnar búa fyrir norðan.

Talið er að árlegur rekstrarkostnaður þyrlu á Akureyri sé um 500 millj. kr. og að uppbygging flugskýlis á Akureyrarflugvelli kosti 200–300 millj. kr. Nú þegar eru til staðar flugvirkjar sem geta sinnt viðhaldi auk þess sem starfsmenn á heilbrigðisstofnunum, slökkviliði og fleiri geta nýst í rekstur þyrlu á Akureyri og starfsemi hennar. Hlutfall þyrluflugs hefur verið um 15% af heildarsjúkraflugi í landinu. Mýflug hefur sinnt um 85% af sjúkrafluginu með sínum tveimur flugvélum.

Fjarlægðirnar eru miklar og það sem hefur sýnt sig er að rekstur þyrlu á höfuðborgarsvæðinu hefur illa nýst á austurhluta landsins. Eins og við þekkjum eru fjarlægðir miklar og veðuraðstæður með þeim hætti að til að sinna sjúkraflutningum á austurhluta landsins með sjúkraþyrlum í þeim tilfellum þar sem erfitt er að koma sjúkraflugi við yrði nauðsynlegt að staðsetja þyrlu á svæðinu.

Það er ekki langt síðan sjöttu þyrluáhöfninni var bætt við hjá Landhelgisgæslunni sem þýðir að það eru tvær áhafnir á vakt um tvo þriðju hluta ársins. Með því að bæta við sjöundu þyrluáhöfninni væru tvær áhafnir til reiðu 95% af árinu. Það er mikilvægt skref sem nauðsynlegt er að stíga til að efla björgunargetu þyrluflugsveita Landhelgisgæslunnar.

Það er ekki skynsamlegt, ef við ræðum áhættudreifingu, að hafa öll eggin í sömu körfunni þegar kemur að eldsvoða, vatnstjóni og öðrum mögulegum skakkaföllum þar sem þyrlurnar eru geymdar og að hafa allar þyrlurnar fastar á sama veðurfarssvæðinu er óskynsamlegt. Að hafa þyrlur eingöngu staðsettar í Reykjavík dreifir illa þjónustu. Sérstaklega er það afleitt fyrir Norður- og Austurland og hafsvæðið þar út af eins og sjá má á mynd sem fylgir þingsályktunartillögunni. Með þyrlu í Reykjavík og á Akureyri mætti ná til allra landshluta á þyrlu á innan við 90 mínútum á venjulegum degi og myndi björgunarviðbragð á norður- og austurmiðum styrkjast verulega.

Aðeins um það sem hefur verið ályktað og skýrslur og umræðu um þetta málefni á síðustu árum. Þar hafa m.a. komið fram þau sjónarmið að hafa þyrlu á Akureyri og t.d. benti vinnuhópur um skipulag sjúkraflutninga og bráðaþjónustu utan spítala á Norðurlandi árið 2009 á þann veikleika sem felst í því að allar björgunarþyrlur þjóðarinnar séu staðsettar í Reykjavík. Annar verkefnahópur um endurskipulagningu sjúkraflutninga taldi árið 2012 að stefna ætti að því að sjúkraflug með þyrlum og flugvélum yrði bæði á Akureyri og í Reykjavík.

Þegar byggja átti upp þyrluflota Landhelgisgæslunnar við brottför varnarliðsins 2006 ályktuðu ýmis samtök og stofnanir um að skynsamlegt væri að hafa fleiri en eina starfsstöð á landinu fyrir björgunarþyrlurnar til að stytta björgunartíma. Landspítalinn í Reykjavík benti á að í ljósi mikilvægis jöfnunar á heilbrigðisþjónustu landsmanna skyldi þyrla vera staðsett á Akureyri. Félag skipstjórnarmanna og Sjómannasamband Íslands tóku m.a. undir það. Landsþing Slysavarnafélagsins Landsbjargar hvatti einnig til þess að tryggja staðsetningu björgunarþyrlu annars staðar en á suðvesturhorninu. Samtök útgerðarmanna vildu þyrlu á landsbyggðinni til að auka öryggi og margfalda þjónustugetu. Segja má að rökin að baki þessum ályktunum gildi enn þann dag í dag. Undanfarið hefur hafa aðalvarðstjóri lögreglunnar á Akureyri og forstjóri Sjúkrahússins á Akureyri tjáð sig um mikilvægi þess að þyrla Landhelgisgæslunnar verði staðsett á Akureyri.

Í sumar var staðsett þyrla á Akureyri um verslunarmannahelgina og Fiskidagshelgina og það sýndi sig þær tvær helgar hversu mikilvægt var að hafa þyrlu á svæðinu og það var mikið að gera þessar tvær helgar. Þess má geta líka að þetta getur valdið jákvæðum ytri áhrifum sem við hugsum kannski ekki einu sinni um daglega. En það hefur verið bent á að hreyfanleiki sérsveitarinnar, sem er staðsett á Akureyri, væri betri og myndi einnig styðja við sjúkralið og lögreglu á svæðinu.

Það kemur einnig fram kafli um Atlantshafsbandalagið og meiri áherslu á viðveru af hálfu bandalagsins í norðanverðu Norður-Atlantshafi til að efla styrk bandalagsins á norðurslóðum. Að mati flutningsmanna þessarar þingsályktunartillögu er eðlilegt að líta til þess að á næstu árum efli íslenska ríkið getu sína til að sinna leit og björgun á hafsvæðinu í kringum Ísland. Nú þegar mikilvægi norðurslóða er að aukast er rétt að líta til þess hvernig hægt væri að styrkja þessa starfsemi hér á landi og þá jafnvel í samstarfi við vinaþjóðir innan Atlantshafsbandalagsins. Hér er rétt að líta til þess að Danir hyggjast í þessu skyni verja 1,5 milljörðum danskra króna eða um 30 milljörðum íslenskra króna. Þar er m.a. horft til þess að endurnýja þau fjögur varðskip sem þeir hafa haldið úti á Norður-Atlantshafi. Í skýrslu forsætisráðherra um mat þjóðaröryggisráðs á ástandi og horfum í þjóðaröryggismálum sem kom út á síðasta ári kom fram að nauðsynlegt væri að leggja mat á viðbragðsgetu Landhelgisgæslunnar og gera ráðstafanir til þess að tryggja betur vöktun. Svæðið sem Landhelgisgæslan ber ábyrgð á spannar 1,9 milljónir ferkílómetra. Svæðið er 19 sinnum stærra en Ísland.

Aðeins um að byggja upp aukna björgunargetu: Þá telja flutningsmenn skynsamlegt að efla leitar- og björgunargetu á norðausturhluta landsins með því að staðsetja varanlega björgunarþyrlu á Akureyri líkt og þekkist á höfuðborgarsvæðinu. Freyja, með heimahöfn á Siglufirði, var stórt skref í að efla björgunargetu Landhelgisgæslunnar og þá sérstaklega á hafsvæðinu norðan og austan við Ísland. Nú er rétt að líta til þess að staðsetja varanlega þyrlu á Akureyri og byggja upp öfluga starfsstöð á Norðurlandi.

Þegar varnarliðið yfirgaf Ísland árið 2006 dró verulega úr björgunargetu hér á landi með þyrlum. Á sínum tíma voru fimm þyrlur staðsettar á Keflavíkurflugvelli. Það hefur verið mikil vinna lögð í að styrkja þetta viðbragð. Flutningsmenn telja skynsamlegt að efla björgunargetu þyrlusveitar Landhelgisgæslunnar á Norður- og Austurlandi og hafsvæðinu þar út af með því að staðsetja björgunarþyrlu varanlega á Akureyri í góðri samvinnu við vinaþjóðir okkar. Skynsamlegt væri og í anda opinberrar stefnumörkunar og byggðafestu að byggja upp leitar- og björgunargetu á norðurslóðum við Eyjafjörð. Þar er hægt að staðsetja sjúkra- og björgunarþyrlu og væri gott framhald af staðsetningu Freyju á Siglufirði.

Ég vil bæta aðeins við einu atriði sem kannski er ekki mikil umræða um í greinargerðinni en á það hefur verið bent að undanförnu og lítillega komið inn á það í greinargerð málsins og það er sérsveitin á Akureyri. Ég minntist aðeins á að það gæti falist ýmislegt jákvætt í því að staðsetja þyrlu á Akureyri sem er ekki farið í ítarlega í greinargerð þingsályktunartillögunnar. Það er stuttlega minnst á sérsveit lögreglunnar þar en það er rétt að leggja áherslu á það að þyrla á Akureyri myndi bæta viðbragð sérsveitarinnar um allt land. Það myndi stytta viðbragð sveitarinnar á þeim svæðum sem eru lengst frá höfuðborginni. Hér er rétt að hafa í huga að í dag er til öflugt viðbragð í sjúkrafluginu, það er með flugvélum, og hefur samnýting á því við flutning sérsveitar þegar sannað gildi sitt. Búið er að tryggja aukið viðbragð sérsveitar frá Akureyri með fjölgun sérsveitarmanna með starfsstöð þar. Þyrla staðsett á Akureyri myndi enn frekar styðja við það viðbragð og tryggja flutning sérsveitar í útköll með sem skemmstum hætti út um allt land. Þegar koma til alvarlegir, lífshættulegir áverkar á fólki er mikið rætt um mikilvægi þess að veita slösuðum sérhæfða lífsbjargandi aðstoð á um klukkustund til að auka lífslíkur og batahorfur umtalsvert. Í því samhengi verður sérsveit að miða við að geta komist um sem stærstan hluta landsins innan þess tíma til að tryggja að ástand sé þannig að hægt sé að koma slösuðum til aðstoðar. Í dag er það best gert með flugi frá Akureyri.

Herra forseti. Í kjördæmavikunni fyrir hálfum mánuði síðan fengu þingmenn Norðausturkjördæmis kynningu hjá Birni Gunnarssyni, yfirlækni sjúkraflugs á Akureyri. Hér er reyndar einnig rétt að benda á viðtal við Björn á vef Ríkisútvarpsins 22. september síðastliðinn, þar sem bent er á að það sé brýnt að staðsetja sjúkraþyrlu á Norður- og Austurlandi. Í rannsókn sem hann og fleiri unnu, þar sem notast var við flókin stærðfræðilíkön og stuðst við tölur um íbúaþéttni og fjölda forgangsútkalla til að finna bestu bækistöð til viðbótar við þá þyrlu sem staðsett er í Reykjavík, kom í ljós að Akureyri væri besti staðurinn með það í huga að ná sem bestri þekjun á landinu miðað við tvær bækistöðvar. Auk þess hefur Akureyri gott bakland sem þarf fyrir slíkan rekstur, þ.e. þessa innviði sem ég ræddi um hér að framan. Það er því rökrétt fyrsta skref að staðsetja sjúkra- og björgunarþyrlu á Akureyri. Í rannsókninni sem hér er vitnað í kemur fram að ef nýrri bækistöð yrði bætt við á Akureyri væri hægt að ná yfir 94% af landi miðað við 60 mínútna viðbragðstíma og rúmlega 88% ef þyrlan yrði staðsett á Egilsstöðum. Björn Gunnarsson yfirlæknir skorar á stjórnvöld að skoða þessa kosti og það sé hvorki góð né sanngjörn lausn að staðsetja allar sjúkraflutningaþyrlur á suðvesturhorninu.

Það væri góður bragur að því að dómsmálaráðuneytið, sem fer með málefni Landhelgisgæslunnar, færi í vinnu í tengslum við hvernig framtíðarsýnin á að líta út í tengslum við þennan mikilvæga rekstur sem þyrlusveit Landhelgisgæslunnar er. Hér er spurning hvort ekki þurfi að vera aðkoma á vegum heilbrigðisráðuneytisins sem fer með sjúkraflutninga í landinu. Það er mikilvægt að á austurhluta landsins sé boðið upp á sömu þjónustu og við þekkjum í dag á vesturhluta landsins, þar sem þjónustuhlutverkið er allt miklu betra og ekki hægt með neinum hætti að bera saman vestur- og austurhluta landsins í tengslum við þjónustustigið sem er veitt.

Herra forseti. Að lokum vil ég segja þetta: Þyrlur eru öflugt björgunartæki og geta flýtt fyrir björgun úr erfiðum aðstæðum og í mörgum tilfellum getur það verið eini kosturinn til bjargar. Í slíkum tilfellum getur stuttur viðbragðstími skipt sköpum og því mikilvægt að staðsetja þyrlur á fleiri en einum stað á landinu, m.a. í þeim tilgangi að stytta tímann til björgunar. Þetta er bara sama og gildir um sjúkraflutninga á einstaklingum með lífshættuleg veikindi eða áverka, oft af vettvangi alvarlegra slysa. Þar er mikilvægt að geta brugðist skjótt við, koma með sérhæfða aðstoð á staðinn og geta flutt veika eða slasaða á viðeigandi sjúkrastofnun innan þeirra takmarka sem nauðsynlegt er.

Ég reikna með að málið, herra forseti, gangi til hæstv. allsherjar- og menntamálanefndar og vonast til að það fái góða umfjöllun þar í vetur. Málið er stórt og brýnt og það er af nógu að taka í því og mig grunar að það séu margir sem hafi áhuga á að senda hæstv. nefnd umsagnir um þetta stóra og mikilvæga mál.


Ræðumaður: Njáll Trausti Friðbertsson

Herra forseti. Þróun í íslensku fiskeldi hefur verið mikil og hröð á síðastliðnum áratug og má segja að alger umskipti hafi átt sér stað. Fiskeldi í sjó hefur farið frá því að vera atvinnugrein sem nánast var búið að afskrifa sem raunhæfan valkost við íslenskar aðstæður yfir í að vera sú grein sem margir horfa til sem helsta vaxtartækifæris í matvælaútflutningi til næstu áratuga. Laxeldisfyrirtæki sem stunda sjókvíaeldi eru nú starfrækt bæði á Vestfjörðum og Austfjörðum. Þessi fyrirtæki hafa náð umtalsverðum árangri í framleiðslu á stuttum tíma og skapað ný tækifæri og störf á þessum svæðum. Frá upphafi hafa aðgerðir til að draga úr umhverfisáhættu fiskeldis verið ofarlega á blaði, líkt og kom fram í skýrslu starfshóps sjávarútvegs- og landbúnaðarráðherra frá árinu 2017, en þar segir að ákvarðanir stjórnvalda um framtíð fiskeldis skuli grundvallast á vísindalegum rannsóknum, eldistilraunum og vöktun í ám þannig að atvinnugreinin verði í sem mestri sátt við umhverfið.

Þær slysasleppingar sem urðu í Patreksfirði eru alvarlegar og fordæmalausar í því magni sem um ræðir. Þetta er alvarlegt tjón fyrir fyrirtækið og ákveðið áfall fyrir samfélagið fyrir vestan og greinina í heild, eitthvað sem við verðum að draga lærdóm af og tryggja í samstarfi við greinina hvernig við getum búið til umgjörð sem lágmarkar þessa áhættu. Það mætti til að mynda horfa á kröfur varðandi myndavélakerfi, tíðni eftirlitsköfunar o.fl., en gleymum því ekki að slysasleppingar geta alltaf átt sér stað. Það er beinlínis gert ráð fyrir þeirri áhættu í áhættumatinu.

Ég ætla ekki að standa hér og gera lítið úr áhættunni eða slysasleppingum en ég vil biðja þingheim um að nálgast þessa umræðu út frá staðreyndum, hagsmunum vistkerfisins í heild og ekki síst þeirra samfélaga sem eiga mikilla hagsmuna að gæta og hafa gert vel í að byggja upp þessa grein sem skapar hundruð starfa í landsbyggðunum öllum til heilla.




Ræðumaður: Teitur Björn Einarsson

Herra forseti. Ræðum endilega kjarna máls sem er sá hvort villtum laxastofnum stafi hætta af strokulöxum úr sjókvíaeldi. Svarið er á þá leið að hættan á erfðablöndun er hverfandi. Hin vísindalega niðurstaða um þessa hættu má draga saman á þá leið að það þarf síendurteknar sleppingar í miklu magni yfir langan tíma til þess að auka hættu á áhrifum á villta stofna — síendurteknar sleppingar í miklu magni yfir langan tíma. Og hver er skýringin? Jú, hún er sú að eldislax hefur einfaldlega mun minni hæfni — mun minni hæfni — til þess að fjölga sér í villtri náttúru en villtur lax. Þetta er líffræðin sem liggur fyrir. Eldisfiskar hafa ekki þá eiginleika í genamenginu til að komast af og afkvæmi slíkra fiska hafa að sama skapi nær enga möguleika til að lifa af, ná kynþroska og leita aftur upp í ár. Þetta er það sem við er að eiga. Þetta er áhættan, hún er til staðar en hún er hverfandi.

En þessu til viðbótar, herra forseti, þá er brugðist við þessari áhættu í þeirri löggjöf sem  fiskeldið býr við. Það er innbyggt inn í löggjöfina stýritæki til að takast á við þetta. Og hvað á ég við? Jú, rétt að minna þingheim á það að í fyrsta lagi er það fjarlægð eldisstöðva frá ám. Í öðru lagi áhættumat erfðablöndunar. Í þriðja lagi er það kröfugerðin sem er gerð til búnaðar, tækni og framleiðsluferla; útsetningar seiða, ljósastýringar. Og í fjórða lagi er það vöktun og aðrar mótvægisaðgerðir.   Þetta skiptir máli því að það er ekki rétt sem haldið er fram að villtum laxastofni   stafi sú hætta af sjókvíaeldi, eins og þar er búið um hnútana,  og  látið er í veðri vaka.


Ræðumaður: Bryndís Haraldsdóttir

Virðulegur forseti. Ofbeldi er sorgleg staðreynd. Ofbeldi hefur líklega fylgt manninum frá örófi alda og einhvern veginn hefði maður talið að það ofbeldi væri eitthvað sem við gætum útrýmt eða takmarkað verulega. Við höfum farið í alls konar aðgerðir gegn heimilisofbeldi og kynferðisofbeldi. Ekki hefur okkur tekist að uppræta ofbeldi en okkur hefur tekist að styðja betur við þolendur og aukið þannig umræðuna um mikilvægi þess að tekist sé á við ofbeldi með réttlátum hætti. En nú horfum við fram á ákveðið ástand og það er ofbeldi barna, jafnvel gagnvart öðrum börnum. Aldrei hafa fleiri börn á Íslandi verið í gæsluvarðhaldi og öll úrræði eru full. Þetta er fordæmalaust ástand sem við horfum upp á. Við horfum á vini okkar og frændur í Svíþjóð takast á við hryllilega ofbeldisöldu þar sem glæpamönnum hefur tekist að gera barnunga krakka hluta af klíkunni og láta þau fremja mikil ódæðisverk.

Ég held að það sé nauðsynlegt að við horfum til þess sem er að gerast í Svíþjóð og við heyrum núna lögregluna segja okkur þær fréttir að hún sjái ákveðnar vísbendingar um að þróunin sé hröð hér. Hingað til höfum við oft horft til þess að nokkur ár líði frá ákveðnum trendum sem eiga sér stað á Norðurlöndunum en nú, mögulega í gegnum samfélagsmiðla og tækni, sjáum við þetta gerast hraðar og hraðar. Ég veit að hæstv. ráðherrar, bæði dómsmálaráðherra og ráðherra barna- og menntamála, eru að vinna í þessum málum og ég vil vekja athygli á því í þessum sal að annars vegar þurfum við sem getum komið að stóru kerfunum okkar að huga að þessu en ekki síður er þetta auðvitað samfélagslegt mein, mein sem við þurfum öll að hjálpast að við að takast á við, mein sem fyrst og fremst snýst um það að börnum á Íslandi á að líða vel og það þarf að mæta hverju barni á þeim stað sem það er.


Ræðumaður: Berglind Harpa Svavarsdóttir

Virðulegi forseti. Alþjóðaflugið hefur gríðarleg áhrif á samkeppnishæfni landsins á alþjóðavettvangi. Árlega koma um tvær milljónir ferðamanna, sem eflir atvinnulíf og verðmætasköpun um allt land. Í flugstefnu Íslands frá árinu 2019 er Egilsstaðaflugvöllur skilgreindur í algjörum forgangi í uppbyggingu varaflugvalla hér á landi sem á að tryggja öryggi í alþjóðaflugi. Þrátt fyrir þessi faglegu og góðu rök hefur dregist mjög að huga að þeirri uppbyggingu. Í umsögn Icelandair við gerð flugstefnunnar kemur skýrt fram að Egilsstaðaflugvöllur sé besti kosturinn með tilliti til uppbyggingar varaflugvallar, fjalllendi sé langt í burtu, aðkoman afar hentug með tilliti til vinds, aðflugs og brottfluga. Icelandair lagði einnig áherslu á að hefja ætti sem fyrst uppbyggingu á Egilsstaðaflugvelli vegna lægsta kostnaðar og stysta framkvæmdatímans.

Í samgönguáætlun fyrir árið 2024–2038, sem hefur nú verið vísað til umhverfis- og samgöngunefndar, virðist ekki eiga að fara í neinar umfangsmiklar framkvæmdir við Egilsstaðaflugvöll fyrr en á árunum 2029–2033 og framkvæmdum við akbraut og flughlað mun ljúka 2038. Ein ástæða þess að ég dreg þessar staðreyndir hér fram eru áhyggjur sem mér hafa borist frá flugstjórum Icelandair. Með leyfi forseta, langar mig til að vitna í hluta af þeim skrifum til mín:

„Við flugmenn höfum kallað eftir þessu hvað eftir annað enda hefur skapast ófremdarástand þegar Keflavíkurflugvöllur hefur lokast öllum að óvörum á meðan við sitjum sveittir í biðflugi fyrir austan vegna þess að flugbrautin býður ekki upp á beinan akstur út af braut eftir lendingu. Uppbygging flugvalla okkar fyrir utan Keflavík er algerlega háð starfsemi Alþingis, fjárlögum og samgönguáætlun. Flestir þingmenn sýna fluginu og flugöryggismálum því miður óskiljanlegt áhugaleysi, en þingmenn verða að hlusta á okkur sem við þetta störfum og taka okkur alvarlega. Við höfum sloppið með skrekkinn vegna frumstæðra innviða í landinu.“

Þessi orð sýna alvarlega stöðu varðandi öryggi alþjóðaflugs hér úr landi. Ég vil því hvetja umhverfis- og samgöngunefnd að endurskoða forgangsröðun og fjármagn til uppbyggingar varaflugvalla hér á landi.


Ræðumaður: Jón Gunnarsson

Virðulegur forseti. Að veita ríkisborgararétt er stórmál, stórmál fyrir þann sem veitir hann og stórmál fyrir þá sem fá ríkisborgararétt á Íslandi. Nú líður að þeim tíma að umsóknir sem berast til Alþingis um ríkisborgararétt verði teknar til umfjöllunar og afgreiddar. Við höfum áður tekist á um það hér í þingsal og þá hafa verið deildar meiningar um hvernig eigi að vinna með slíkar umsóknir og þetta kerfi verið gagnrýnt. Ég held, virðulegur forseti, að það sé mjög mikilvægt að þingið taki þetta til skoðunar og að sá leyndarhjúpur sem yfir þessu hvílir og þetta ferli verði skoðað í ljósi gagnsæis og hæfisreglna. Ég tel til að mynda alveg ómögulegt að það séu einhverjir þrír þingmenn í undirnefnd allsherjar- og menntamálanefndar sem sjá um að fara yfir þessar umsóknir, leggi á þær mat, taki á móti upplýsingum sem berast m.a. frá Útlendingastofnun og lögreglu og síðan komi tillaga inn til þingsins en hv. þingmenn hafi engin tök á að kynna sér þær umsóknir, taki enga umræðu um það af hverju verið er að hafna ákveðnum umsóknum, af hverju verið er að samþykkja ákveðnar umsóknir. Það hefur komið fram gagnrýni á það að hæfisreglum hafi jafnvel ekki verið fylgt í þessu ferli í einhverjum tilfellum. Fólk hafi verið að fjalla um umsóknir hjá einstaklingum sem það þekkir og hefur jafnvel starfað fyrir. Þetta held ég að gangi ekki upp og ég mun kalla eftir því, virðulegur forseti, að við þingmenn fáum aðgang að öllum þessum upplýsingum. Það getur varla talist neitt annað réttlætanlegt í þessu en að hv. þingmenn séu upplýstir um það hvaða ákvarðanir þeir eru að taka í þessu mikilvæga máli.


Ræðumaður: Birgir Ármannsson

Forseti vill tilkynna að eftir umfjöllun velferðarnefndar um mál 4, tillögu til þingsályktunar um skattleysi launatekna undir 400.000 kr., hefur efnahags- og viðskiptanefnd samþykkti á fundi sínum fyrr í dag að taka málið til umfjöllunar á grundvelli 3. mgr. 23. gr. þingskapa.


Ræðumaður: Birgir Ármannsson

Borist hafa bréf frá dómsmálaráðherra þar sem óskað er eftir fresti til þess að veita skrifleg svör við fyrirspurnum á þskj. 222, um eftirlit með snyrtistofum, frá Höllu Signýju Kristjánsdóttur, og á þskj. 238, um biðlista eftir afplánun í fangelsi og fangelsisrými, frá Þorbjörgu Sigríði Gunnlaugsdóttur.

Einnig hefur borist bréf frá háskóla-, iðnaðar- og nýsköpunarráðherra þar sem óskað er eftir fresti til þess að veita skriflegt svar við fyrirspurn á þskj. 199, um störf við stóriðju og sjókvíaeldi, frá Gísla Rafni Ólafssyni.


Ræðumaður: Hildur Sverrisdóttir

Hæstv. forseti. Ég þakka hv. þingmanni kærlega fyrir svarið. Ég virði hennar afstöðu, ég geri það, en vil þó fá að nota tækifærið hér og segja að mér finnst hlutverk stjórnmálanna vera að forgangsraða fjármunum þar sem þörfin er meiri. Ég held að alla jafna sé alltaf hægt að finna ákveðna kosti við hvaðeina sem við gerum hér og það er auðvitað hægt að finna jákvæð rök fyrir því að það sé auðvelt að fara í valkvæðar ófrjósemisaðgerðir í stað þess að þurfa að vera á getnaðarvörnum. Ég ber að sjálfsögðu virðingu fyrir því. Mér finnst hins vegar skipta meira máli, ég held að það skipti fólk meira máli að fá stuðning við tæknifrjóvgunarmeðferðir, fólk sem oft á tíðum horfist í augu við svo háan kostnað að það getur ekki leyft sér að reyna. Og fyrir utan hvað það er tilfinningalega erfitt þá finnst mér það samfélagslega óskynsamlegt. Mér finnst það vera sanngirnishlutverk okkar sem stöndum hér að reyna að gera því fólki auðveldara í sinni vegferð. Það er mitt pólitíska mat að svona breyting og svona mikil kostnaðarþátttaka hins opinbera fari ekki í gegn og ég tala nú ekki um á tímum sem við upplifum núna þar sem við verðum bara að horfa í hverja einustu krónu. Við megum ekki auka útgjöldin meira og þá er það skylda okkar að finna kostnað á móti þegar ég segi að þetta sé gerlegt. Ég nota því tækifærið hér og segi: Mér þykir þessi forgangsröðun kristaltær en ég ber virðingu fyrir þessum sjónarmiðum og mér finnst sjálfsagt að velferðarnefnd taki þau til skoðunar.


Ræðumaður: Hildur Sverrisdóttir

Hæstv. forseti. Ég þakka hv. þm. Steinunni Þóru Árnadóttur kærlega fyrir sína ræðu hér og ég skil mætavel hvert hv. þingmaður er að fara með þessu. Að sjálfsögðu geri ég það. Mig langaði bara örstutt að fá að koma hérna upp og kannski að nefna að þannig er það í okkar ágæta samfélagi að getnaðarvarnir eru t.d. ekki ókeypis. Og mig langar hreinlega bara að fá að spyrja hv. þingmann: Finnst henni ekkert óeðlilegt við það að í öllu okkar heilbrigðiskerfi, þar sem er kostnaðarþak og þátttaka hins opinbera að einhverjum hluta, ríkið kemur mismikið inn í heilsu fólks, það fer eftir alvarleika og slíkt — finnst hv. þingmanni ekki skjóta skökku við að valkvæðar ófrjósemisaðgerðir sem þessar séu að fullu endurgreiddar af hálfu hins opinbera?


Ræðumaður: Hildur Sverrisdóttir

Hæstv. forseti. Ég er sérlega glöð að geta hér mælt fyrir frumvarpi mínu um breytingar á lögum um tæknifrjóvgun og notkun kynfrumna og fósturvísa og lögum um ófrjósemisaðgerðir. Málið snýst í meginatriðum um að auka endurgreiðslur vegna tæknifrjóvgana til muna. Til að fjármagna þann kostnað legg ég til að fella niður niðurgreiðslu á valkvæðum ófrjósemisaðgerðum. Meðflutningsmenn mínir á málinu eru Óli Björn Kárason, Birgir Þórarinsson, Bryndís Haraldsdóttir, Diljá Mist Einarsdóttir, Jón Gunnarsson, Njáll Trausti Friðbertsson, Vilhjálmur Árnason, Berglind Harpa Svavarsdóttir, Ásmundur Friðriksson, Teitur Björn Einarsson, Inga Sæland, Tómas A. Tómasson, Jakob Frímann Magnússon, Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Þorgerður Katrín Gunnarsdóttir, Gísli Rafn Ólafsson og Logi Einarsson og kann ég þeim bestu þakkir fyrir.

Forseti. Núverandi niðurgreiðsla Sjúkratrygginga Íslands á tæknifrjóvgunum er 5% í fyrstu meðferð. Legg ég til að niðurgreiðslan verði hækkuð upp í 75% þannig að meðalkostnaður við fyrstu tæknifrjóvgun fari úr 566.000 kr. niður í 147.500 kr. Ég legg einnig til að niðurgreiðsla við aðra til fjórðu tæknifrjóvgun fari úr 65% í 90%. Þar að auki kveður frumvarpið á um að tæknifrjóvgunarmeðferðir vegna fyrirsjáanlegrar ófrjósemi í kjölfar krabbameinsmeðferða á borð við geislameðferð og lyfjameðferð verði gerðar með öllu gjaldfrjálsar.

Samhliða aukinni niðurgreiðslu vegna tæknifrjóvgana er lagt til að felld verði niður endurgreiðsla Sjúkratrygginga til einstaklinga sem velja að fara í ófrjósemisaðgerðir. Það er og verður sjálfsagður réttur fólks að fara í slíkar ófrjósemisaðgerðir en í stað þess að ríkið standi straum af þeim kostnaði verði fjármunum forgangsraðað betur í því skyni að létta fjárhagslega undir með fólki sem vill reyna að verða foreldrar. Gert er ráð fyrir því að lækkun á greiðsluþátttöku vegna ófrjósemisaðgerða nemi hærri fjárhæð en hækkun sem leiðir af aukinni greiðsluþátttöku vegna tæknifrjóvgana og hafi því jákvæð áhrif á stöðu ríkissjóðs.

Það er mikilvægt þeir einstaklingar sem leggja þurfa upp í kostnaðarsamt ferli tæknifrjóvgana upplifi að umgjörð laga og reglna um tæknifrjóvgun sé gerð þeim til aðstoðar.

Samkvæmt upplýsingum frá Hagstofunni hefur frjósemi íslenskra kvenna aldrei verið minni en árið 2022, en þá fæddist 4.391 barn. Var um að ræða fækkun frá árinu 2021 þegar 4.879 börn fæddust, sem er mesta fækkun á milli ára frá árinu 1838. Almennt er miðað við að frjósemi þurfi að vera um það bil 2,1 barn á hverja konu til að viðhalda mannfjölda til lengri tíma. Árið 2022 var frjósemi íslenskra kvenna hins vegar einungis 1,59 börn á hverja konu og hefur frjósemi ekki farið yfir 2,0 síðan árið 2012. Fyrir utan að það er sanngirnisatriði að hið opinbera aðstoði fólk í þeirri erfiðu stöðu að geta ekki eignast börn er mikilvægt að þessari þróun sé snúið við, enda hefur langvarandi fækkun barnsfæðinga neikvæðar efnahagslegar afleiðingar og þar með á samfélagið allt.

Þegar fæðingartíðni er jafn lág og raun ber vitni skýtur það skökku við að einstaklingar sem eiga erfitt með að eignast börn eftir hefðbundnum leiðum þurfi að standa straum af miklum tilkostnaði við að sækja sér aðstoð við barneignir á sama tíma og hið opinbera niðurgreiðir ófrjósemisaðgerðir að fullu. Að mati frumvarpshöfunda er bæði sanngjarnara og skynsamlegra að auka stuðning hins opinbera við tæknifrjóvganir.

Breyting þessi á lögum um ófrjósemisaðgerðir felur í sér að ófrjósemisaðgerðir verði ekki lengur gjaldfrjálsar og að þeir sem gangast undir slíka aðgerð standi straum af kostnaðinum sjálfir. Að mati frumvarpshöfunda er ekki tilefni til þess að aðgerðir sem þessar séu niðurgreiddar af hinu opinbera, enda er hvorki um brýna nauðsyn fyrir einstaklinginn að ræða né hagsmuni almennings, eins og á við um fleiri aðgerðir innan heilbrigðiskerfisins, svo sem laseraugnaðgerðir. Sé ófrjósemisaðgerð hins vegar framkvæmd að læknisráði vegna sjúkdóms, veikinda eða annarra sérstakra tilvika skulu Sjúkratryggingar Íslands standa straum af kostnaði við aðgerðina. Til sérstakra tilvika gætu sem dæmi talist þær aðstæður þegar ómögulegt væri að fara í hefðbundna ófrjósemisaðgerð, en unnt væri að framkvæma slíka aðgerð á annan og meira íþyngjandi og kostnaðarsamari hátt. Í þeim tilvikum getur talist réttlætanlegt að slík aðgerð yrði niðurgreidd að einhverju leyti.

Sjúkratryggingum Íslands er í dag heimilt að niðurgreiða vegna tæknifrjóvgunarmeðferða sem nemur 5–65% af kostnaði meðferðarinnar en þetta hlutfall reiknast þó af gjaldskrá sem stofnunin sjálf gefur út og endurspeglar ekki raunverulegan kostnað vegna tæknifrjóvgana. Raunverulegur kostnaður vegna tæknifrjóvgunarmeðferðar er í reynd talsvert hærri, en samkvæmt gjaldskrá LIVIO, eina fyrirtækisins sem býður upp á slíkar meðferðir hér á landi, er kostnaðurinn 590.000 kr., rúmlega 100.000 kr. hærri en sú upphæð sem tiltekin er í gjaldskrá Sjúkratrygginga Íslands. Í frumvarpinu er gert ráð fyrir að heildarkostnaður við tæknifrjóvgunarmeðferðir sé sama fjárhæð og raunkostnaður á framlagningardegi frumvarpsins. Verðlags- og gjaldskrárbreytingar gera þó væntanlega það að verkum að raunkostnaður hækkar í krónum talið eftir því sem tíminn líður. Því er í 4. mgr. 1. gr. kveðið á um heimild ráðherra til að mæla fyrir um aukna greiðsluþátttöku í reglugerð, en í slíkri reglugerð getur ráðherra ákveðið að greiðsluþátttaka hins opinbera skuli nema hærri fjárhæð en 590.000 kr.

Þá er mælt fyrir um að tæknifrjóvgunarmeðferðir og þeir þættir hennar sem taldir eru upp í 2. mgr. 1. gr. frumvarpsins vegna fyrirsjáanlegrar ófrjósemi í kjölfar geislameðferðar, lyfjameðferðar og beinmergsflutnings verði alveg gjaldfrjáls. Þetta er mikið sanngirnismál, forseti. Og ég verð að viðurkenna að þrátt fyrir að ég hafi um langt skeið kynnt mér regluumhverfi tæknifrjóvgana þá hreinlega vissi ég ekki að aðgerðir sem þessar sem konur verða að undirgangast vegna svona meðferða væru ekki gjaldfrjálsar eða partur af t.d. þeirri krabbameinsmeðferð sem viðkomandi þarf að undirgangast. Mér þykir þetta sanngirnismál, forseti, og ég þakka góðgerðafélaginu Lífskrafti fyrir að vekja athygli mína á þessu. Þær voru með söfnun um daginn sem styður við konur í þessari stöðu en markmiðið með þessu frumvarpi er að fallegar safnanir eins og þær hafa staðið í núna á undanförnum vikum verði óþarfi þar sem hið opinbera stígi inn í og aðstoði á þennan hátt gagnvart því fólki sem þess þarf.

Við gerð frumvarpsins voru mismunandi leiðir kannaðar til að styðja þá einstaklinga sem gangast þurfa undir tæknifrjóvgunarmeðferð vegna yfirvofandi ófrjósemi í kjölfar læknismeðferðar vegna hættulegs sjúkdóms, m.a. var skoðað hvort rétt væri að fella tæknifrjóvgunarmeðferðir í þeim tilvikum undir greiðsluþátttökukerfi Sjúkratrygginga Íslands og litið yrði á tæknifrjóvgun sem hluta af læknismeðferð vegna sjúkdómsins. Að mati flutningsmanna er þó einfaldara að mæla fyrir um að tæknifrjóvgunarmeðferðir í þessum tilvikum séu ávallt gjaldfrjálsar og yrðu því ekki háðar greiðsluþátttökukerfi sem getur auðveldlega tekið breytingum með ákvörðunum stjórnvalda.

Með breyttri viðmiðunarfjárhæð sem er í samræmi við raunkostnað við tæknifrjóvgunarmeðferðir ásamt auknu greiðsluþátttökuhlutfalli Sjúkratrygginga Íslands verður einstaklingum auðveldað til muna að leita sér aðstoðar við barneignir. Ljóst er að greiðslubyrði getur orðið mikil í núverandi lagaumhverfi og leggst hún eðli máls samkvæmt fyrst og fremst á ungt fólk á barneignaraldri, sem mörg hver hafa lægri tekjur en þau sem eldri eru. Fari einstaklingur í eina tæknifrjóvgunarmeðferð samkvæmt gildandi reglum þarf hann að greiða 566.000 kr., en fari hann í fjórar tæknifrjóvgunarmeðferðir þarf hann að greiða samtals 1.400.000 kr. Verði frumvarp þetta að lögum yrði kostnaðurinn hins vegar mun lægri, eða 147.500 kr. fyrir þann sem fer í eina meðferð og 324.500 kr. fyrir þann sem fer í fjórar meðferðir miðað við núverandi gjaldskrá LIVIO. Frumvarpið, verði það að lögum, eykur því verulega möguleika fólks á að eignast börn og þá sérstaklega möguleika þeirra sem tekjulægri eru.

Þetta er sanngirnismál, að við hjálpum fólki sem er í þeirri stöðu að geta ekki eignast börn eða á í erfiðleikum með það og ég veit að þessar breytingar munu skipta fjölda fólks heilmiklu máli.

Forseti. Á verðbólgutímum skiptir máli að sýna ábyrgð í ríkisrekstri. Miðað við þær forsendur sem liggja fyrir má ætla að kostnaður hins opinbera vegna aukins stuðnings við tæknifrjóvganir aukist um rúmar 180 millj. kr. á ári. Aftur á móti myndi afnám greiðsluþátttöku Sjúkratrygginga Íslands vegna ófrjósemisaðgerða spara hinu opinbera hærri fjárhæð, eða 220 millj. kr. sem er um 40 millj. kr. hærri en kostnaður við aukna greiðsluþátttöku vegna tæknifrjóvgunarmeðferða, og það þykir mér góð forgangsröðun. Heildaráhrif frumvarpsins eru því jákvæð fyrir ríkissjóð. Ég endurtek að það skiptir máli á verðbólgutímum. En þetta frumvarp er fyrst og fremst hugsað sem sanngirnismál.

Ég þakka aftur fyrir hve breiðan stuðning málið fékk hjá meðflutningsmönnum. Ég óska eftir góðum viðtökum hér á þinginu og að því sögðu legg ég til að málið verði tekið til efnislegrar meðferðar hjá hv. velferðarnefnd.


Ræðumaður: Birgir Þórarinsson

Herra forseti. Ég vil byrja á að þakka fyrir áhugavert innlegg hér frá hv. þm. Loga Einarssyni sem er menntaður arkitekt og hefur starfað í þeirri grein um árabil, sérstaklega þar sem hann kom inn á byggingarreglugerðina, hvernig hún er samansett hjá okkur. Hv. þingmaður nefndi þarna einmitt góð dæmi um hvað við erum að ganga lengra heldur en t.d. í Noregi. Þetta minnir okkur á það að við þurfum að einfalda þetta regluverk vegna þess að það er að stórum hluta rót vandans, þ.e. húsnæðisskorturinn í landinu gerir það að verkum að það þarf að byggja fleiri íbúðir, meira húsnæði, en við erum með regluverk sem er alla vega ekki til þess fallið að hvetja til þess að einstaklingar taki t.d. að sér að fara í húsbyggingu. Ég sjálfur þekki þetta persónulega og byggði nú lítið hús á minni lóð, eitthvað um 40 m², fyrir nokkrum árum. Þá þurfti ég að fá byggingarstjóra og þetta kostaði heilmikla upphæð, að mig minnir um hálfa milljón króna, að byggja svona lítið hús, að fá byggingarstjóra og það var ekki einu sinni brunatrygging inni í því. Ég reyndi að gera sem mest sjálfur þannig að það var engin þörf fyrir byggingarstjórann þannig séð en þarna er ég að segja það að það er verið að setja svolítinn stein í götu fólks, finnst mér, sem vill byggja sitt húsnæði, með íþyngjandi regluverki sem við þurfum svo sannarlega að taka til endurskoðunar að mínu mati.

En varðandi þetta frumvarp sérstaklega, herra forseti, þá hef ég lýst því yfir hér í andsvari að við verðum að hafa hér alveg nýjustu upplýsingar um áætlaðan fjölda þeirra sem sækja um hæli á næstu mánuðum og árum og þær liggja ekki fyrir. Það er verið að styðjast við eldri gögn hvað þetta frumvarp varðar, vegna þess, eins og ég sagði hér áðan, að það verða ákveðin vatnaskil hér með úrskurði kærunefndar í málefnum hælisleitenda frá Venesúela þar sem þeir standa frammi fyrir því að verða vísað úr landinu vegna þess að kærunefnd hefur úrskurðað að þeir eigi ekki að fá hér hæli eða vernd, alþjóðlega vernd, eins og sagt er. Það mun að sjálfsögðu hafa heilmikil áhrif á þetta vegna þess að það ófremdarástand sem hefur verið hér í þessum málaflokki, málefnum hælisleitenda, þessa gríðarlegu aukningu á mjög skömmum tíma, má að stórum hluta rekja til mikils fjölda og mikillar fjölgunar á umsóknum frá Venesúela og þar er það ekki ríkisstjórnin og ekki dómsmálaráðherra sem ber ábyrgð á því. Það er fyrst og fremst kærunefnd útlendingamála sem úrskurðaði á þann veg að þeir sem komu hingað frá Venesúela fengu nánast sjálfkrafa alþjóðlega vernd til fjögurra ára, svokallaða viðbótarvernd sem þýðir sömu réttindi og réttindi Íslendinga í velferðarkerfinu.

Auðvitað er það þannig í þessu eins og öðru að fréttirnar berast hratt út og það barst hratt út til Venesúela að þeir sem kæmu hingað ættu vísa fjögurra ára vernd í landinu, fjögurra ára dvalarleyfi. Auðvitað er það þá hvetjandi fyrir þessa einstaklinga að sækja til Íslands vegna þess að nágrannaþjóðirnar hafa ekki veitt þessa viðbótarvernd sem er ekki oft veitt nema í þá sérstaklega erfiðum tilfellum. Regluverkið hér hefur gert það að verkum að þessi fjöldi hefur streymt til landsins sem síðan hefur valdið gríðarlegu álagi á húsnæðismarkaðinn og leigumarkaðinn. Þess má geta hér, herra forseti, að dómsmálaráðherra er með frumvarp fyrir Alþingi um að regluverk í þessum málaflokki verði með sama hætti og á öðrum Norðurlöndum. Það er algerlega nauðsynlegt vegna þess að hælisleitendakerfið byggist á því að það sé samræmi í framkvæmd reglnanna á milli ríkja sem hafa undirgengist flóttamannasamning Sameinuðu þjóðanna um að taka á móti þeim sem eru að leita eftir vernd. Annars er hætta á því að kerfið bresti og þess vegna er afar mikilvægt í mínum huga, og ég hef sagt það bæði í ræðu og riti, að við samræmum þetta regluverk því sem gerist annars staðar á Norðurlöndunum og ég trúi því að við séum komin á þá braut og það sé orðinn hljómgrunnur fyrir því að svo verði.

Það er annað sem ég vildi nefna í þessari umræðu sem mér finnst mjög mikilvægt. Það eru sveitarfélögin. Móttaka flóttafólks á Íslandi, hælisleitenda, stendur og fellur með samstarfi við sveitarfélögin, að það samstarf sé mjög gott, samstarfið og samráðið. Þegar þetta frumvarp var lagt hér fram fyrr þá komu fjölmargar umsagnir frá sveitarfélögunum sem höfðu miklar áhyggjur af þessu frumvarpi þannig að það er eitthvað sem nefndin verður að fara vandlega yfir í sínum störfum. Og ég fagna því reyndar að í frumvarpinu er nú komið ákvæði þess efnis að ef sveitarfélag leggst gegn því að húsnæði sem lagt er til hér í þessu frumvarpi verði nýtt þá hafi í raun og veru sveitarfélagið síðasta orðið með það. Það er bara eðlilegt að slíkt ákvæði sé inni vegna þess að það eru sveitarfélögin sem þurfa að veita þjónustuna og við höfum bara séð það að sum sveitarfélög eins og t.d. Reykjanesbær hafa gefið það út opinberlega að þau séu komin að þolmörkum og geti ekki tekið við fleiri hælisleitendum. Þannig að við verðum að horfa í þetta.

Því miður hefur verið misbrestur á því að það sé haft gott samráð við sveitarfélögin og ég nefni bara nýjasta dæmið í þeim efnum. Það er Suðurnesjabær og þar stendur til að nýta húsnæði fyrir u.þ.b., held ég, 100 hælisleitendur, sem áður var hjúkrunarheimili. Þar hefur sveitarfélagið komið því á framfæri við okkur þingmenn kjördæmisins að það skorti mjög mikið á samstarf milli Vinnumálastofnunar og sveitarfélagsins. Vinnumálastofnun, eins og við þekkjum, sér um þjónustuna, þ.e. að veita hælisleitendum þjónustu og þá með samningum eftir atvikum við sveitarfélögin. En það hefur orðið mikill misbrestur á þessu. Suðurnesjabær hefur t.d. ekki haft nokkra hugmynd um það hvort það er að koma barnafólk í þetta húsnæði, einstaklingar sem þurfa aukna þjónustu vegna fötlunar eða slíkt.

Ég segi það, herra forseti, að það er bara lágmarkskurteisi að hafa samband við sveitarfélögin og upplýsa þau um hvers eðlis sá hópur er sem er að koma í þetta húsnæði og bara almennt, vegna þess að sveitarfélagið þarf að veita skólaþjónustu o.s.frv. Ég hef lagt áherslu á þetta við Vinnumálastofnun og ég hef meira að segja skrifað forstjóra Vinnumálastofnunar bréf þar sem ég hef hvatt stofnunina til þess að eiga gott samstarf við sveitarfélögin. Ég veit að Vinnumálastofnun hefur verið undir gríðarlegu álagi og það góða starfsfólk sem þar starfar hefur gert allt sitt besta en það er bara þannig að þessi málaflokkur er það viðkvæmur að það verður að passa upp á samstarf með þessum hætti. Þess vegna segi ég það að í þeirri nefndarvinnu sem fram undan er þá verður nefndin að horfa til þess hvaða augum sveitarfélögin líta þetta frumvarp og kalla til sín gesti og fara vandlega yfir það.

Ég vil bara kannski aðeins nefna að lokum, herra forseti, af því að hv. þm. Logi Einarsson kom einmitt inn á breytingarnar á húsnæðinu, að breyta iðnaðarhúsnæði o.s.frv., að það er náttúrlega kostnaðarsamt að fara í slíkar breytingar. Það eru, eins og hv. þingmaður nefndi réttilega, eðlilegar væntingar um það að þegar menn leggja í svona mikinn kostnað og síðan er þetta gistirými undir leyfum tímabundið — þegar því tímabili lýkur þá sitja menn uppi með eign sem hefur kannski verið lagt heilmikið í, heilmikill kostnaður, til að geta leigt hana sem íbúðarhúsnæði. Þá er sú freisting náttúrlega fyrir hendi að halda áfram að leigja það húsnæði. Þannig að við þurfum svolítið að horfa á þetta alla leið, er ekki sú hætta fyrir hendi þegar þessu tímabundna tímabili er lokið að það verði erfitt að snúa til baka? Þá erum við búin að opna fyrir ákveðna gátt sem okkur hefur ekki hugnast hingað til og það er eðlilegt að spyrja sig að þessu. Auk þess er það nú þannig að þetta má heldur ekki veikja tiltrú fólks á því að fylgja regluverki í byggingargeiranum. Við þekkjum það að oft og tíðum finnst okkur kannski byggingarreglugerðin vera heldur ströng og fólk kvartar yfir því að það sé lengi verið að afgreiða ákveðnar beiðnir o.s.frv. og það að sækja um byggingarleyfi getur tekið ótrúlega langan tíma. Þannig að fólk spyr sig náttúrlega hvort hér sé lagt upp með að hægt sé að fara að leigja húsnæði sem hefur ekki verið leyft að leigja hingað til sem íbúðarhúsnæði.

Þetta eru allt sjónarmið sem þarf að fara vandlega yfir í nefndarvinnunni sem fram undan er. Ég held að það sé mikilvægt að kalla alla þá til sem hafa hagsmuna að gæta í þessu og þá sérstaklega sveitarfélögin og svo að lokum að gögnin liggi nákvæmlega fyrir um hvernig menn sjá fyrir sér að þróunin á umsóknum um hæli á Íslandi verði á næstu mánuðum og misserum. Ég persónulega tel, og hef sagt það áður, að það muni verða breyting, það muni ekki verða þessi gríðarlega fjölgun sem við höfum verið að horfa upp á, það muni draga úr henni. Þá verður þörfin fyrir þetta húsnæði minni og þegar upp er staðið verður kannski ekki þörf fyrir þetta. Þetta er síbreytilegur málaflokkur og þar af leiðandi er mikilvægt að það liggi fyrir mjög raunhæfar spár og tölur um hvernig fjöldinn mun þróast á næstu misserum.


Ræðumaður: Bryndís Haraldsdóttir

Virðulegi forseti. Ég þakka hv. þingmanni aftur. Það er gott að við getum verið sammála um það að stóra málið er auðvitað að ná verðbólgu niður og þá munu vextir lækka. Það skiptir okkur öll máli, bæði heimili og fyrirtæki í landinu. Ég tek undir það sem hv. þingmaður kom inn á. Ég held að það sé hægt að sameinast um einhverjar breytingar án þess að draga úr gæðum eða öryggi íbúa. Svo er skipulagsferlið og það hvernig mismunandi aðilar eru dregnir inn í það sérstakt umræðuefni, en það skiptir mjög miklu máli. Eitt af því sem ég vil nefna í því samhengi er að það sem er sveitarfélögum mikilvægt þegar þau skipuleggja íbúðabyggð er aðgengi að grænum svæðum og útivistarsvæðum. Það er algjört lykilatriði að það sé gott aðgengi fyrir alla íbúa að slíkum svæðum. Það er eitt af því sem maður hefur áhyggjur af. Ég veit að það er einn af þeim punktum sem nefnt er í þessu frumvarpi að horfa skuli til. Allt skiptir þetta máli. Þar af leiðandi leggst ég að sjálfsögðu ekki gegn þessu frumvarpi en hvet nefndina til að skoða þær áætlanir sem lágu fyrir á sínum tíma og það hversu mikilvægt er að ráðast í þessar breytingar nú. Ekki síst vil ég beina þeim tilmælum til nefndarinnar og hæstv. ráðherra að regluverk kringum skipulagsmál, byggingarmál og mannvirkjalög verði skoðað almennt með hliðsjón af því sem við höfum rætt hér.


Ræðumaður: Bryndís Haraldsdóttir

Virðulegi forseti. Ég þakka hv. þingmanni kærlega fyrir andsvarið. Ég get tekið heils hugar undir þetta. Það er nákvæmlega þetta sem ég var að reyna að koma orðum að. Ég tek undir það að mjög mikilvægt sé að ákveðin gæði séu fólgin í íbúðabyggð og íbúðum þar sem fólk býr. Hv. þingmaður kom inn á birtustig og að birta komi inn um glugga úr tveimur áttum. Mér varð hugsað til Nuuk þar sem maður horfir upp á langar raðir íbúðabyggðar sem reist var fyrir inúítana á sínum tíma og þeim öllum hrúgað inn í þær byggingar, sem var ekki góð lausn. Nú eru þeir aftur á móti búnir að byggja ofboðslega falleg fjölbýli í Nuuk sem uppfylla miklu betur þær gæðakröfur sem hægt er að gera í dag varðandi það hvernig fólki líður inni í byggingum. En það eru nákvæmlega þessir þættir sem maður heyrir of oft um. Ég er nýkomin úr kjördæmaviku þar sem var kvartað yfir þunglamalegu regluverki kringum byggingarstjóra, reglugerð og annað. Þessi dæmi sem hv. þingmaður nefndi voru býsna góð. Ég held að það hljóti að vera ástæða til þess að horft verði á þetta í ráðuneytinu. Hvernig getum við tryggt það að reglugerðir okkar séu í sem mestu samræmi við það sem þekkist annars staðar á Norðurlöndum? Ég átta mig á því að einstakar aðstæður kunna að vera hér vegna jarðskjálftahættu eða þess háttar sem horfa þarf til. Varðandi það sem hv. þingmaður nefndi um dyrakarma, þá þarf ég ekki á þessum aukasentímetrum að halda. Við hljótum að geta fundið leiðir til að einfalda þetta svo að við náum fram meiri hagkvæmni við að skipuleggja og reisa íbúðabyggð.


Ræðumaður: Bryndís Haraldsdóttir

Virðulegur forseti. Ég þakka hæstv. ráðherra fyrir þetta frumvarp og ræðuna. Ég ætlaði að einhverju leyti að taka undir það sem hv. þm. Logi Einarsson var að ræða hér áðan og hélt að við værum voðalega sammála en svo erum við kannski ekkert endilega svo sammála. Ég leggst að sjálfsögðu ekki gegn þessu frumvarpi og styð það og segi eins og hv. þm. Logi Einarsson, að ég skil fullkomlega hvaðan ráðherra er að koma með því sem hér er lagt fyrir. Mig langar þó, á svipuðum nótum og ég ræddi síðast þegar þetta mál kom inn, að við séum öll mjög vakandi fyrir því hvaða áhrif það kann að hafa. Það er algjört lykilatriði í þessu máli að sveitarfélögin þurfa að vera jákvæð í garð málsins alla vega. Þau mega ekki mæla gegn því, þá verður þetta ekki að veruleika, þannig að sveitarfélögin hafa í rauninni, eigum við að segja, neitunarvald til þess að svona breytingar yrðu gerðar.

Hv. þingmaður kom inn á að það væri þessi tveggja vikna frestur, reyndar geta sveitarfélögin óskað eftir framlengingu á þeim fresti. Ég vil bara brýna hæstv. ráðherra og Skipulagsstofnun og jafnframt kannski hv. umhverfis- og samgöngunefnd þegar hún fer yfir þetta, til að skoða hvort tvær vikur séu nóg. Alla vega verður það alltaf að vera tryggt að sveitarstjórn sé það fullkomlega ljóst og hafi tök á að hafa skoðun á umræddu erindi. Það verður að vera algjört skilyrði.

Svona kannski á svipuðum nótum og hv. þm. Logi Einarsson óttast ég bara hvað þetta getur þýtt til lengri tíma litið, að pressan verði sú að húsnæði sé í varanlegri notkun sem búsetuúrræði eða íbúðir af einhverju tagi. Ég get vel séð að það kunni að vera húsnæði, sérstaklega  á höfuðborgarsvæðinu eða á þéttbýlum svæðum, sem er kannski bara mjög vel til þess fallið að breyta og ef það er gert vel þá geta það bara verið fín búsetuúrræði eða íbúðir til lengri tíma litið. Og aldrei, og mér fannst nú ráðherra vera harður á því, má gefa neinn afslátt af öryggismálum. Þau eru alltaf grunnurinn. En ég hef áhyggjur af því að ef farið er á svæði sem eru ekki alveg hluti af íbúabyggð — kannski aðeins fjarri, eru athafnasvæði einhvers konar sem kunna að þykja akkúrat núna fýsileg lausn til að leysa þær áskoranir sem uppi eru — geti það orðið mjög flókið síðar meir. Við skulum bara átta okkur á því að skipulagsvaldið er svo ofboðslega víðtækt og það skiptir svo miklu máli, þetta er svo mikið stýritæki fyrir sveitarfélagið til lengri tíma litið um hvernig það þróast, hvernig það veitir þjónustu og hvar það veitir þjónustu. Þannig að svona hlutir eins og sorphirða, skólaakstur, útivistarsvæði og annað þess háttar eru auðvitað stórmál og ekki hægt að ætlast til þess að sveitarfélög séu að veita ýmiss konar þjónustu inn á öll sín svæði. Það er þess vegna sem þau afmarka  í sínu aðalskipulagi þéttbýliskjarna og dreifbýli,  hvar er búseta og hvar ekki. Þannig að ég vil bara ítreka það að hér sé stigið varlega til jarðar og hugað sérstaklega að því hvaða áhrif það getur haft til lengri tíma litið og bara tryggt að sveitarfélögunum sé alltaf ljóst hvað stendur til og þau hafi tækifæri til að hafa á því skoðun.

Svo langar mig kannski að beina því inn í hv. umhverfis- og samgöngunefnd, þegar hún skoðar þetta mál, að þá má líka alveg velta fyrir sér, og hér er ég kannski í andstöðu við hv. þm. Loga Einarsson, hvort regluverkið sé einfaldlega of þungt og mikið hjá okkur. Ef hið opinbera þarf að leggja fram frumvarp sem þetta til að geta brugðist við þá má velta fyrir sér: Er regluverkið okkar í kringum mannvirkjamálin og skipulagsmálin bara of flókið, of íhaldssamt og tekur þetta of langan tíma? Ég hef sagt að mér finnist stundum eins og þetta kerfi sé farið að vinna fyrir kerfið sjálft. Nú er ég ekki bara að tala um íbúabyggð, ég er líka að tala um lagningu rafmagnslína og aðrar framkvæmdir sem þurfa að sæta skipulagi og þurfa að sæta framkvæmdaleyfi og öðru. Þannig að ég vil bara varpa því inn bæði til nefndarinnar og kannski til hæstv. ráðherra hvort það sé ástæða til að fara yfir löggjöfina og sjá hvort við getum lagað það til, til þess að einfalda og flýta fyrir þegar þörf er á að gera breytingar.


Ræðumaður: Birgir Þórarinsson

Herra forseti. Ég þakka hæstv. ráðherra fyrir svarið. Ég held að það sé rétt og nauðsynlegt, eins og hæstv. ráðherra sagði,  að kalla eftir nýjustu upplýsingum hvað þetta varðar og að það verði þá  horft til þess í nefndarvinnunni sem fram undan er. Ég held persónulega, herra forseti, að það sé ekki eins mikil þörf fyrir þetta frumvarp eins og var hér bara fyrir nokkrum mánuðum. Við komum til með að sjá heilmikla breytingu núna þegar niðurstaða kærunefndar útlendingamála í málefnum hælisleitenda frá Venesúela fer að hafa áhrif og við erum að sjá fram á mjög mikla brottvísun þeirra frá landinu sem hafa sótt um hæli frá Venesúela og eru hér í landinu,  í ljósi þessa úrskurðar. Þannig að það er alveg ljóst í mínum huga að þörfin, sú brýna þörf sem hefur verið nefnd í sambandi við þetta frumvarp, er ekki eins brýn og nauðsynleg eins og hún var hér fyrir nokkrum mánuðum. En þetta þarf allt að ræða í nefndinni og það er mjög mikilvægt í mínum huga, herra forseti, að nefndin hafi allar nýjustu upplýsingarnar og allar spár fram í tímann eins og þær liggja fyrir núna.


Ræðumaður: Birgir Þórarinsson

Herra forseti. Ég þakka hæstv. ráðherra fyrir hans framsögu hér. Hæstv. ráðherra minntist  á það í sinni ræðu að það lægi fyrir greining af hálfu Vinnumálastofnunar um þörf á húsnæði. Í greinargerðinni segir að það sé fyrir um 460 manns í hverjum mánuði. Þetta eru náttúrlega mjög háar tölur. Þess vegna langar mig að spyrja hæstv. ráðherra: Er þetta nýjustu tölurnar, þ.e. þarf ekki að gera nýja greiningu vegna þess að það hefur margt gerst frá því í vor? Það er kominn úrskurður frá kærunefnd útlendingamála um að vísa frá landinu þeim sem hafa fengið vernd, frá Venesúela, þ.e. að þeir fá ekki þessa viðbótarvernd sem þeir hafa fengið sem hefur gert það að verkum að hingað hefur streymt ótrúlegur fjöldi hælisleitenda frá Venesúela sem sækir um hæli á Íslandi, fjölmennari  heldur en Úkraínufólkið. Er hæstv. ráðherra viss um að það sé svona mikil þörf fyrir þetta húsnæði í ljósi þessa úrskurðar sem nú hefur komið frá kærunefnd útlendingamála, sem mun breyta forsendum, held ég, verulega?


Ræðumaður: Diljá Mist Einarsdóttir

Virðulegi forseti. Ég þakka hv. málshefjanda fyrir framtakið og hæstv. ráðherra fyrir framsöguna. Vörumerkið er verðmætasta eignin í rekstri margra fyrirtækja. Það er þannig samofið ímynd fyrirtækisins sem leggur ofurkapp á að varðveita vörumerkið og þar með ímyndina. Vel rekin fyrirtæki fórna ekki langtímahagsmunum sínum fyrir skammtímagróða með því að gjaldfella vörumerkið.

Varkárni í uppbyggingu ferðaþjónustu er ekki síst hagsmunamál fyrir atvinnugreinina. Ef við yfirfyllum landið laskast vörumerkið Ísland. Landið verður ekki eins eftirsóknarvert og verið hefur. Þá tapa allir. Ýmis lönd hafa leitast við að takmarka fjöldaferðamennsku og til að mynda brugðist við ofgnótt ferðamanna á vinsælum áningarstöðum. Kannski ættum við að huga að fyrirbyggjandi ráðstöfunum. Hagsmunir þjóðarinnar og ferðaþjónustunnar fara nefnilega saman til framtíðar, ekki bara til skamms tíma.

Í dag fengum við fregnir af því að Kerið í Grímsnesi hefði skipt um eigendur en Kerið hefur verið í eigu Kerfélagsins í yfir tvo áratugi. Uppbygging og fyrirkomulag í kringum Kerið er frábært dæmi um einkaframtak við sjálfbæra náttúruvernd þar sem aðgangi hefur verið stýrt og ágóðinn nýttur til uppbyggingar og náttúruverndar. Þetta hefur verið gert í góðri samvinnu við heimamenn og mættu fleiri taka sér það til fyrirmyndar.

Ekki er hægt að ræða um þolmörk vegna ferðaþjónustu án þess að ræða heildarmyndina. Við uppbyggingu atvinnugreinar á borð við ferðaþjónustu sem krefst mikils erlends vinnuafls þurfum við að taka allt með í reikninginn. Erlendu vinnuafli fylgir uppbygging á húsnæði, skólum fyrir börn sem fylgja og jafnvel viðbótarkennsla. Álag eykst á heilbrigðiskerfið, bæði frá vinnuaflinu og ferðamönnunum. Svona mætti áfram telja og málshefjandi á hrós skilið fyrir að vekja athygli á þessu, enda einblínum við allt of oft á afmarkaða þætti hverju sinni.


Ræðumaður: Njáll Trausti Friðbertsson

Herra forseti. Ég vil byrja á að þakka málshefjanda fyrir þessa umræðu. Hún er þörf. Í þessari umræðu er m.a. spurt hvernig sé hægt að stuðla að betri dreifingu ferðamanna um landið og ég hyggst þá fyrst og fremst einbeita mér að þeirri spurningu. Í því samhengi vil ég minnast á tvennt sem gæti stuðlað að betri dreifingu erlendra ferðamanna um allt landið; annars vegar að styrkja nýjar gáttir inn í landið, þ.e. er um alþjóðaflugvellina Akureyri og Egilsstaði. Það hafa verið stigin skref til að styrkja báða flugvellina og þær framkvæmdir munu halda áfram á næstu árum. Þá munu skapast möguleikar sem stuðla að betri dreifingu erlendra ferðamanna um allt landið og yfir allt árið.

Hins vegar langar mig að minnast á mikilvægi þess að byggja upp stofnvegina um hálendi landsins. Í þessu samhengi tel ég rétt að horfa fyrst til þess að byggja upp nýjan Kjalveg sem gæti nýst í 7–8 mánuði á ári. Kjalvegur gæti breytt miklu í tengslum við dreifingu erlendra ferðamanna betur um landið og sérstaklega á svæði sem ber ekki marga ferðamenn í dag. Hér ber að hafa í huga að mjög stór hluti þeirra erlendu ferðamanna sem sækja Ísland heim koma við hjá Geysi og Gullfossi. Ég held að ég muni rétt að í könnunum Ferðamálastofu komi fram að 70–80% ferðamanna komi þar við. Nýr Kjalvegur, sem ég tel að hægt væri að fjármagna með einkaframkvæmd, gæti bætt og skapað forsendur og stuðlað að betri dreifingu erlendra ferðamanna um Vestfirði, Norðurland og Austurland. Við þekkjum að ferðamenn á bílaleigubílum vilja keyra hringleiðir. Með nýjum Kjalvegi verða til nýjar hringleiðir sem ættu að styrkja ferðaþjónustuna í landinu og einstök landsvæði. Það er mikill þjóðhagslegur ábati fólginn í því að nýta betur þær fjárfestingar vítt og breitt um landið sem nú þegar eru til staðar og eru vannýttar. Allt Ísland, allt árið.


Ræðumaður: Guðlaugur Þór Þórðarson

Virðulegi forseti. Ég þakka hv. þingmanni fyrir hans viðbót. Aftur hittir þingmaðurinn naglann á höfuðið því að það er alveg kominn tími til að hið opinbera fari að líta í eigin barm og hér nefnir hann sjálfsagðan hlut eins og sundlaugarnar. En þegar kemur að loftslagsmálum og t.d. F-gösunum, sem við erum að taka út til að minnka losun, þá eru tveir aðilar sem eru ekki að standa sig í orkusparnaði og það eru ríki og sveitarfélög. Það ætti að vera hægur vandi hjá hinu opinbera að ganga á undan með góðu fordæmi. Við erum að vinna að þessu í aðgerðaáætlun, sem verður kynnt öðrum hvorum megin við áramót, sem er búið að vinna mjög náið með mörgum aðilum, m.a. atvinnulífinu, og það kemur bara í ljós að hið opinbera getur gert miklu betur. Til dæmis er hið opinbera mjög stór viðskiptavinur leigubíla. Maður myndi nú ætla að þótt það fengist ekki beinn orkusparnaður þá kæmi þetta að því að losa okkur við jarðefnaeldsneytið. Hví er hið opinbera ekki búið að setja reglur um það  að innan ákveðins tíma muni menn bara láta leigubíla ganga fyrir og bílaleigubíla, svo einhver dæmi séu nefnd? En aðalatriðið er þetta, og það er rétt hjá hv. þingmanni, að bæði ríki og sveitarfélög geta gert svo miklu betur.


Ræðumaður: Guðlaugur Þór Þórðarson

Virðulegi forseti. Ég þakka hv. þingmanni fyrir mjög góða fyrirspurn. Það sem við erum auðvitað að horfa upp á, við Íslendingar, er að það er lítið búið að gerast í grænorkumálum síðustu 15 árin. Það hafa verið settar rannsóknarnefndir af stað af minna tilefni. En það er bara það sem við horfum upp á. Það er lítið búið að framleiða af grænni orku í formi rafmagns og líka eru heitavatnsmálin, sem við höfum lítið rætt, á þeim stað að við þurfum virkilega að ganga í þau verk því að við höfum alla burði til þess. En hv. þingmaður hittir algerlega naglann á höfuðið þegar hann nefnir að það snýst ekki bara um að búa til græna orku heldur líka að fara betur með hana og spyr: Hvað erum við að gera í því? Auðvitað erum við búin að gera mjög mikið á þessu kjörtímabili. Við rufum kyrrstöðuna þegar kemur að rammaáætlun í fyrsta skipti í níu ár. Ég var t.d. bara núna að koma af fundi með sveitarfélögunum í Norðvesturkjördæmi, sveitarfélögum sem eru á Norðvesturlandi, þar sem ég var að skrifa undir viljayfirlýsingu um að nýta glatvarma með því gagnaversfyrirtæki sem er á Blönduósi. Í það eru sveitarfélögin og við að fara. Svo erum við líka farin af stað í jarðhitaleitarátak í fyrsta skipti í mjög langan tíma. Varmadælufrumvarpið, sem er í rauninni orkusparandi frumvarp sem var klárað um leið og ramminn, er nú þegar búið að skila því að við erum að spara orku sem nemur heilsársnotkun 605 rafbíla eða 442 húsa. Það er komið af stað og þar sést árangur nú þegar. Aflsstækkun virkjana, einföldunarferlið þar, sem er væntanlega stærsta einföldunarverkefnið sem við höfum farið í mjög lengi eða nokkurn tímann, hjálpar svo sannarlega til við að nýta orkuna betur. Síðan er mjög áhugaverð skýrsla um orkusparnað sem við höfum fengið kynningu á frá Landsvirkjun sem ég fer kannski aðeins nánar í í seinna andsvari mínu.


Ræðumaður: Birgir Ármannsson

Til svara eru: Forsætisráðherra, innviðaráðherra, matvælaráðherra, umhverfis-, orku- og loftslagsráðherra, félags- og vinnumarkaðsráðherra og heilbrigðisráðherra.


Ræðumaður: Birgir Ármannsson

Forseta hafa borist bréf frá dómsmálaráðherra þar sem óskað er eftir fresti til að veita skrifleg svör við fyrirspurnum á þskj. 217, um ákvörðun og framkvæmd þvingaðrar lyfjagjafar við brottvísanir, frá Andrési Inga Jónssyni á þskj. 195, um rannsókn kynferðisbrotamála, á þskj. 203, um símahlustanir, og á þskj. 214, um málsmeðferðartíma kynferðisbrotamála, allar frá Gísla Rafni Ólafssyni.

Einnig hefur borist bréf frá mennta- og barnamálaráðherra þar sem óskað er eftir fresti til þess að veita skriflegt svar við fyrirspurn á þskj. 276 og 273, um ferðakostnað, frá Birni Leví Gunnarssyni.

Þá hefur borist bréf frá innviðaráðherra þar sem óskað er eftir fresti til að veita skriflegt svar við fyrirspurn á þskj. 211, um búsetu í iðnaðarhúsnæði, frá Gísla Rafni Ólafssyni.

Einnig hefur borist bréf frá félags- og vinnumarkaðsráðherra þar sem óskað er eftir fresti til þess að veita skriflegt svar við fyrirspurn á þskj. 221, um aldursviðbót, frá Guðmundi Inga Kristinssyni.

Að lokum hefur borist bréf frá matvælaráðherra þar sem óskað er eftir fresti til þess að veita skriflegt svar við fyrirspurn á þskj. 204, um eldislaxa sem sleppa, frá Gísla Rafni Ólafssyni.


Ræðumaður: Birgir Ármannsson

Á ríkisráðsfundi síðastliðinn laugardag urðu þær breytingar á ríkisstjórn að Bjarni Benediktsson tók við embætti utanríkisráðherra og Þórdís Kolbrún Reykfjörð Gylfadóttir tók við embætti fjármála- og efnahagsráðherra. Er þeim báðum óskað velfarnaðar í nýjum embættum.


Ræðumaður: Bryndís Haraldsdóttir

Herra forseti. Ég þakka aftur andsvarið. Já, ég og hv. þingmaður erum ekki alveg jafn sammála þegar kemur að skólamáltíðum. Ég hef reyndar talað fyrir fríum hafragraut á morgnana og ég man að við skoðuðum það í mínu sveitarfélagi eftir hrun, það var góð reynsla af því víða. En ég segi bara: Skólarnir og kennararnir okkar eru svo mikið kraftaverkafólk, það er svo auðvelt að sjá hvar skortur er og það er svo auðvelt að laga það bara niður á gólfinu þannig að það þarf ekki að rukka alla um máltíð þó að þeir séu ekki skráðir í mat, þannig sé hægt að bregðast við. En það er kannski ekki stærsta málið hérna og tek undir með hv. þingmanni: Frístundir og íþrótta- og tómstundastarf er alveg ofboðslega mikilvægt og maður heyrir að sérfræðingar tala meira um að það eigi að vera hluti af heildinni, hluti af skólakerfinu líka. Ég var í rauninni hálfsjokkeruð þegar ég í kjördæmavikunni var að heimsækja íþróttafélög og þau voru einmitt að benda á það að börn sem kannski búa við einhvers konar fötlun eða hegðunarvandamál eða börn af erlendu bergi brotin sem tala enga íslensku eru kannski að fá mikinn stuðning allan daginn í skólanum, en svo er bara: Jæja, nú er fótboltaæfing, einn þjálfari með 50 krakka,  þú bara reddar þessu. Þarna hljótum við auðvitað að þurfa að stíga inn með einhverjum aðgerðum og styðja íþróttafélögin okkar áfram í að sinna því frábæra starfi sem þau eru að gera og ofboðslega mikilvægu forvarnastarfi.


Ræðumaður: Bryndís Haraldsdóttir

Virðulegur forseti. Ég þakka hv. þingmanni kærlega þetta andsvar. Ég ætla að bíða með frístundir og frístundastyrki þangað til á eftir. En ég ætlaði að segja varðandi skólamáltíðir og frístundir að það er t.d. kerfi sem er til staðar. Við þekkjum það vel hvernig sveitarfélögin styðja á bak við tekjulágar fjölskyldur, t.d. þegar kemur að skólamáltíðum, og það þarf ekkert að gefa öllum börnum fríar skólamáltíðir vegna þess að við getum vel haft kerfi sem styður þá sem á þeim stuðningi þurfa að halda. Aftur á móti þegar við tölum um menntunina — hv. þingmaður og hans heimabær, Hafnarfjörður, á hrós skilið fyrir að hafa tekið á móti ofboðslega miklum fjölda flóttabarna og gert það mjög vel en ég veit að þarna er líka ofboðslega krefjandi verkefni. Ég hef talað fyrir því að við þurfum að vera með sérstaka móttökuskóla þegar kemur að þessum hópi, móttökuskóla þar sem ynni sérhæft starfsfólk sem þekkir þetta sérstaklega og hefði breiða tungumálaþekkingu, þekkingu á áföllum og menningu og öðru þess háttar. Börnin myndu dvelja mislengi í þessum móttökuskóla eftir óskum þeirra eða foreldra þeirra og eftir því hverjar þeirra þarfir eru. Ég held að það myndi létta mjög á almenna skólakerfinu, þ.e. að þegar börnin koma þangað þá séu þau annars vegar með svona smá inngang og hins vegar frekari leiðbeiningar og ráðgjöf til handa bekkjarkennurunum.

Þegar ég tala um jöfn tækifæri þá er verið að gera alveg ofboðslega góða hluti í grunnskólum úti um allt land. Við erum líka að setja töluvert mikla fjármuni í þá, því að í þessum sal þurfum við alltaf svolítið mikið að tala um peninga og einhver átök um það, en það er bara verið að setja mjög mikla peninga í grunnskólana. En því miður er þetta atriði eitt af þeim fáu þar sem Ísland skorar ekki rosalega hátt í alþjóðlegum samanburði. Þarna verðum við að gera eitthvað og við hljótum að hafa tækifæri og tól til þess og ég veit að hæstv. menntamálaráðherra er að vinna í því. Við þurfum að hafa það skýrt til hvers er ætlast af skólunum, mat á gæðunum, meta þá reglulega þannig að þeir hafi tækifæri til að bæta sig. Og þarna er ég ekki að tala um störf kennara á gólfinu heldur kerfið sjálft, hvernig það styður kennarana í sínum störfum.


Ræðumaður: Bryndís Haraldsdóttir

Virðulegur forseti. Ég þakka hv. þingmanni aftur andsvarið og tek undir mikilvægi þess að fara í aðgerðir. Eins og ég sagði hérna áðan þá erum við líka í mörgum aðgerðum og skýrslan sýnir kannski einmitt að við höfum verið með ýmsar aðgerðir. Hv. þingmaður nefndi sérstaklega einstæða foreldra. Við erum með alls konar millifærslukerfi sem lúta sérstaklega að þeim hópum sem við höfum þekkt í gegnum tíðina og vitum svolítið hvernig virka og vitum hvaða aðferðir virka í því og það eru aðferðir sem við erum að beita. En svo er kannski það sem ég var að nefna, og hv. þingmaður er að inna mig eftir svörum um, þetta með innflytjendur núna þar sem við kannski vitum minna um viðkomandi hóp vegna þess líka að það er mikið flakk á fólki, fólk flytur til og frá landinu og þar er kannski erfiðara að greina nákvæmlega hvaða tæki það eru sem virka. Ég hef þá sannfærðu trú að skólakerfið okkar sé langstærsti þátturinn þarna. Við þurfum að efla skólana okkar og því miður eru áskoranir í skólakerfinu, og nú er ég að tala sérstaklega um grunnskólana, svo miklar að þær tengjast ekki bara þeim sem hingað flytja og eru með allt annað móðurmál heldur erum við líka að glíma við áskoranir varðandi þá sem tala íslensku að fullu. Þar liggja tækifærin okkar til úrbóta, í að bæta og styrkja skólakerfið okkar.


Ræðumaður: Bryndís Haraldsdóttir

Virðulegur forseti. Ég þakka hv. þingmanni andsvarið og einmitt áhugaverður vinkill sem við deilum áhuga á. Hv. þm. Halldóra Mogensen hefur einmitt óskað eftir því að við fjöllum sérstaklega um ofbeldi og ofbeldismenningu inni í allsherjar- og menntamálanefnd og við munum gera það í vetur og fá til okkar mismunandi gesti til að einmitt greina þetta svolítið. Mér er aðeins vandi á höndum vegna þess að þróunin sem hv. þingmaður vísar í er meira þróun sem við erum að sjá erlendis en okkur er sagt að hún geti borist mjög hratt og er mögulega farin að koma til okkar með einhverjum hætti. En ef við erum að tengja þetta svo við þessa skýrslu hérna og þróun fátæktar eða hlutfall þeirra sem eru undir meðaltekjum þá er ekki hægt að lesa út úr þessari skýrslu að við eigum að hafa miklar áhyggjur af því per se vegna þess að þróunin er ekki neikvæð. Við verðum alltaf að muna að við erum að koma ofboðslega vel út í öllum mælikvörðum og hér hefur dregið úr þessu lágtekjuhlutfalli, við erum þriðju lægst samkvæmt Gini-stuðlinum. Þannig að að svo mörgu leyti er ástandið á Íslandi mjög gott en ég vil alls ekki að það hljómi þannig að ég hafi samt ekki áhyggjur af því sem er að gerast. Ég hef það vissulega og ég held að ég deili því svo sannarlega með hv. þingmanni. Ég held að við séum að gera mjög margt í því.

Hv. þingmaður nefndi hérna Covid og andlega heilsu og við höfum horft á andlega heilsu ungmenna hraka og ég veit að þetta er líka mikið skoðað á Norðurlöndum. Þar höfum við sérstaklega verið að horfa á ungar stúlkur og séð andlega heilsu ungra stúlkna fara ofboðslega niður á við, sérstaklega eftir Covid, og við vitum ekki hver áhrif samfélagsmiðla og annarra þátta eru. Ég held að það sé verið að gera mjög mikið og er tilbúin að vinna með hv. þingmanni að því að reyna að koma fram með frekari lausnir, hvernig við getum tryggt það að við horfum ekki upp á sama ástand og til að mynda frændur okkar í Svíþjóð eru að horfa á núna.


Ræðumaður: Bryndís Haraldsdóttir

Virðulegi forseti. Ég þakka hv. þingmanni andsvarið. Mig langaði að koma aðeins að seinni spurningunni, sem varðaði heilsu kvenna, og þakka hv. þingmanni fyrir að hafa komið inn á það. Ég held að þetta skipti ofboðslega miklu máli. Þegar ég var í starfshópi hæstv. forsætisráðherra um að þróa velsældarvísa kom mér svakalega á óvart þegar við horfðum annars vegar á lífslíkur á Íslandi, og við vitum að við Íslendingar höfum miklar lífslíkur og sérstaklega konur, og hins vegar á mælingu um líf við góða heilsu. Við sáum það skýrt í hruninu að konur mátu sem svo að heilbrigði þeirra væri verra. Karlar fóru reyndar upp sem var svolítið skrýtið. Maður veltir fyrir sér: Er það vegna þess að þá jókst atvinnuleysi, yfirvinna minnkaði og fólk fór að slaka aðeins á en konurnar tóku svo mikla ábyrgð á heimilinu? Við vitum ekki alveg hvað það var. Þetta er uggvænleg staða og þess vegna held ég að þetta sé mjög mikilvægt. Alltaf þegar við horfum á þessa velsældarvísa horfum við líka á kynin og á tekjudreifingu. Það er það sem við eigum að gera og finna aðgerðir sem beinast nákvæmlega að þeim hópi. Það var hugmyndafræðin á bak við velsældarvísa. Hvernig getum við reynt sem best að greina hið raunverulega vandamál og finna lausnir á því? Þannig þurfum við að vinna þetta.

Varðandi skerðingarnar, þá er það örugglega einhvers staðar sem má bæta úr. Þær þurfa engu að síður að vera til. Þegar við ræðum fátækt, og horfum á þá sem eru undir miðgildi launa, verðum við að átta okkur á því að því verður aldrei útrýmt nema allir verði með jöfn laun.


Ræðumaður: Bryndís Haraldsdóttir

Virðulegi forseti. Ég þakka hv. þingmanni fyrir andsvarið. Hv. þingmaður spyr út í skerðingar í kerfunum. Hv. þingmaður og flokkur hans hefur verið duglegur og ötull talsmaður þess að afnema skerðingar eða endurhugsa kerfið alveg upp á nýtt. Þegar ég var að byrja í pólitík sagði ég þetta líka: Það þarf að hreinsa þetta almannatryggingakerfi, þetta eru endalausir plástrar úti um allt, þetta er algjörlega óskiljanlegt. Síðan þá er búið að gera ýmislegt. Ég held að allt hafi það verið gott. Kerfið er flókið og ég minnist þess til að mynda að við höfum gert einhverjar breytingar. Ég held að ég fari rétt með það að það hafi verið frumvarp frá þingmönnum Flokks fólksins varðandi það að afnema skerðingar á hjálpartækjum — styrkveitingu, já, bensín- og bifreiðastyrk.

Ég man að ég sat í efnahags- og viðskiptanefnd á þeim tíma sem við vorum að fjalla um þetta og hugsaði: Vá, þetta er fáránlegt. Við erum að styrkja einhvern út af fötlun en ætlum að skerða hann á sama tíma. Ég er alveg sammála því og ég held að við höfum lagað það. Það kann vel að vera og er ekki ólíklegt að fleiri svona dæmi séu í kerfinu sem við þurfum að laga. Þar skal ég fara í lið með hv. þingmanni.

Aftur á móti get ég ekki talað fyrir því að hér eigi ekki að vera neinar skerðingar. Ég lít svo á að þetta kerfi sé gert til að aðstoða þá sem ekki hafa tækifæri til að afla sér nægra tekna með öðrum hætti. Ég veit að það er alltaf samspil hvort þetta á að vera hvetjandi eða ekki. Ég hygg að hv. þingmaður kunni að vera sammála mér í því að það sé óeðlilegt að öryrki sem sé kosinn á þing og fái fín laun eigi engu að síður rétt á fullum greiðslum úr bótakerfinu. Ég sé að hv. þingmaður kinkar kolli þannig að þar erum við sammála. Það er einhver skerðing. Kerfið okkar hlýtur að þurfa að horfa á það að ef fólk aflar mikilla tekna eigi það ekki rétt á því sama úr almennum sjóðum. Ég ætla að ræða um konurnar á eftir.

Virðulegi forseti, því miður náði ég ekki því sem ég var spurð um varðandi staðgreiðslu og persónuafslátt.


Ræðumaður: Bryndís Haraldsdóttir

Virðulegur forseti. Ég er eiginlega bara feimin að stíga hér upp í ræðustól og trufla þetta mjög svo áhugaverða samtal milli Samfylkingarinnar og Flokks fólksins um hvernig eigi að útrýma fátækt. Það kom skýrt fram í máli hv. þm. Jóhanns Páls Jóhannssonar að þetta væru tveir ólíkir flokkar og það er ágætt að heyra að það eru ólíkir flokkar víða. Ég ætla nú að byrja engu að síður á því að þakka hæstv. forsætisráðherra fyrir þessa skýrslu sem mér finnst góð og mikilvæg. En ég held að það sé líka full ástæða til að þakka hv. þm. Halldóru Mogensen fyrir skýrslubeiðnina. Ég held að það sé mikilvægt að við ræðum þetta mál og það er líka mikilvægt að við ræðum það yfirvegað og raunsætt.

Ég ætla að byrja á að nefna, virðulegur forseti, að hér segir í niðurstöðum skýrslunnar að lágtekjuhlutfallið hafi verið 15,3% árið 2000 og var orðið árið 2021, 13,5%, sem sagt það lækkar. Ég er sammála því sem ítrekað er í skýrslunni að fátækt barna eigi að vera sérstakt viðfangsefni enda má ætla að af þeim 13,5% íbúa sem voru undir lágtekjumörkunum voru börn um 19,6%, eða rúmlega 9.000 einstaklingar alls. Ég, eins og ég hygg að allir 63 þingmenn, alveg sama í hvaða flokki þeir eru, vil ekki að neinn alist upp í fátækt á Íslandi. Það vill enginn að börn skorti efnisleg gæði, að börn fari svöng að sofa, eins og stundum er sagt hér í þessum ræðustól. Þá skulum við líka hafa það í huga að það er alveg sama á hvaða mælikvarða er horft eða hvaða skilgreiningar við notum, því það er jú hægt að skilgreina fátækt, efnislegan skort eða lágtekjumörk; þetta eru allt mismunandi leiðir til að reikna það út, Ísland er ávallt að koma vel út úr þeim mælikvörðum, ávallt. Ég held að það sé mjög mikilvægt að hafa það í huga, því stundum þegar maður situr hér í hliðarsal og heyrir fólk tala í þessum ræðustól þá má halda að veruleikinn sé einhver annar. En þess vegna held ég að það sé svo mikilvægt að kalla fram svona gögn eins og þessa skýrslu hér til að við séum að tala um þetta út frá staðreyndum.

En að því sögðu ætla ég ekki að gera lítið úr því að hér býr fólk við fátækt. Hér hafa ekki allir jöfn tækifæri eða úr jöfnu að spila. Það er kannski það sem greinir mig frá þeim þingmanni sem talaði hér áður, hv. þm. Jóhanni Friðrik Friðrikssyni þar sem hann ræddi mjög mikið — fyrirgefið, það var ekki Jóhann Friðrik, það var Jóhann Páll Jóhannsson, afsakið það, þingmaður Samfylkingarinnar. Hv. þm. Jóhann Páll Jóhannsson talaði hér áðan fyrir hönd Samfylkingarinnar, jafnaðarflokksins, og talaði þar af leiðandi mjög mikið um jöfnuð. Maður skynjar það á þeirri ræðu að það sé fyrst og fremst markmið þess flokks að jafna tekjur allra sem allra mest og sjá til þess að allir, óháð menntun eða starfi, hafi úr jöfnu að spila.

Þar er ég algjörlega ósammála hv. þingmanni og þingmönnum Samfylkingarinnar. Aftur á móti tel ég og Sjálfstæðisflokkurinn ofboðslega mikilvægt að allir hafi jöfn tækifæri. Þess vegna skiptir svo miklu máli að við horfum sérstaklega á börnin, því á Íslandi eiga öll börn, alveg sama frá hvaða heimilum þau koma og hver er fjárhagsstaða eða bakgrunnur foreldra eða fjölskyldu þeirra, að hafa jöfn tækifæri. Þess vegna er skólakerfið okkar líklega langmikilvægasta jöfnunartækið og þar búum við svo sannarlega við áskoranir. En það er eiginlega efni í alveg allt aðra ræðu þannig að ég ætla að einbeita mér að því sem hér um ræðir.

Þegar kemur að barnafjölskyldum þá heyrði ég að hæstv. forsætisráðherra nefndi lengingu á fæðingarorlofinu og skort á leikskólaplássum. Ég ætla að taka undir seinni liðinn. Það er ofboðslega mikilvægt fyrir barnafjölskyldur — og ætla að leyfa mér líka að vera femínisti — það er rosalega mikilvægt fyrir konur, þó að það sé líka mikilvægt fyrir feðurna eða aðra fjölskyldumeðlimi, að hafa öruggt leikskólapláss, að geta gengið að því vísu, fá svör og að sveitarfélagið geti staðið við það sem þeir segja og það sem þau lofa. Það er ofboðslega mikilvægt. Ég hélt ræðu hér á eldhúsdegi þar sem ég fór yfir þá uggvænlegu þróun að því miður þá eru íslenskar konur, eða konur hér á landi, að eignast færri og færri börn. Við þurfum einfaldlega fleiri börn til að halda uppi velferðarsamfélaginu sem við viljum byggja upp. Eitt af því er að sjálfsögðu að allt umhverfi í kringum barnafjölskyldur sé með þeim hætti að fólk geti farið aftur út á vinnumarkaðinn og treyst á þessa þjónustu.

Ég ætla samt sem áður að segja varðandi lengingu fæðingarorlofsins, sem mér finnst ekki galin hugmynd, að ég held að næsta skref okkar í þessum málaflokki sé frekar að hækka þakið, því það hefur ekki hækkað í umtalsverðan tíma. Maður heyrir það mjög á barnafjölskyldum að þær veigri sér við þessu — og þetta hefur sérstaklega áhrif á kynin, vegna þess að því miður eru feðurnir oftar með hærri tekjur og maður heyrir að þeir veigri sér við að taka fæðingarorlof vegna þess hversu skerðingarnar eru miklar eða þakið er lágt.

Í þessari skýrslu koma fram mikið af góðum greiningum og þar er verið að fjalla um kostnað vegna fátæktar. Ég held að það sé ofboðslega mikilvægt að muna það  — við erum auðvitað með tölur hérna sem við erum að vinna með og þær eru kannski frá árinu 2021, eitthvað mögulega frá 2022 að rata inn í þetta — að við erum auðvitað á þeim tíma að vextir hafa hækkað mikið og verðbólga mjög mikið. Við vitum að staða heimilanna er að breytast hratt eftir gríðarlega mikið hagvaxtarskeið og mikla lífskjaraaukningu hjá öllum heimilum í landinu og sjáum nú að það brýtur á. Þess vegna er svo mikilvægt fyrir okkur öll að einblína á efnahagsástandið og við getum sagt stærsta verkefni okkar til að berjast gegn fátækt. Stærsta verkefni okkar fyrir heimilin og fyrirtækin í landinu er að ná tökum á verðbólgu, það er lykilatriði hér.

En mig langaði að nefna tvo þætti sem fá svolítið rými þegar verið er að tala um kostnað eða samfélagslegan kostnað vegna fátæktar en heilsa og heilbrigðismál eru nefnd hérna sérstaklega. Ég vil hvetja hæstv. forsætisráðherra og einnig heilbrigðisráðherra til að horfa sérstaklega í það sem hér hefur komið fram, og ég hef reyndar séð hæstv. heilbrigðisráðherra bregðast mikið við, og við vitum um þá sáru staðreynd að heilbrigði er tengt tekjum og menntun. Og þrátt fyrir að ég sé ekki í þeim hópi að ég vilji að allir hafi jafnar tekjur þá vil ég að allir hafi jafna möguleika og jöfn tækifæri og þá er það mjög ósanngjarnt, og eitthvað sem við viljum ekki sjá, að við getum séð mjög mikinn mun á heilsu fólks eftir því í hvaða tekjutíund það er eða hvaða menntun er að baki. Þarna vil ég meina að lýðheilsuátök skipti sköpum, fræðsla um gildi holls mataræðis og hreyfingar og aðgengi að þessum þáttum. Þarna spila sveitarfélögin rosalega stóran þátt, hvort sem það er með sundlaugunum sínum eða göngustígunum og hjólreiðastígunum í því að búa til samfélag þar sem hvatt er til þess að fólk lifi heilsusamlegu lífi, njóti heilnæmra matvæla. Þetta skiptir allt sköpum.

Við höfum verið að gera ofboðslega marga góða hluti hér. En verkefnið er engu að síður enn þarna til staðar og það er sérstaklega sláandi að sjá hversu margir virðast neita sér um geðheilbrigðisþjónustu, það er reyndar í öllum tekjuflokkum. Það er eitthvað sem er mikið umhugsunarefni og ég vil beintengja það við lýðheilsuna og mikilvægi þess að við styðjum þá aðila sem hafa verið að veita svona lágþröskuldaþjónustu ýmiss konar, styðjum aukna vitundarvakningu um mikilvægi geðheilbrigðis og aðgerða sem hægt er að gera til að bæta geðheilbrigði okkar. Þetta þurfa ekkert alltaf að vera rosalega dýrar aðgerðir en ég er algerlega sannfærð um að aðgerðir sem lúta að því að bæta geðheilbrigði okkar skila sér alveg umtalsvert til baka og munu skipta okkur öll miklu máli.

Það sem mig langaði mest að ræða hér er annars vegar tengingin við afbrotin en ekki síst þann hóp sem við sjáum kannski hvað mest  lægstu tekjurnar í og það eru innflytjendur. Ég hef nú staðið mikið í þessum ræðustól hér á síðustu misserum og rætt útlendingamálin og margoft kallað einmitt á að það sé tími til kominn að við í þessum sal förum meira á dýptina í umræðu um þennan mikilvæga málaflokk. Við erum jú með kerfi sem lýtur að því að taka á móti fólki sem er í mikilli neyð. En stærsta málið okkar, langstærsta málið, er að huga að því hvernig við tökum á móti því fólki sem hingað annaðhvort leitar eftir vernd eða bara kýs að koma og búa með okkur á Íslandi, hvernig við tökum á móti því. Hvernig tökum við á móti þeim í skólakerfinu okkar? Hvernig aðstoðum við þessa einstaklinga við að læra íslensku og taka þátt í samfélaginu okkar?

Þegar kemur hér að umræðunni um fátækt og hvar fólk situr í launaþrepunum, þá sjáum við að útlendingar eða innflytjendur eru oftast í lægsta tekjustiganum. Jú, það er hægt að færa ýmis rök fyrir því. Að einhverju leyti auðvitað er fólk að koma hér, við köllum það farandverkamenn. Við erum með þannig atvinnuvegi sem kalla mjög mikið á starfsfólk á ákveðnum tímum og annað. Ég hef ásamt öðrum félögum mínum í meiri hluta allsherjar- og menntamálanefndar einmitt óskað eftir skýrslu frá hæstv. forsætisráðherra um frekari greiningu á stöðu innflytjenda hér á landi og ég held að það sé ofboðslega mikilvægt að við skoðum þetta af heilum hug.

Eitt af því sem hæstv. háskólaráðherra, eða ráðherra háskólamála, hefur m.a. nefnt er að það er allt of mikið af fólki hér sem vinnur í láglaunastörfum þrátt fyrir að vera með háskólapróf eða vera með einhvers konar menntun frá sínu landi sem gæfi því rétt til að starfa í annars konar störfum sem borga hærri tekjur. Við einfaldlega verðum að leysa úr þessu flækjustigi þannig að við gefum þessu fólki tækifæri til að starfa í samræmi við sína menntun og reynslu. Ef það er svo að við teljum að sú háskólamenntun uppfylli ekki alveg þau skilyrði sem við höfum hér þá þurfum við að búa til brú þannig að fólk geti þá náð í þær aukaeiningar eða þá aukamenntun sem til þarf til að geta gert það.

Ég ætla leyfa mér að segja það, út af því að við lifum á svo ofboðslega viðsjárverðum tímum núna, með stríði í Evrópu og púðurtunnur einhvers staðar víða um heim, að ég held að mesta hættan sem að okkur steðjar í dag séu ungir karlmenn sem búa við ójöfn tækifæri, eru einangraðir og fá ekki tækifæri til að taka þátt í samfélaginu. Fyrirgefið, að ég setji þetta hérna upp í það að kynjagreina þetta en þetta er bara oftar þannig. Við erum að horfa á rosalega öldu afbrota í Svíþjóð. Við erum að sjá ofboðslegt samfélagsmein þar og við verðum að sjá til þess að slíkt gerist ekki hér á Íslandi. Stærsti hlutinn af því held ég að sé skólakerfið okkar, félagslega kerfið okkar, hvernig við tryggjum það að öll börn á Íslandi og öll ungmenni á Íslandi hafi jöfn tækifæri og hvernig við tryggjum að þau séu virkir þátttakendur í íslensku samfélagi.

Við eigum að bjóða alla velkomna, þurfum að gefa þeim þessi tækifæri og það held ég að sé stærsta málið og þegar við sjáum þessa þróun þá má gera ráð fyrir því að þær litlu breytingar sem eru hér að verða séu mögulega vegna þess að hingað til lands hefur flutt mjög mikið af fólki og innflytjendur eru orðnir stærri hluti af samfélaginu. Ég er ekki að segja að það sé vont, alls ekki, því okkur hefur vantað fólk á Íslandi, vantað fólk til að halda uppi hagvextinum og taka þátt í atvinnulífinu okkar en við verðum að tryggja það að við sitjum öll við sama borð og höfum sömu tækifæri.

Að þessu sögðu þá ítreka ég aftur þakkir bæði til hæstv. forsætisráðherra og hv. þm. Halldóru Mogensen fyrir að biðja um þessa skýrslu. Ég held að þetta sé mikilvægt samtal sem hér hefur átt sér stað og mun eiga sér stað í dag og líka að þetta sé vinna sem við höldum áfram að fylgjast með. Ég hef oft rætt um velsældarvísana sem hæstv. forsætisráðherra vísaði í og ég held að það sé eitt af okkar tækjum einmitt til að fylgjast með því hvernig við afmörkum okkur í ríkisfjármálunum, hvernig hver og einn ráðherra setur sín markmið og þau séu tengd því að hér búum við, byggjum upp velsæld

Að lokum, virðulegur forseti, við búum að sjálfsögðu í velsældarríki á Íslandi og við megum aldrei gleyma því að þótt við séum að tala um ákveðin vandamál þá erum við núna eitt af ríkustu samfélögum í Evrópu en vorum áður eitt af þeim fátækustu.


Ræðumaður: Guðrún Hafsteinsdóttir

Virðulegi forseti. Það kom berlega í ljós hér á síðasta þingvetri alvarleg staða Landhelgisgæslunnar þegar þáverandi dómsmálaráðherra lagði til að seld yrði flugvél. Það liggur alveg ljóst fyrir og það sagði ég fjárlaganefnd í gær að Landhelgisgæslan getur ekki starfað áfram og sinnt sínu öryggishlutverki að óbreyttu. Það liggur alveg fyrir að það þarf að koma aukið fjármagn eða það þyrfti að selja flugvél, skip eða þyrlu. Ég hafna algerlega orðum hv. þingmanns að í tíð Sjálfstæðisflokksins hafi verið grafið undan stofnunum ríkisins, alls ekki. Við búum nú í breyttum heimi. Þar eru alvarlegar áskoranir núna á norðurslóðum þannig að hlutverk Gæslunnar hefur aldrei verið meira í íslensku samfélagi eins og einmitt núna. Ég hef talað fyrir því að það mætti skoða tekjur eins og skattlagningu á skemmtiferðaskip enda þarf Gæslan að sinna ýmissi þjónustu við þau.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir fyrirspurnina og sömuleiðis vil ég þakka hv. þingmanni fyrir að vekja máls á að því ég tel afar alvarlegri stöðu Landhelgisgæslu Íslands. Það er ljóst, enda situr hv. þingmaður í fjárlaganefnd. Ég kom fyrir fjárlaganefnd í gær þar sem við ræddum m.a. stöðu Landhelgisgæslu Íslands og þann hallarekstur sem þar er. Hallarekstur ársins 2022 og 2023 stefnir í að verða um 600 millj. kr. Nú er ég búin að vera í þessu embætti í rúma þrjá mánuði. Einhverjir kunna að segja að það sé hægt að ná fram hagkvæmari rekstri og spara meira hjá Landhelgisgæslunni. Ég er þeirrar skoðunar að Landhelgisgæslan sé búin að gera allt sem í hennar valdi stendur til þess að ná aukinni hagræðingu og þess vegna hefur hún m.a. verið að kaupa olíu í Færeyjum. Ég hef sömuleiðis haft áhyggjur af því að Landhelgisgæslan, sem sinnir leit og björgun og er ígildi löggæslu í landinu, búi við aðhaldskröfu en sé ekki undanþegin henni eins og lögreglan er. Þess vegna lagði ég það til við fjárlaganefnd í gær að Landhelgisgæsla Íslands yrði undanþegin aðhaldskröfunni. Við viljum öll, Íslendingar, eiga öfluga Landhelgisgæslu og þá þurfum við líka öll að sammælast um það að hún geti staðið undir hlutverki sínu og ábyrgð sem er fyrst og síðast leit og björgun.


Ræðumaður: Birgir Ármannsson

Til svara eru: Fjármála- og efnahagsráðherra, heilbrigðisráðherra og dómsmálaráðherra.


Ræðumaður: Jón Gunnarsson

Virðulegur forseti. Hér er rætt um fimbulfamb ríkisstjórnarflokkanna á meðan fimbulfambið er nú allt hjá stjórnarandstöðunni í þessu máli með mjög ómerkilegum hætti í því leikriti sem þau setja hér á. Fimbulfamb um framtíðina, hvað gerist, næstu skref, tekur formaður Sjálfstæðisflokksins við öðru ráðherraembætti o.s.frv. Svo er talað um vandræðalega og óþroskaða pólitík. Ég þakka nú fyrir að við erum ekki á sama þroskastigi og þeir sem viðhafa þau orð hér. Það er alveg magnað eftir allt sem á undan er gengið í þeirri umræðu að þetta fólk í stjórnarandstöðunni sem stígur hér fram veit ekkert hvað það á að geta spurt formann Sjálfstæðisflokksins um og fjármálaráðherra til hátt í tíu ára. Það veit ekkert hvað það getur spurt hann um. Þá ætla ég bara að benda þeim á það að úr þessari ómögulegu ríkisstjórn eru tveir aðrir ráðherrar til svara. Ég geri ráð fyrir að hann fái þá engar spurningar hér á eftir undir þeim dagskrárlið. Nei, hér er stjórnarandstaðan að gjaldfella sig illa eina ferðina enn.  Það er svo sem þekkt uppskrift og gengur afskaplega vel hjá þeim.


Ræðumaður: Bryndís Haraldsdóttir

Virðulegur forseti. Þetta er nú kannski leikrit sem hefði verið hægt að skrifa fyrir fram. Við hefðum líka getað skrifað það fyrir fram ef núverandi hæstv. fjármálaráðherra og formaður Sjálfstæðisflokksins hefði ekki mætt í dag í óundirbúnar fyrirspurnir. Þá hefðu væntanlega fulltrúar úr stjórnarandstöðunni staðið hér og sagt: Hvar er sitjandi fjármála- og efnahagsráðherra? Hvenær eigum við að fá tækifæri til að spyrja hann um álit umboðsmanns Alþingis? Hver eru næstu skref í bankasölunni? Hver er sýn hans á málið? Þetta er leikritið sem við vitum að hefði gerst ef hæstv. fjármálaráðherra hefði ekki mætt hérna í dag. Hvernig væri nú bara að við nýttum tíma þingsins vel og færum í þann dagskrárlið sem hér er fyrirskrifaður, óundirbúnar fyrirspurnir til ráðherra? Þá hafa þingmenn raunveruleg tækifæri til að spyrja spurninga og fá svör.


Ræðumaður: Jón Gunnarsson

Það er ágætt.Virðulegur forseti. Okkur í Sjálfstæðisflokknum og ég held bara ríkisstjórnarflokkunum líður alveg ágætlega þessa dagana. Við erum bara mjög sátt við ákvörðun hæstv. fjármálaráðherra og formanns Sjálfstæðisflokksins að bregðast við áliti umboðsmanns Alþingis með þeim hætti sem hann gerir. Hann sýnir þar virðingu fyrir þessu áliti þó að það sé vissulega umdeilt eins og hefur komið fram af okkar hálfu. En það er alveg með ólíkindum að fylgjast hér með stjórnarandstöðunni, vanlíðan þeirra í þessu máli sem ber þess merki hvað málefnagrundvöllur þessara flokka er grunnur. Það verða breytingar gerðar á þessari ríkisstjórn. Það liggur alveg fyrir. Það er ekki sama taugaveiklunin í því og var í tíð vinstri stjórnarinnar, eins og við munum eftir sem vorum hér á þingi á þeim tíma.  Það lá á öllum hlutum og hún losaði sig við marga ráðherra á tímabilinu vegna þeirrar óeiningar sem var á þeim bæ. Við vöndum skrefin í þessu eins og öðru sem við erum að gera.


Ræðumaður: Birgir Ármannsson

Hæstv. fjármála- og efnahagsráðherra er enn þá fjármála- og efnahagsráðherra og þrír ráðherrar eru hér viðstaddir.


Ræðumaður: Diljá Mist Einarsdóttir

Virðulegi forseti. Ég þakka fyrsta flutningsmanni þessa frumvarps, hv. þm. Þórunni Sveinbjarnardóttur, fyrir framtakið og fyrir framsöguna og er komin hingað til að taka undir með tillögunni sem ég er meðflutningsmaður að. Útskúfun og útrýming kristinna Armena er smánarblettur á mannkynssögunni og næsta víst að ekki er hægt að treysta á upplýsingar og söguskýringar Tyrkja um atburðina. Brottflutningur, ofsóknir og útrýming kristinna sem ekki snúa baki við trú sinni og menningu er útbreitt mannréttindabrot enn í dag. Armenum hefur því miður reynst erfitt að fá alþjóðasamfélagið til að viðurkenna atburðina sem um ræðir sem þjóðarmorð og er framtak hv. þingmanns og fyrsta flutningsmanns því aðdáunarvert. Það er gríðarlega mikilvægt að heimsbyggðin viðurkenni voðaverkin sem þjóðarmorð og ég tek undir með hv. þm. Þorgerði Katrínu Gunnarsdóttur um að við ættum að gera það hið snarasta. Með því sendum við skýr skilaboð og minnumst um leið fórnarlamba þessa glæps gegn mannkyni. Þau skilaboð eru ekki síður mikilvæg með tilliti til atburða í samtímanum, ofsókna gegn Armenum. Ég legg því til að tillagan verði samþykkt.


Ræðumaður: Bryndís Haraldsdóttir

Virðulegur forseti. Ég þakka hv. þingmanni aftur andsvarið. Ég bara ítreka það sem ég sagði áðan, ég sé ekkert stórkostlegt vandamál við það sem hv. þingmaður lýsir hér. Ef hann er að vísa í það að í þessu frumvarpi er verið að tala um að færa ábyrgð á reikningshaldi kirkjugarðasjóðs, sem í dag er hjá skrifstofu biskups, að reikningshaldið verði þá á ábyrgð kirkjugarðaráðs en ekki inni á skrifstofu biskups, þá hef ég ekki séð eða heyrt nein andmæli úr þeirri átt, þ.e. frá biskupi eða þjóðkirkjunni, þegar þetta frumvarp hefur verið lagt fram sem hefur verið gert nokkrum sinnum. Ef ég hef skilið það rétt er það meira að segja jafnvel að þeirra beiðni, þannig að þau vilji svolítið aðskilja það. Ég sé í sjálfu sér ekki neitt stórkostlegt vandamál við þetta fyrirkomulag en ég heyri hvað hv. þingmaður segir, ég heyri að hann sér hér vandamál en ég bara deili ekki þeirri sýn.


Ræðumaður: Bryndís Haraldsdóttir

Virðulegur forseti. Ég þakka hv. þingmanni fyrir andsvarið og mjög áhugaverðar pælingar hérna. Staðan er auðvitað sú að þú getur ekki verið greftraður neins staðar nema í kirkjugörðum og það er algjörlega óháð því hver þín trú er. Ég er eins og hv. þingmaður stoltur meðlimur þjóðkirkjunnar en ég hef ekkert á móti því að fólk sem hefur aðra trú eða er í öðru félagi sé líka jarðsett í kirkjugörðum. Ég sé reyndar ekki neitt vandamál við það fyrirkomulag. Aftur á móti held ég einmitt að það sem ég var að ræða hér áðan og snýr að frumvarpinu mínu um að gefa dreifingu ösku frjálsa sé kannski góð leið fyrir þá aðila sem mögulega vilja ekki hvíla í kirkjugörðum. Þannig að ég svara þessu bara með þeim hætti að mér finnst ekkert stórkostlegt vandamál að önnur lífsskoðunarfélög séu þarna inni því að þetta er staðan eins og hún er í dag. Ég ætla ekki endilega að tala fyrir því að við verðum með, maður getur eiginlega varla sagt kirkjugarða ef það er fyrir öll trúfélög en að hvert og eitt félag sé einhvern veginn með sína reiti. Ég sé það ekki sem skynsamlega nýtingu á landrými eða skynsamlegt utanumhald utan um þetta. En ég ítreka það sem ég hef áður sagt: Ég held að það sé mjög mikilvægt að við aukum frelsi einstaklinganna þegar kemur að því að dreifa ösku eða jarðsetja ösku, setja minnisvarða þar sem ösku hefur verið dreift og annað þess háttar. Ég held að það væri svolítið leiðin okkar til að koma til móts við breytt samfélag og fleiri lífsskoðunarfélög. Það hefur líka með það að gera að það eru auðvitað mjög margir sem eru í þjóðkirkjunni sem vilja láta brenna sig og jafnvel láta dreifa öskunni frekar en að jarðsetja hana í kirkjugörðum, eða bæði. Og af hverju megum við ekki ráða því?


Ræðumaður: Bryndís Haraldsdóttir

Virðulegur forseti. Ég þakka hæstv. ráðherra fyrir framlagningu og ræðuna sem fylgir þessu frumvarpi. En eins og hæstv. ráðherra kom inn á hefur þetta verið lagt nokkrum sinnum fyrir og það er nú kannski vegna þessara spurninga sem vaktar voru upp í andsvari sem frumvarpið hefur ekki enn hlotið brautargengi hjá hv. allsherjar- og menntamálanefnd.

En mig langar líka að koma því hér á framfæri til hæstv. ráðherra og hennar fólks að þessi lagabálkur sem hér um ræðir þarf á mikilli endurskoðun að halda og langt umfram það sem getið er í þessu frumvarpi. Ég held að enginn hafi neitt á móti 2. gr. frumvarpsins. 1. gr., að fella þarna brott 3. málsl. 1. mgr. 9. gr. laganna, er það sem hefur flækst svolítið fyrir okkur því að það hafa aðilar komið á fund nefndarinnar og haldið því fram að þeir séu að endurstofna eða endurvekja þetta félag.

Stóra málið er kannski það að við erum hérna að fjalla um að mínu viti mjög mikilvægt mál þegar kemur að kirkjugörðum, greftrun og líkbrennslu. En þetta er kannski mál sem hefur í gegnum tíðina ekki fengið neitt rosalega mikið pólitískt rými til að ræða. Fólk finnst almennt ekkert mjög gaman að ræða um dauðann og kirkjugarða, nema þá kannski þeim þingmanni sem hér stendur sem virðist hafa einstaklega mikinn áhuga á því og hefur lagt fram nokkur þingmál er því tengjast, m.a. þingmál sem varðar einmitt breytingu á þessum lögum og lýtur að því að gefa dreifingu ösku frjálsa.  Ég vil bara hvetja hæstv. ráðherra til dáða í þeim efnum, þ.e. að fara í gagngera endurskoðun á þeim lagabálki sem hér um ræðir.

Ég hef sérstaklega lagt hér fram frumvarp er varðar það að gefa dreifingu ösku frjálsa eða færa okkur alla vega nær því sem þekkist annars staðar. Eins og ég hef oft sagt þegar ég hef flutt það mál og fjallað um það mál víða — því að það er ótrúlegt að þó að þessi málefni dauðans og kirkjugarða fái kannski ekki mikla athygli hér í þingsal þá er það nú þannig að ég fæ iðulega mikla athygli þegar ég hef lagt þetta mál fram. Bæði hafa fjölmiðlamenn mikinn áhuga á því en ekki síst einstaklingar sem hafa samband við mig og segja frá alls konar vandkvæðum sem þeir upplifa í tengslum við kirkjugarða eða í tengslum við það að hafa óskað eftir leyfi til dreifingar ösku.

Þetta er oft ofboðslega persónulegar sögur og hjartnæmar. Ég hef sagt að við eigum auðvitað að virða hinstu ósk fólks og leyfa fólki að hafa frelsið út fyrir gröf og dauða, eins og ég hef orðað það. Þannig að við í hv. allsherjar- og menntamálanefnd munum að sjálfsögðu fjalla um þetta frumvarp hér og fá umsagnir eins og venja er. En ég vil líka bara hvetja ráðherra og hennar fólk til að skoða frekari endurskoðun á þessum lagabálki.


Ræðumaður: Guðrún Hafsteinsdóttir

Virðulegi forseti. Ég þakka hv. þingmanni fyrir spurninguna. Dómsmálaráðherra kannast ekki við að það liggi umsókn inni í ráðuneytinu varðandi þetta tiltekna félag. Ég vil hins vegar fá að taka það fram að í umsögnum um málið sem borist hafa frá félagi er heitir Tré lífsins,  þá væri hið nýstofnaða félag ekki nákvæmlega hið sama og eldra félag — þau eru búin að stofna félag er heitir Bálfarafélag Íslands til að styðja við stofnun óháðs athafnarýmis og bálstofu Trés lífsins í Garðabæ — og að Bálfararfélag Íslands, sem vísað er til í lögunum, hafi verið lagt niður. Þannig að það má kannski vísa til þess að þarna sé um að ræða — já, ég læt þetta svar duga í bili.


Ræðumaður: Guðrún Hafsteinsdóttir

Virðulegi forseti. Það er rétt sem hér er nefnt að lögin voru yfirfarin 1993 en aftur á móti var Bálfararfélag Íslands stofnað árið 1944 og starfrækt samfellt í 30 ár, eða til ársins 1964 og hefur ekki verið starfandi síðan enda var megintilgangurinn með stofnun þess félags að koma á líkbrennslu á Íslandi.  Síðan meginhlutverki félagsins var náð hefur það ekki verið starfandi. Þar af leiðandi má segja að það hafi einfaldlega yfirsést að fella þetta á brott er lagabreytingar voru gerðar 1993.


Ræðumaður: Guðrún Hafsteinsdóttir

Virðulegi forseti. Ég mæli hér fyrir frumvarpi til laga um breytingu á lögum um kirkjugarða, greftrun og líkbrennslu. Frumvarp sama efnis var lagt fram á 152. og 153. löggjafarþingi en náði ekki fram að ganga. Tilgangur frumvarpsins er fyrst og fremst að gera breytingu á ákvæði laganna er snýr að því hver annist reikningshald Kirkjugarðasjóðs, en ábendingu um það hefur m.a. borist frá Ríkisendurskoðun. Samkvæmt 5. mgr. 40. gr. gildandi laga annast skrifstofa biskups reikningshald sjóðsins, en frumvarpið gerir ráð fyrir að ábyrgð á reikningshaldi verði færð til kirkjugarðaráðs sem þykir betur til þess fallið að halda utan um það en skrifstofa biskups. Jafnframt er lagt til að brott falli ákvæði í sama málslið þar sem fram kemur að um reikningshald sjóðsins gildi sömu reglur og um reikningshald kirkna, enda ákvæðið ekki talið eiga við verði fyrri breytingin samþykkt.

Stjórn Kirkjugarðasjóðs er samkvæmt lögunum í höndum kirkjugarðaráðs en það er bæði skipað aðilum innan og utan þjóðkirkjunnar enda er hlutverk kirkjugarða ekki bundið við þjóðkirkjuna. Þar sem kirkjugarðar eru sjálfseignarstofnanir með sérstöku fjárhaldi er talið orka tvímælis að skrifstofa biskups annist eignarhald Kirkjugarðasjóðs og þykir því sú breyting sem hér er lögð til tímabær.

Samhliða þessari breytingu er lagt til að úr lögunum verði felld brott tvö ákvæði er lúta að Bálfarafélagi Íslands þar sem félagið hefur ekki verið starfandi í meira en hálfa öld. Er annars vegar um að ræða heimild félagsins sem lagt hefur verið niður til að kjósa mann í kirkjugarðsstjórn Kirkjugarða Reykjavíkurprófastsdæma og hins vegar ákvæði um að leita skuli tillagna félagsins um reglugerðir varðandi líkbrennslu. Þessi breyting snýr fyrst og fremst að því að uppfæra lögin miðað við stöðu mála í dag og þannig fella brott ákvæði sem vísa til tiltekins félags sem fellt hefur verið niður og eru ákvæðin því ekki talin eiga heima í lögunum í dag. Við undirbúning frumvarps þessa var haft samráð við kirkjugarðaráð og skrifstofu biskups Íslands.

Virðulegi forseti. Ég hef nú gert grein fyrir helstu efnisatriðum frumvarpsins og legg til að málinu verði að lokinni þessari umræðu vísað til hv. allsherjar- og menntamálanefndar og þar með 2. umræðu.


Ræðumaður: Birgir Ármannsson

Hæstv. fjármálaráðherra verður til svara í óundirbúnum fyrirspurnum í fyrramálið eins og gert var ráð fyrir.


Ræðumaður: Ásmundur Friðriksson

Virðulegi forseti. Í byrjun kjördæmaviku opnað ný slysa- og bráðamóttaka og sjúkradeild var opnuð í nýrri D-álmu á Heilbrigðisstofnun Suðurnesja. Það er sókn í heilbrigðismálum í Suðurkjördæmi. Á sama tíma var tekið í notkun sneiðmyndatæki sem gjörbreytir allri aðstöðu á bráðamóttökunni. Bráðamóttakan er sú þriðja fjölsóttasta í landinu með rúmar 16.000 komur og þjónustar 30.000 íbúa. Sannarlega er HSS stofnun í sókn.

Virðulegi forseti. Við þingmenn Suðurkjördæmis heimsóttum einnig HSU, Heilbrigðisstofnun Suðurlands á Selfossi. Sú stofnun rekur fjölþætta heilbrigðisþjónustu í kjördæminu, allt frá Höfn, vestur í Grindavík og úti í Vestmannaeyjum, rekur elliheimili, Hof og Hraunbúðir, auk þess að sinna fjölbreyttri þjónustu við sjúklinga á Selfossi og víðar í kjördæminu. Þar er leitað leiða til nýsköpunar í sókn í heilbrigðiskerfinu með svokölluðum heimaspítala. Sú þjónusta er fyrir aldraða þar sem læknir og hjúkrunarfræðingur heimsækja skjólstæðinga sína með stuðningsmeðferð í heimahúsi. Tilgangurinn er að fækka innlögnum á bráðamóttöku og sjúkrahús. Með öðrum orðum, virðulegur forseti, er verið að færa sjúklinga sem eru innskráðir inn á heimili og þjónusta þá þar. Það er nýsköpun í heilsugæslu, í heilbrigðisþjónustu sem vert er að taka eftir.

Það er ánægjulegt að sjá ný skref og góð tekin í heilbrigðisþjónustunni, ekki bara í Suðurkjördæmi heldur víða um landið. Til þess erum við hér, til að vinna að bættri heilbrigðisþjónustu, íbúum landsins til heilla.


Ræðumaður: Diljá Mist Einarsdóttir

Virðulegur forseti. Íslensk stjórnvöld fordæmdu harkalega hryðjuverkaárás Hamas-liða á Ísrael um liðna helgi. Árásir þar sem saklausum borgurum var slátrað í hundraðatali, ungmennum sem voru á skemmtun til stuðnings friði, þar sem konur og börn voru myrt á heimilum sínum og numin á brott. Vina- og nágrannaþjóðir okkar fordæmdu verknaðinn sömuleiðis. Forseti framkvæmdastjórnar ESB kallaði árásina kaldrifjuð stríðsverk sem endurspegluðu forna illsku. Evrópa stæði með Ísrael. Hæstv. utanríkisráðherra undirstrikaði að við þyrftum að rjúfa þennan vítahring ofbeldis. Ísland tók sömuleiðis undir yfirlýsingu ESB-þjóða í mannréttindaráðinu þar sem hryðjuverk voru fordæmd.

Stjórnvöld hafa um leið lagt áherslu á að réttur Ísraels til að verja borgara sína sé ótvíræður en að gæta þurfi að alþjóðalögum við gagnaðgerðir. Í þessu ástandi eru saklausir borgarar, þ.m.t. konur og börn, iðulega meginfórnarlömbin.

Þótt aðstæður séu um margt flóknar fyrir botni Miðjarðarhafs þykir manni ekki flókið að fordæma hryðjuverk, viðurstyggilega glæpi gagnvart saklausu fólki. Það hefur því verið ónotalegt að hlusta á raddir sem hafa tekið undir gagnrýni á hryðjuverkin með semingi, í það minnsta látið fylgja með nokkur „en“. Aðrir hafa talið upp ýmis „hvað með“-dæmi í þessu samhengi.

Í þessu hef ég m.a. staldrað við orðalagið um að ekkert gerist í tómarúmi. Það er auðvitað laukrétt. Við sem höfum starfað við sakamál þekkjum það að fáir glæpir og ofbeldisverk spretta af engu. Þar býr oft að baki mikill harmleikur, oft langvarandi, en þegar við lýsum yfir vanþóknun okkar á einhverju sem misbýður grunngildum okkar, misbýður siðferðiskennd okkar og sendum fórnarlömbum um leið samúðar- og stuðningskveðjur, eru „en“ og „hvað með“ bara mjög óviðeigandi.


Ræðumaður: Berglind Harpa Svavarsdóttir

Virðulegi forseti. Heilbrigðisþjónustu ber oft á góma í þessum ræðustól. Aldrei hafa meiri fjármunir verið lagðir í heilbrigðiskerfið en þjónustan virðist samt ekki taka stakkaskiptum. Hvað veldur? Eftir heimsfaraldur vegna Covid tókum við stórt skref inn í framtíðina með fjarfundum, fjarkennslu og fjarvinnu. Það skref gjörbreytti tækifærum allra íbúa óháð búsetu og stuðlaði þannig að jákvæðri byggðaþróun. En tók heilbrigðisþjónustan einnig stökk til framtíðar? Nei, heilbrigðisþjónustan virðist enn sitja í gamla farinu. Enn verður að hitta lækna í staðarviðtali með tilheyrandi ferðakostnaði fyrir einstaklinga og ríkið sjálft. Hvernig stendur á því að við veljum ekki hagkvæmustu leiðina sem tryggir um leið bestu þjónustuna óháð staðsetningu? Öflug fjarheilbrigðisþjónusta stuðlar að gríðarlegum sparnaði þegar þúsundir manna hér á landi þurfa ekki að fara fram á endurgreiddan ferðakostnað frá Sjúkratryggingum Íslands því þeir fá alhliða heilbrigðisþjónustu með tækninni í heimabyggð.

Mig langar einnig að minnast á biðlistakerfið innan heilbrigðiskerfisins en þar er óviðunandi ástand. Lausnin liggur fyrir augum okkar allra með aðferðafræði sem gripið var til þegar 1.800 manns voru á biðlista eftir liðskiptaaðgerð. Sjúkratryggingar Íslands óskuðu eftir tilboðum í þær aðgerðir frá heilbrigðisfyrirtækjum á einkamarkaði. Gengið var til samninga, biðlistarnir styttust, fólk fékk heilsu sína á ný og aðgerðirnar leiddu samhliða af sér mikinn sparnað fyrir ríkið. Því segi ég: Notum áfram þessa aðferðafræði, styttum verulega biðlista í heilbrigðiskerfinu, Sjúkratryggingar Íslands verðmeta hvert verk þannig að hægt sé að vinna á biðlistum af sérmenntuðu heilbrigðisstarfsfólki hér á landi. Þá aðferðafræði nota önnur lönd í kringum okkur sem við berum okkur gjarnan saman við. Þar skilar blanda af ríkisrekstri og einkarekstri bestu heilbrigðisþjónustunni fyrir alla íbúa og útrýmir biðlistum. Verum ekki eftirbátar þeirra. Tryggjum með þessari aðferðafræði öllum öfluga heilbrigðisþjónustu hér á landi.


Ræðumaður: Birgir Ármannsson

Forseta hafa borist bréf frá heilbrigðisráðherra þar sem óskað er eftir fresti til að veita skrifleg svör við fyrirspurnum á þskj. 198, um greiningar á þreytueinkennum eftir veirusýkingu, á þskj. 212, um fæðingar á Íslandi, og á þskj. 213, um inngrip í fæðingar, allar frá Gísla Rafni Ólafssyni, á þskj. 218, um kostnað vegna komu ferðamanna á Landspítala, og á þskj. 219, um kostnað vegna komu ferðamanna á Sjúkrahúsið á Akureyri, báðar frá Þorbjörgu Sigríði Gunnlaugsdóttur og að lokum á þskj. 235, um meðferðarstöðvar, frá Evu Sjöfn Helgadóttur.


Ræðumaður: Njáll Trausti Friðbertsson

Frú forseti. Mig langaði að koma í aðra ræðu og rétt ræða um það sem ég náði rétt að minnast á áðan, sem er í samgönguáætluninni undir Markmið um hagkvæmar samgöngur, atriði 3.1, menntun í flugi og flugtengdum greinum. Þar stendur, með leyfi forseta:

„Skoðaðir verði kostir þess að menntun í flugi og flugtengdum greinum verði hluti af opinberu menntakerfi og stuðlað að rannsóknum og kennslu háskólasamfélagsins.“

Eins og við vitum er flugið á Ísland bara sérstakt fyrirbæri í hinum vestræna heimi og er hvergi stærra í efnahagslífi nokkurs vestræns lands og er náttúrlega líka síðan undirstaðan í ferðaþjónustunni sem er mjög stór í okkar umhverfi, hefur verið um 8% í landsframleiðslunni, fyrir utan Covid-árin, og síðan flugið ofan á það. Það er dýrt að læra flug. Það hafa komið fram tölur núna um að þetta séu svona 14, 15 milljónir og fagna ég því að í samgönguáætlun sé minnst á þennan þátt vegna þess að það er gríðarlega mikilvægt að við komum þessu í einhvern þann farveg að það verði eðlileg endurnýjun og fjölgun. Þó að 0,4% af vinnuafli á Íslandi sé menntaðir atvinnuflugmenn — sem er náttúrlega ótrúleg tala, einn af hverjum 220 þegar ég skoðaði þetta fyrir tveim, þrem árum, þetta þekkist ekki nokkurs staðar annars staðar — þá þarf líka að viðhalda þessum hópi. Miðað við þær hugmyndir sem hafa verið hér í flugrekstri á Íslandi hjá þeim flugrekendum sem eru að fljúga um Keflavíkurflugvöll sem tengimiðstöð og tengja Bandaríkin og Evrópu saman, ætli það séu þá ekki öðru hvorum megin við 50 vélar í dag í farþegaflugi, svo náttúrlega líka í fraktinni. Því fagna ég því að það komi fram í þessu plaggi þessi áhersla, sem kom hérna fyrst fram í flugstefnunni fyrir ekki svo löngu síðan. Ég vil hvetja hæstv. ráðherra til allra góðra verka til að koma þessu í einhvern farveg. Væntanlega tengist það líka menntamálum þjóðarinnar, hvernig við getum gert enn betur í þessum þætti.

Ég ætla ekki að angra forseta með að halda áfram með önnur atriði sem ekki var farið í áðan. Ég vildi bara koma þessum punkti að.


Ræðumaður: Njáll Trausti Friðbertsson

Frú forseti. Nú ræðum við nýja samgönguáætlun fyrir árin 2024–2038. Ég ætla kannski bara að byrja á að ræða varaflugvallargjaldið sem er nú búið að vera mér hjartans mál síðan ég kom á þing fyrir sjö árum. Þetta er raunverulega það eina í kerfinu sem er fjármagnað að fullu, virðist vera,  og gjaldið verður tekið núna eftir næstu mánaðamót. Gamla varaflugvallargjaldið var lagt af í maí 2011. Þá hrundi fjármögnun flugvallakerfis landsins þannig að það hefur verið verulega vanfjármagnað og mikil samgönguskuld eða innviðaskuld, sérstaklega hjá flugvöllum landsins, orðin til síðan þá, hefur orðið til mikið vandamál. Nýtt varaflugvallargjald er í grunninn flugöryggismál, gengur út á það.

Það sem vekur nokkra athygli hjá mér í þessari samgönguáætlun eru  aðflugsljósin fyrir Reykjavíkurflugvöll, Akureyrarflugvöll og Egilsstaðaflugvöll, hversu seint þau koma fram miðað við að þetta ætti að vera algjört forgangsflugöryggismál. Í Reykjavík er gert ráð fyrir aðflugsljósunum við Skerjafjörðinn til lendingar í Öskjuhlíðinni, 100 milljónir 2027. Á Akureyri er gert ráð fyrir að aðflugsljósum og á Egilsstaðaflugvelli líka á tímabili 2 í áætluninni. Að mínu viti er þetta klárlega mikilvægt flugöryggismál.

Síðan vil ég benda á hversu seint framkvæmdirnar á Egilsstaðaflugvelli koma til. Í framkvæmdahlutanum fyrstu fimm árin er gert ráð fyrir 1.450 milljónum í Egilsstaðaflugvöll og ég tel að það ætti að fara hraðar í það. Það er gríðarlega mikilvægt flugöryggismál að byggja hratt upp á Egilsstöðum og þá sérstaklega akstursbraut við norðurenda flugbrautarinnar, þessa lúppu sem hefur verið talað um og gæti þá tekið fjórar, fimm, sex vélar. Það væri mikið flugöryggismál. Miðað við fjármögnun kerfisins sem kemur í gegnum varaflugvallargjaldið held ég að hægt sé að gera töluvert meira. Það væri frábært ef hæstv. ráðherra gæti komið aðeins inn á það af hverju við erum ekki að nýta meira af því sem mun koma í gegnum varaflugvallargjaldið í fyrsta hluta áætlunarinnar. Við sjáum að á fyrstu fimm árunum er þetta frá 214 milljónum og upp í, þegar mest lætur, 1.085 milljónir eða rúman milljarð. Við gætum kannski reiknað með að það gætu komið inn 1.400–1.600 milljónir í gegnum varaflugvallargjaldið. Þetta eru miklar og mikilvægar framkvæmdir sem þarf að fara í á Egilsstöðum og við þurfum að leiðrétta þessa innviðaskuld sem hefur orðið til í flugvallakerfinu. Það er auðvitað, eins og kemur fram í samgönguáætluninni, gríðarlega mikilvægt til þess að styrkja og viðhalda öflugri tengimiðstöð á Keflavíkurvelli að varaflugvallakerfið byggist upp og fjármagni sé varið til þessara hluta sem gert er ráð fyrir með varaflugvallargjaldinu.

Mig langar síðan aðeins að hlaupa á því sem hefur verið mikið rætt hér í dag og það eru brýrnar yfir Skjálfandafljót, sérstaklega sú gamla á norðausturvegi, vegi nr. 85. Það er brú sem var tekin í notkun 1935, það styttist í að hún verði aldargömul. Henni hefur hrakað gríðarlega hratt núna á undanförnum misserum og það er mikilvægt að ná henni sem fyrst fram og að sveitarfélagið klári náttúrlega sinn skipulagshluta og hefji og klári samtalið við landeigendur um þá framkvæmd og legu fyrir vegstæði. Það er einnig, eins og kom fram hér í dag, mikilvægt að brúin á Jökulsá á Fjöllum á þjóðvegi 1 — henni er raunverulega að seinka um tvo áratugi. Þegar Holuhraunsgosið kemur 2014, ef ég man rétt, fór mikil endurskoðun fram varðandi brúna og hún var færð til, sett upp á kletta til þess að hún myndi þola stærri flóð og mér skilst að hönnun á því verki sé langt komin. Þetta er gríðarlega mikilvægt til þess að tengja saman Norður- og Austurland. Núna í kjördæmaviku í síðustu viku komu fram í máli sveitarstjórnarmanna á Norðurlandi miklar áhyggjur af neðri brúnni, sem sagt brúnni sem er neðar í ánni, við Ásbyrgi. Hún sé mjög illa farin og það sé nauðsynlegt að huga að því að koma henni inn á áætlun, hún er ekki í neinum áætlunum í dag.

Varðandi það að gera átak í því að stytta ferðatíma þá ætti það að mínu viti að vera hv. þingmanns sem stendur hér að kalla eftir átaki í að stytta ferðatímann milli Eyjafjarðar og höfuðborgarsvæðisins. Það myndi auðvitað nýtast um allt norður og austur um allt land. Það er vitanlega líka mikið umferðaröryggismál. Húnavallaleið í einkaframkvæmd er einn af mörgum liðum í því að stytta ferðatíma á milli Eyjafjarðar og Reykjavíkur eða höfuðborgarsvæðisins og auðvitað líka frá Egilsstöðum, þ.e. frá Austurlandi um norðurleiðina. Með tiltölulega einföldum hætti er hægt að stytta leiðina um 40 mínútur í heildina með Húnavallaleiðinni, Vindheimaleið í Skagafirði, laga veginn aðeins til við Borgarnes, en þar er komið skipulag sveitarfélagsins og unnið að því að koma umferðinni út úr bænum með þjóðvegi 1, og síðan Sundabrautinni. Með þessu er hægt að stytta aksturstímann á milli um 40 mínútur, sem er umtalsvert.

Þingskjal um Húnavallaleið kom inn í þingið í gær og það sem þingmálið snýst raunverulega um er að koma þessu verkefni inn í samgönguáætlun. Verkefnið var tekið út úr samgönguáætlun fyrir um áratug síðan eftir að hafa verið þar í einhver tíu ár, og einfaldlega óskiljanlegt hvernig staðið var að því eins og við mörg þekkjum.

Þetta er arðsamasta verkefnið sem hægt er að finna í landinu í vegaframkvæmd, 20–27%. En eins og kemur fram í áherslupunktum í samgönguáætluninni þá snýst það náttúrlega líka um fækkun slysa og óhappa. Þetta verkefni er arðsamt og stenst raunverulega allt sem samgönguáætlun gengur út á. Í áherslupunktum í samgönguáætlun kemur fram í kaflanum Markmið um greiðari samgöngur:

„Samgöngur verði áreiðanlegar, samgönguleiðir færar og ferðatími jafn og fyrirsjáanlegur. Jafnframt verði hreyfanleiki fólks og vöru aukinn með styttingu ferðatíma …“

Þar stendur einnig í kaflanum Markmið um öruggar samgöngur:

„Dregið verði úr slysum í samgöngum og leitað leiða til að draga úr afleiðingum þeirra slysa sem verða.“

Það er áhersla á þetta. Það er líka eitt af áhersluatriðum í samgönguáætlun, í kaflanum um markmið um hagkvæmar samgöngur:

„Samgöngur verði sem hagkvæmastar fyrir notendur, fjárfesting í samgönguinnviðum stuðli að þjóðhagslegri arðsemi og samgöngur styðji við efnahagslega þróun og velsæld þjóðarinnar.“

Þetta allt styður Húnavallaleið við, allt sem hér stendur. Það á reyndar líka við um annað verkefni sem er nýr Kjalvegur, sem er einn af fjórum stofnvegum yfir hálendið. Nýr Kjalvegur í einkaframkvæmd myndi hafa gríðarlega þýðingu fyrir Suður- og Norðurland og tengja þessi svæði saman. Nú á tímum þegar hér eru um 30.000 bílaleigubílar í landinu, kannski 6.000 í langtímaleigu og 24.000 á vegum landsins og þetta er 25% umferðinni, þá ættum við að sjá hversu mikilvægt það er að dreifa umferð bílaleigubíla með betri hætti. Þá gætum við kannski farið að tala um Ísland allt árið, sem ætti að vera mikilvægt fyrir okkur.

Varðandi einstök verkefni þá hefur komið fram að það verður farið í Bárðardalsveg á næstu árum, fyrsta áfanga þar, 3–4 kílómetrar. Það verður ánægjulegt því að þetta hefur tafist of mikið á síðustu árum og verkefnið var fært til. Við eigum eftir að huga að Útkinninni og hér hefur verið minnst á Dalsmynni. Það er þó ánægjulegt að í áætluninni er talað um að klára bundið slitlag í Svarfaðardal inn í dalsbotninn þar. Svo er Brekknaheiði á næstu árum. Þegar hún verður kláruð innan þriggja ára verður búið að klára hringinn alla leið út fyrir norðausturhornið sem verður mjög mikilvæg bót, eins og við þekkjum sem höfum keyrt Langanesströndina, síðan sú leið kom til. Öxi og Suðurfjarðarvegur, það eru gríðarlega mikilvæg verkefni. Svo þekkjum við jarðgangaáætlun, hvaða verkefni eru komin þar. Svo eru það Grímseyjar- og Hríseyjarferjurnar, endurnýjun á þeim. Það ætti að vera tiltölulega einfalt með Hríseyjarferjuna að koma henni yfir í rafmagn og er mikilvægt verkefni.

Síðasti punkturinn sem ég ætla rétt að hlaupa á, sem mér finnst góður en enginn hefur minnst á hér, er menntun í flugi og flugtengdum greinum.  Það er sérstakur áherslupunktur í flugstefnunni og það er eitthvað sem við þurfum virkilega að leggja áherslu á á næstu misserum.


Ræðumaður: Njáll Trausti Friðbertsson

Herra forseti. Ég vildi aðeins ræða við hv. þingmann um brúna yfir Jökulsá á Fjöllum. Hún er inni í áætluninni og allar aðrar brýr á þjóðvegi 1. Auðvitað voru það mikil vonbrigði 2014 þegar gaus í Holuhrauni, þegar gosið kom, því það var að koma að framkvæmdunum og svo fór Bárðarbunga að minna á sig og það gæti orðið mikið flóð í Jökulsá á Fjöllum. Hönnunarforsendur breyttust við það og mig minnir að 30.000–40.000 m³ flóð hafi verið svona viðmiðið eftir það, hvað brúin þyrfti að þola, færa hana upp á kletta og annað. En auðvitað hefði maður gjarnan viljað sjá hana koma miklu fyrr inn vegna þess að fyrir tenginguna milli Norður- og Austurlands er hún gríðarlega mikilvæg og það hefur kannski fengið allt of litla athygli almennt ef hún gefur sig með einhverjum hætti. Við vorum saman í kjördæmavikunni og þekkjum gömlu brúna, neðri, við Ásbyrgi, nú eru komnar fram miklar áhyggjur af henni líka. Þannig að þetta er stórt verkefni og mikilvægt að koma þessu á koppinn. 20 ára seinkun út af Holuhraunsgosinu er náttúrlega slæmur hlutur en ég vildi bara rétt koma þessu að.


Ræðumaður: Berglind Harpa Svavarsdóttir

Virðulegi forseti. Ég vil þakka hæstv. innviðaráðherra fyrir yfirferð hans yfir drög að komandi samgönguáætlun. Samgöngumál brenna á öllum íbúum þessa lands og hér með er hafin umræða er varðar uppbyggingu samgönguinnviða um allt land, ákveðna forgangsröðun og loforð um framkvæmdir. Þegar horft er yfir samgönguáætlanir liðinna ára og nú drög að samgönguáætlun verður maður hugsi yfir hve illa gengur að fara eftir þessu stefnumótandi skjali. Loforð eru árlega um framkvæmdir um allt land en svo virðist það því miður vera að mörgum framkvæmdum muni seinka verulega eða bara alls ekki komast til framkvæmda jafnvel svo áratugum skiptir. Þetta eru engar ýkjur, því miður, en ég vona innilega að nýjasta útgáfan, drög að samgönguáætlun, sé raunhæf til framkvæmda.

Skortur á fjármagni er algengasta skýringin á því að ekki er hægt að fara í allar framkvæmdir á samgönguáætlun. Ég skil það upp að vissu marki þegar skortir fjármagn og verkefni verða dýrari en áætlað var. Þess vegna fagna ég þeirri stefnumótandi áherslu að endurskoða skattheimtu af allri umferð og að stofnaður hafi verið vinnuhópur sem er nú starfandi og er líklega á lokametrunum með þá vinnu að markmiði, að allir sem nota vegina greiði fyrir þá mikilvægu uppbyggingu. En af hverju í veröldinni hefur ekki verið farið fyrr af stað með þá aðferðafræði til að sækja meira fjármagn? Hugsið ykkur þann fjölda ferðamanna sem kemur árlega hingað til lands en hefur ekki þurft að greiða veggjöld eða aðgang að öðrum áfangastöðum hér á landi í gegnum árin og tekur því ekki þátt í uppbyggingu þessara innviða.

Mig langar einnig að ræða jarðgangaáætlun. Nú hefur verið lögð fram ný forgangsröðun jarðganga. Mikil og knýjandi þörf er á jarðgöngum víða um land og við verðum að gera mun betur í þeirri uppbyggingu. Fjarðarheiðargöng eru efst í jarðgangaáætlun í drögum að samgönguáætlun, enda eru þau einu göngin sem eru fullhönnuð og tilbúin til framkvæmda. En áhyggjuefni mitt er sú staðreynd að ekki hafa verið framkvæmdir við gangagerð í að verða þrjú ár þrátt fyrir stefnu Alþingis um að ávallt sé unnið að einum göngum ár hvert.

Forgangsröðun jarðganga er mikilvæg til að tryggja öryggi íbúa hér á landi. Í síðustu samgönguáætlun voru efstu þrenn göngin í jarðgangaáætlun öll á Austurlandi; Fjarðarheiðargöng í forgangi og á eftir komu Mjóafjarðargöng og Norðfjarðargöng. Austurland hefur heldur betur fengið sinn skammt af náttúruvá. Skriðuföll á Seyðisfirði árið 2020 fóru ekki fram hjá neinum hér á landi og svo féll snjóflóð á Norðfirði í lok mars á þessu ári. Þar lokuðust samgöngur og íbúar voru fastir í Neskaupstað í þessum hremmingum. Viðbragðsaðilar, björgunarsveitarfólk, leitarhundar og lögreglu- og sjúkraflutningamenn komust ekki á vettvang eftir snjóflóðin þannig að virkja þurfti sjóleiðina með mannafla og vistir fyrir heilt bæjarfélag.

Ég hef gríðarlegar áhyggjur af þessari stöðu og í ofanálag er fjórðungssjúkrahúsið okkar staðsett í Neskaupstað. Þess vegna vil ég beina þessum áhyggjum mínum og ábendingum til umhverfis- og samgöngunefndar að meta aftur mikilvægi þess að Mjóafjarðargöng og Norðfjarðargöng raðist mun ofar á lista yfir jarðgöng en drög að samgönguáætlun gefa til kynna. Líf fólks og aðgengi að fjórðungssjúkrahúsi þarf að vera öruggt allt árið um kring.

Haustþing Sambands sveitarfélaga á Austurlandi lagði nýverið fram ályktun þar sem áhersla er lögð á að hönnun ganga frá Seyðisfirði yfir Mjóafjörð og þaðan til Norðfjarðar fari fram samhliða framkvæmdum við Fjarðarheiðargöng. Ýmsar aðrar ályktanir voru lagðar fram af SSA í samgöngumálum og helst má þar nefna tvennt: Mikilvægi heilsársvegar um Öxi sem er ein af þeim framkvæmdum sem hefur dregist áratugum saman og liggur verulega á að koma þeim framkvæmdum af stað. Ég vil einnig nefna mikilvægi uppbyggingar Suðurfjarðavegar þar sem gríðarlegir og mikilvægir þungaflutningar fara fram og því er mikil þörf á framkvæmdum í þeim vegasamgöngum. Ég gæti haldið áfram að telja upp mikilvægar samgönguframkvæmdir í öllu Norðausturkjördæmi, sem er mitt kjördæmi, en víða um kjördæmið hafa framkvæmdir dregist gríðarlega þrátt fyrir ítrekuð loforð í samgönguáætlun. Áberandi er nú þörfin á brúarframkvæmdum og langar mig sérstaklega að nefna þar mikilvægi nýrrar brúar yfir Skjálfandafljót. Þar er ástandið alvarlegt og mikilvægt að bregðast við með framkvæmdum.

Við erum hér með stefnumótandi skjöl Alþingis. Þar má einnig nefna metnaðarfulla flugstefnu sem fara verður betur eftir því þar koma skýr skilaboð fram um forgangsröðun í uppbyggingu varaflugvalla og þar er faglegt mat að Egilsstaðaflugvöllur eigi að raðast fremst í þeirri mikilvægu uppbyggingu. En þrátt fyrir það er staðan sú að hann virðist síðastur í uppbyggingu varaflugvalla nú í drögum að samgönguáætlun.

Ég hef einnig áhyggjur af fjármögnun jarðganga því útgefið markmið Alþingis er að ávallt sé vinna við ein göng ár hvert. Ég veit að við getum ekki eytt um efni fram. Þess vegna fagna ég veggjöldum, að allir hér á landi, íbúar sem ferðamenn, muni borga fyrir þá miklu uppbyggingu. Þá höfum við meira úr að spila. Einnig eru mikilvægar hugmyndir um jarðgangafélag og samvinnuverkefni. Þessi aðferðafræði mun koma okkur hraðar áfram í alhliða uppbyggingu samgönguinnviða og vonandi getum við haft vinnu við tvenn jarðgöng í einu með þeim hætti.

Ég vil því hvetja hæstv. innviðaráðherra til að setja mikinn kraft í að nota alla þessa aðferðafræði og auka þannig fjármunamyndun svo við getum látið samgönguáætlun verða að veruleika hverju sinni.


Ræðumaður: Teitur Björn Einarsson

Frú forseti. Samgönguáætlun sem hér um ræðir er viðamikið skjal og tekur á mörgum þáttum. Hæstv. innviðaráðherra er það til hróss að gera sitt besta að koma þessu öllu saman fyrir, öllum þeim brýnu framkvæmdum sem er þörf á í samgöngumálum um land allt, hvort sem um er að ræða vegi, hafnir, flugvelli, sjóvarnargarða, almenningssamgöngur, viðhald, vetrarþjónustu og svo lengi mætti telja.

Breiðu strokurnar sem hægt er að fara yfir í þessari 1. umræðu snúa þó fyrst og fremst að þessari fjármögnun sem liggur fyrir eða öllu frekar fjármögnun á ýmsu sem kemur fram í áætluninni sem ekki liggur fyrir. Þetta er sennilega helsta atriðið sem þarf að skoða og ná einhverri niðurstöðu og lendingu í. Ég held að allir hér inni, allir þingmenn allra kjördæma, allra flokka, séu talsmenn betri samgangna, greiðari samgangna, öruggari samgangna og hagkvæmra samgangna, landinu öllu og þjóðinni til heilla. Verkefnið er að finna út úr því hvernig við komumst hraðar í þessar framkvæmdir allar. Það vantar töluvert upp á og ég veit að hæstv. innviðaráðherra gerir sér vel grein fyrir því og hef heyrt hann segja réttilega — og hvaða ráðherra í hans stöðu myndi ekki vilja fá meira fjármagn til að framkvæma meira, en það sem hér um ræðir snýr að þeim lausnum þannig að sátt náist um að fara í fjármögnun sem sátt er um og skilar árangri.

Við sjáum að jarðgangaáætlun er utan fjármögnunar sem og höfuðborgarsáttmálinn. Það eru áhöld uppi um hvernig til gengur með ýmis samvinnuverkefni sem hefur verið hrint af stað, svo sem eins og Ölfusárbrú, ég gæti nefnt líka Hornafjarðarfljót og fleiri verkefni þar sem forsendur sem Alþingi hefur lagt upp með — við eigum eftir að sjá hvernig úr spilast.

Þetta eru allt gríðarlega stórar áskoranir og þegar verið er að ræða samgönguáætlun þá hljótum við að þurfa að byrja hér: Er hægt að ná betri árangri í þessari fjármögnun með gjaldtöku. Þá er ég að vísa til þess að fyrir nokkrum árum síðan komu fram hugmyndir um gjaldtöku á helstu stofnleiðum til og frá höfuðborgarsvæðinu í tíð þáverandi samgönguráðherra en sex árum síðar hefur lítið verið unnið með þær. Rökin fyrir því að þeim hugmyndum var ýtt til hliðar eru að það var enginn hvati til að fara í það ef það sæist ekki að framkvæmdirnar væru hafnar. Þetta ætti eingöngu við um framkvæmdir sem væru að fara af stað eða væru næstar á dagskrá, svona eins og þegar var gjaldtaka í Hvalfjarðargöngum og hinn augljósi ávinningur hjá notendunum var ljós. En þetta hlýtur þá að eiga við um þær hugmyndir sem eru uppi um gjald í jarðgöngum. Þá er ekki hægt að spóla til baka með sömu rökum og setja gjald í jarðgöng sem þegar hafa verið grafin, eða hvað? Eru það einungis ný jarðgöng sem eiga að taka gjald en aðrar vegaframkvæmdir, hvort sem það er brú yfir á, þverun fjarðar eða gríðarleg hraðbraut til alþjóðaflugvallarins í Keflavík, eiga ekki að vera undir gjaldtökunni? Það eru einungis þær framkvæmdir þar sem er hagkvæmt að fara í jarðgöng, segjum Hvalfjarðargöng 2, þar á að vera gjald aftur en aðrar framkvæmdir eru án gjalds. Þetta tel ég, frú forseti, að sé umræða sem eigi eftir að botna og hv. umhverfis- og samgöngunefndar bíður töluvert hlutverk að ná utan um þetta.

Varðandi jarðgangaáætlun og þann lista sem er birtur þá tek ég undir það og það er auðvitað augljóst að brýnustu framkvæmdirnar eru á landsvæðum Vestfjarða, Tröllaskaga og Austfjarða. Það sem vantar upp á er tvennt, frú forseti. Það vantar annars vegar upp á að jafnræðis sé gætt á milli svæða, það sé unnið til skemmri tíma litið jafnt að undirbúningi og rannsóknum á öllum þessum svæðum. Ég efa það ekki eitt einasta augnablik að á öllum þessum svæðum sem ég taldi upp sé hægt að finna rök fyrir því að það sé brýnt að ráðast í jarðgangagerð, en það líka skiptir máli að það sé sátt og samkomulag og viðurkenning á því að landsvæðin sitji við sama borð. Þegar annars vegar er líka verið að ræða þessa forgangsröðun sem er í skýrslu Vegagerðarinnar sem byggist á úttekt Rannsóknamiðstöðvar Háskólans á Akureyri þá verð ég að segja að ég hef væntingar til þess að hv. umhverfis- og samgöngunefnd rýni þær forsendur mjög vel því að það er erfitt að sjá, ef maður horfir til aðstæðna á öllum þessum svæðum, að þetta sé hin heilaga, málefnalega, hlutlæga uppskrift, að þetta þurfi að vera svona. Þetta þarf að skoða.

Ég vil líka á þessum stutta tíma, frú forseti, í þessari umræðu, skoða aðeins þessa skiptingu til stofnvegaframkvæmda sem eru á fimm ára aðgerðaáætluninni. Það hefur komið fram hér hjá hv. þm. Bergþóri Ólasyni að það hallar svolítið á og fjármagnið leitar töluvert suður á bóginn. Hæstv. innviðaráðherra hefur sagt opinberlega að það eigi sér skýringar, þar sé umferðin. Það kunna að vera ágætisrök ein og sér en samgönguáætlun gerir kröfu um meira, gerir kröfu um að horft sé mun heildstæðara á málið landið allt um kring, það sé horft til jákvæðrar byggðaþróunar og annarra þeirra þátta er snúa að mikilvægi uppbyggingar atvinnulífs, að tengja saman byggðir og fleira í því sem kemur fram í markmiðunum. Ef eingöngu er verið að horfa á umferðartölur eða þessa meðalárdagsumferð eða hlutfall af aukningu undanfarinna ára þá er það þannig að Suðurlandið réttlætir ekkert algerlega eitt og sér þennan mikla mun. Umferðin um Vesturland er ekkert síðri ef horft er á þessar tölur, þannig að þessi skipting um að 18 milljarðar fari á Suðurland en rétt 700 milljónir í stofnvegaframkvæmdir á Vesturlandi er ekki hafin yfir gagnrýni, frú forseti. Hún er ekki hafin yfir gagnrýni og það þarf að rýna það mun betur.

Það er líka þannig að ef horft er á skiptingu milli svæða þá er það rétt að Vesturland og Norðurland vestra eru að fá eiginlega ekkert í stofnvegaframkvæmdir. Það er töluvert af fjármagni í framkvæmdir á Vestfjörðum. Það á sér skýringar. Ríkið er einfaldlega að greiða upp margra ára skuld við Vestfirðinga sem hafa þurft að vera að keyra um á ónýtum vegum. Meira að segja þær framkvæmdir sem eru loksins komnar af stað á Vestfjörðum eru að tefjast af einhverjum óskiljanlegum ástæðum. Tvö, þrjú ár er Gufudalssveit að tefjast sem og Dynjandisheiði og öðrum framkvæmdum er ýtt aftur í tíma. En til þess að ná einhverju samkomulagi og sátt þá hljótum við að horfa til þess að tengivegapottur hljóti að koma til mótvægis við þau svæði þar sem lítið er sett í stofnvegaframkvæmdir. Við hljótum að geta horft á mikilvægi tengivega á svæðum eins og Vesturlandi; í Borgarfirðinum, í Dalasýslu, eða á Norðurlandi vestra; um Húnavatnssýslurnar tvær, mikilvægi þess að meira komi þá til í tengivegaframkvæmdir í ljósi þess hversu naumt er skammtað í stofnvegaframkvæmdir á þessum svæðum.

Af öðrum einstökum framkvæmdum verð ég líka að geta þess í lokin, af því að hér var rætt áðan um Sundabraut og mikilvægi hennar, að það er algjört frumskilyrði þess að höfuðborgarsáttmálinn gangi upp að Sundabraut fylgi. Það er alveg augljóst þegar skoðuð er sú tenging sem á að vera í Reykjavík, hvernig borgarlínan á að geta verið framkvæmd, að Sundabraut er þar algjört lykilatriði. Það er rétt að halda því atriði til haga.


Ræðumaður: Vilhjálmur Árnason

Virðulegi forseti. Ég þakka hæstv. ráðherra fyrir svörin og lýsi mig bara tilbúinn til þess að taka frekari umræðu um það hvað hefur verið gert og hvað það er þá sem hrindir verktökum frá því að bjóðast til að byggja flugstöð í Reykjavík og hvort það hafi einhvern veginn verið sett almennilega í útboð sem verkefni. Ég hlakka bara til þeirrar vinnu og við förum betur yfir það í vinnslu nefndarinnar. Ég held nefnilega að flugvellirnir og fjárfesting í þeim, sem lítur miklu bjartara út núna eftir að varaflugvallargjaldið kom fram, að þar verði einmitt svipuð þróun og með hafnirnar, að það fari að verða meiri not fyrir flugvellina, að það fari að verða hægt að markaðssetja þá fyrir ýmsa starfsemi og annað slíkt. Ég tek líka undir með hæstv. ráðherra að lausnirnar eru þarna. Við getum alveg stoppað í þetta gat eins og við þurfum að gera til að setja ásættanlegt fjármagn í samgönguframkvæmdir. Því fagna ég því fyrsta skrefi sem er komið núna að setja kílómetragjald á rafbíla. Svo þurfum við bara að einfalda kerfið, fara almennt í þessi notkunargjöld af umferð og klára þá útfærslu ásamt því að vera með sérfjármögnun á einstaka samgönguframkvæmdum þar sem þú nýtur góðs af því að fá öruggari og greiðari samgöngur og eðlilegt að greiða fyrir það. Svo í þriðja lagi, eins og ég ræddi hér í sérstakri umræðu í gær, þá er fullt af eignum ríkisins sem eru kannski ekki að skila ríkinu miklum arði eða viðbótarþjónustu með því að vera í ríkiseigu. Það er um að gera að losa um þær eignir og breyta þeim í þessa samfélagslega mikilvægu innviði. Með þessum þremur leiðum tel ég ekkert mjög flókið að brúa þetta gat sem við horfum fram á í samgöngumálum.


Ræðumaður: Vilhjálmur Árnason

Virðulegi forseti. Ég þakka hæstv. ráðherra fyrir þetta innlegg og tek heils hugar undir með honum. Hafnabótasjóður og hafnirnar eru einmitt svo gott dæmi um það hvernig, þegar við höfum fjármagnið, hægt er að skapa innviði sem gefa svo margfalt til baka. Þetta eru innviðir sem sýna að þessi grunninnviðauppbyggingarjafna gengur svo vel upp. Ef við fjárfestum í þessum innviðum þá erum við að fjárfesta í frekari atvinnusköpun, frekari verðmætasköpun og það kviknar svo mikið líf í kringum þessar framkvæmdir.

Hæstv. ráðherra kom einmitt inn á það líka að það væru nefnilega nokkrir hafnarsjóðir sem væru ekki inni í þessu af því að þeir stæðu undir sér sjálfir. Það er svolítið það módel sem ég væri til í að sjá miklu víðar í samgöngukerfinu að gæti gengið upp. Þá er ég að horfa t.d. til fleiri hafna sem eru að fara að stunda inn- og útflutning og annað slíkt og þessa þjónustu, sem er þá líka ferðaþjónusta og við laxeldi og fleira, hvort ekki séu fjárfestingartækifæri þá fyrir aðila á markaði þar og hvort við gætum ekki séð þetta módel  í auknum mæli í einstaka samgönguframkvæmdum hér innan höfuðborgarsvæðisins og mögulega eins og Sundabrautin er hugsuð. Ef við sjáum göng undir Setberg í Hafnarfirði og fleiri göng, göng undir Öskjuhlíð, sem var einu sinni rætt hér um, hér á höfuðborgarsvæðinu þá erum við alltaf með 20.000 bíla eða fleiri á dag í gegnum slík mannvirki sem gætu þá algerlega staðið undir sér sjálf án aðkomu ríkisins. Ég held að Færeyingarnir séu að ná þessu markmiði oft ef það eru 5.000 bílar á dag.


Ræðumaður: Vilhjálmur Árnason

Virðulegi forseti. Ég þakka hæstv. ráðherra fyrir sína yfirferð hér yfir þingsályktunartillögu um samgönguáætlun. Ég byrja alltaf ræður mínar um þessa tilteknu tegund þingskjals með því segja að samgöngumálin séu stærsta velferðarmálið í mörgu tilliti. Öflugar og greiðar og góðar og öruggar samgöngur skila okkur auknum hagvexti með hagkvæmari rekstri fyrirtækja og heimila. Það er sá hagvöxtur sem gerir grundvöllinn að því velferðarkerfi sem við búum við. Öflugar og greiðar og öruggar samgöngur tryggja líka öryggi og draga úr slysum og auka öryggistilfinningu fólks, tryggja jafnrétti, eru mikilvægt byggðamál, tryggja búsetufrelsi og lengi mætti telja. Því er mjög mikilvægt að okkur takist vel til við gerð samgönguáætlunar, fjármögnun hennar og fjármögnun samgangna almennt og allt það skipulag sem þeim tengist. Það er gríðarlega mikilvægt.

Við getum kannski rætt einmitt um forgangsröðun fjármuna, hvort við höfum forgangsraðað nægilega mikið í samgönguinnviðina. Ég tek undir með hæstv. ráðherra að við þurfum að ræða það hér alvarlega, af því að við erum fjárveitingavald líka, hvernig við erum að forgangsraða peningunum. Við höfum verið að forgangsraða undanfarin ár í velferðarkerfið okkar, í heilbrigðiskerfið og almannatryggingar og félagslegan stuðning og annað sem skiptir miklu máli en við þurfum líka öflugar samgöngur til að búa til meiri tekjur fyrir þau kerfi. Þannig að það er svolítið úr vöndu að ráða hjá okkur í því.

Mig langar líka til að leggja áherslu á hvað það er rosalega margt undir þegar við ræðum um samgönguáætlun og samgöngurnar. Það sem kannski fær mestu umræðuna og fer mest fyrir er vegakerfið sjálft sem er gríðarlega stórt og viðamikið. Við erum fámenn þjóð en stórt land. Inni í því eru brýrnar, allar einbreiðu brýrnar okkar og þær brýr sem eru orðnar gamlar og eru að flæða í burt eða annað slíkt. Jarðgöngin eru einnig hluti af þessu. Svo erum við með marga mjög mikilvæga vegflokka eins og tengivegina. Svo erum við með styrkvegi eða sveitarfélagsvegi eða héraðsvegi og svo náttúrlega stofnbrautirnar sjálfar. Þannig að það er strax þarna af mjög miklu að taka og svokölluð innviðaskuld úti um allt land.

Hafnirnar eru gríðarlega mikilvægar. Þar hefur tekist vel til að bæta í eftir að það varð algjört hrun í Hafnabótasjóði eftir hrun og erum við bara að komast á mjög gott ról. Vil ég fagna því og þakka fyrir að þar gengur okkur vel. Þar undir eru ekki bara hafnir, það eru líka dráttarbátar og skjólgarðar og annað slíkt. Þær hafnir sem við höfum sett fjármagn í á undanförnum árum, eins og t.d. í Þorlákshöfn, hafa sýnt hvað það fylgja mikil efnahagsleg umsvif bara strax í kjölfarið. Þetta eru alveg skýrustu dæmin um það hvernig það að fjárfesta í þessum grunninnviðum borgar sig strax.

Við erum með inni í samgönguáætlun flugvellina sem eru gríðarlega mikilvægir um allt land. Þar þarf að gera mikið grettistak í að viðhalda þeim. Nú erum við komin með varaflugvallargjald og horfir því til betri vegar. Mig langar að ræða það aðeins í þessu, og geri það bara núna, að mér þykir miður að við séum að setja fjármagn í byggingu flugstöðvar í Reykjavík sem ég held að sé hægt að gera á einkamarkaði. Ég fagna því að það sé haldið áfram að koma flugstöð af stað, það er gríðarlega mikilvægt. En ég held að önnur fasteignafélög séu tilbúin að bjóða í það að byggja þessa flugstöð og reka hana án þess að við séum að taka frá öðrum mikilvægum innviðum eins og flugvellirnir eru. Þetta þurfum við að skoða með fleiri framkvæmdir og mögulega á fleiri stöðum; með hafnarframkvæmdir og annað slíkt.

Allar almenningssamgöngur eru inni í þessu, hvort sem það er flug, ferjusiglingar eða strætó. Það er gríðarlega mikilvægt að okkur farnist vel í að byggja upp almenningssamgöngur um allt land þannig að byggðirnar njóti góðs af því og ferðamenn geti nýtt sér það og höfum við engan tíma til að bíða eftir þeirri uppbyggingu. Við höfum séð að með breyttu búsetumynstri hefur  þétting byggðar skapað mikla dreifingu byggðar, þannig að íbúarnir á höfuðborgarsvæðinu fara núna alltaf lengra og lengra út í Kragann, út á Vesturland, Suðurland og Suðurnes. Mér skilst á Vegagerðinni að það sé gríðarleg aukning á notkun á strætó frá þessum kjörnum. Þannig að þetta skiptir okkur miklu máli. Svo líka bara þegar orkuskiptin eru komin í fluginu munu almenningssamgöngur í flugi verða enn mikilvægari. Við þurfum að vera tilbúin þegar þar að kemur.

Það eru sjóvarnir. Nú heyrum við mikið talað um sjóvarnir hringinn í kringum landið. Það eru nú ekki stórar fjárhæðir en ég held að við þurfum að gera vel þarna. Við erum farin að sjá íbúðarhús fara í kaf í vissum flóðum og annað slíkt. Mörg mannvirki, eins og golfvellir og annað, eru nálægt ströndinni og við verðum að gera vel í sjóvörnum.

Reiðstígarnir eru eitt sem er gríðarlega mikilvægt og þeir eru bara menningarlega sögulegir innviðir á Íslandi. Hestamannafélögin hafa gert vel þar og við gerðum bragarbót á því í síðustu samgönguáætlun og gott að það eigi að halda því áfram. Svo eru það náttúrlega virku samgöngumátarnir, hjóla- og göngustígarnir og annað slíkt.

Þetta er allt saman í sama plagginu og alls staðar er viss þörf. Við þurfum að leita svolítið leiða til þess að sjá hvernig er hægt að fara í samvinnuverkefni og einkaverkefni og fjármagna þetta og vinna þetta með aðilum til þess að ná að þjónusta þetta. Svo náttúrlega er óupptalin hjá mér öll þjónustan á vegunum og viðhaldið sem er náttúrlega í þessu og þjónustan á þessum innviðum öllum saman sem er einnig hér undir og þarf að takast á við.

Við gerðum gríðarlegt átak í tengivegunum. Við höfum rætt það mikið við gerð samgönguáætlunar og það hefur verið í áherslum ríkisstjórnarinnar varðandi Covid-framkvæmdir og fleira. Þar held ég að við þurfum meira að segja að gera enn betur. Tengivegirnir eru þar sem nú er búið að stækka; ferðaþjónustan er víða, fólk er að flytja meira út í dreifbýlið, t.d. með tilkomu ljósleiðarans og stærri vinnusóknarsvæða. Tengivegirnir verða því alltaf mikilvægari og mikilvægari. Því eru 2,5 milljarðar á ári bara langt í frá að vera nóg þar. Innviðaskuldin er orðin gríðarleg þar.

Þetta er stórt og mikið mál þannig að tíminn fer nú fljótt frá okkur hér. Mögulega kem ég bara í aðra ræðu til að ná að klára annað. Það sem ég hef líka rætt er að við þurfum að gera svolítið mikið til að forgangsröðun Alþingis og stjórnvalda gangi eftir. Ég held að við þurfum að setja meiri kraft í undirbúning framkvæmda þannig að hægt sé að fara fyrr í skipulagsmálin, fyrr í mat á umhverfisáhrifum og annað slíkt og til þess að bregðast við ef það kemur aukið fjármagn og við þurfum að bregðast við í efnahagsmálunum, eins og að framkvæma okkur út úr Covid eins og við gerðum, að framkvæmdirnar séu þá tilbúnar, að það sé þá búið að fara í umhverfismat og hönnun og að áætlanir standist. Ég tel gríðarlega mikilvægt að við ræðum það. Það eru margir vegir sem er hægt að nefna í því.

Svo langar mig að nefna annað sem ég hef svolitlar áhyggjur af og við þurfum að reyna að ná utan um í þessari vinnu. Hver er heildarmyndin? Þegar við vorum að fjármagna mest af samgönguáætlun þá var hægt að bera saman samgönguáætlun og fjármálaáætlun. Það er svolítið erfiðara núna því að hvernig ætlum við að fjármagna jarðgangaáætlun? Sú fjármögnun er ekki komin af stað. Það er samgöngusáttmálinn, það eru samvinnuverkefni, eins og vegur um Hornafjarðarós og brú yfir Ölfusá og fleira. Þannig að það eru svolítið mörg verkefni inni í áætluninni núna þar sem fjármögnunin er svolítið óljós. Við þurfum samt að halda áfram að þróa þær fjármögnunarleiðir og fleiri eins og samfélagsvegi, sem er nú þingmál hér fyrir þinginu, og svo mætti lengi telja.

Ég hlakka mikið til þessarar vinnu hér í þinginu og að við finnum saman lausnir til að byggja upp þessa mikilvægu grunninnviði og kannski er hægt að horfa til þeirrar vinnu sem við ræddum hér í gær í sérstakri umræðu um að breyta ríkiseignum í þessa innviði.


Ræðumaður: Teitur Björn Einarsson

Herra forseti. Þetta er dagur töluverðra tíðinda. Fyrir liggur álit umboðsmanns um hæfi hæstv. fjármálaráðherra. Álitið er nokkuð afdráttarlaust og hæstv. fjármálaráðherra hefur brugðist við fumlaust og afdráttarlaust og axlað ábyrgð. Ég virði þá ákvörðun hæstv. fjármálaráðherra og rétt eins og hæstv. fjármálaráðherra þá virði ég álit umboðsmanns.

Hv. þm. Þorgerður Katrín Gunnarsdóttir sagði hér fyrr í dag í ræðustól að við skyldum læra af þessu. Ég er henni sammála. Við skulum þá byrja á því að læra af þessu. Það skulum við gera með því að byrja að rýna álit umboðsmanns og velta því upp hvað það er sem þarna kemur fram. Þar er eitt og annað ýmislegt. Ég ætla því að gera að umræðuefni sérstakt atriði í álitinu þar sem umboðsmaður gerir greinarmun á því hvernig staðið var að framkvæmd fyrra útboðsins 2021 og svo seinna útboðsins í mars 2022. Umboðsmaður telur að atvik hafi verið með öðrum hætti, að fjármálaráðherra hafi eingöngu hrint söluferlinu af stað 2021. Þetta er einfaldlega ekki rétt, herra forseti. Þetta er ekki rétt hjá umboðsmanni. Hæstv. fjármálaráðherra fylgdi öllum sömu reglum og málsmeðferð í bæði fyrra útboðinu 2021 og seinna útboðinu 2022. Engar athugasemdir komu fram um að farið hefði verið á svig við reglur um sérstakt hæfi í fyrra útboðinu, ekkert sem gaf til kynna af hálfu eftirlitsstofnana ríkisins að hæstv. fjármálaráðherra hafi staðið rangt að máli þá, enda var hann í grandaleysi sínu í góðri trú að fylgja nákvæmlega  því eftir í seinna útboðinu sem hafði verið lagt til grundvallar í því fyrra.

Það þarf bara að hlusta.Þetta er mjög merkilegt, herra forseti, og við þurfum að ræða þetta og við þurfum að komast að þeirri niðurstöðu hvernig við lærum af þessu og hvernig við bætum löggjöfina af því að hún er augljóslega vandkvæðum háð.


Ræðumaður: Óli Björn Kárason

Herra forseti. Ég hygg að þegar stjórnmálasagan verður skrifuð þá muni 10. október 2023 standa dálítið upp úr. Það er dagurinn þegar ráðherra tók að eigin frumkvæði ákvörðun um það að víkja sæti sem ráðherra. Ég og ágætur vinur minn, Ólafur Þ. Harðarson, prófessor emeritus í stjórnmálafræði — okkur greinir á um ýmislegt og höfum stundum notið þess að fá aðeins að takast á um pólitík og sýn okkar á pólitík. Hann segir hins vegar í viðtali við Ríkisútvarpið í dag að með þessari ákvörðun sinni, og ég ætla að fá að vitna beint í Ólaf Þ. Harðarson, með leyfi forseta:

„Þar með er Bjarni í rauninni að sýna stofnunum íslenska ríkisins virðingu, meiri virðingu heldur en flestir ráðherrar hafa gert á lýðveldistímanum.“

Þetta er dómur gamalreynds stjórnmálafræðiprófessors emeritus við Háskóla Íslands, að með ákvörðun sinni hafi Bjarni Benediktsson sýnt stofnunum samfélagsins, sem eru okkur svo mikilvægar, meiri virðingu  en dæmi eru um hjá öðrum ráðherrum á lýðveldistímanum þrátt fyrir að hann sé ekki sammála niðurstöðu umboðsmanns.

Ég ætla að fá að ljúka þessu, herra forseti á því að vitna líka í ummæli Bjarna Benediktssonar á blaðamannafundi í morgun þegar hann sagði, með leyfir forseta:

„Sem formaður Sjálfstæðisflokksins vil ég senda þau skýru skilaboð að við störfum að almannaheill af fullum heilindum og að við berum virðingu fyrir þeim niðurstöðum sem stofnanir samfélagsins komast að, jafnvel þótt við séum ekki alltaf að fullu sammála þeirri niðurstöðu.“

senda þau skýru skilaboð að við störfum að almannaheill af fullum heilindum og að við berum virðingu fyrir þeim niðurstöðum sem stofnanir samfélagsins komast að, jafnvel þótt við séum ekki alltaf að fullu sammála þeirri niðurstöðu.“

Svo geta menn hér í þessum sal  reynt að gera þessi orð og þessa framkomu hæstv. ráðherra tortryggilega.


Ræðumaður: Hildur Sverrisdóttir

Virðulegi forseti. Hér hefur víða verið komið við en við skulum aðeins staldra við. Hér í þessum ágæta sal hefur farið fram herför gegn framkvæmd sölunnar á Íslandsbanka, allt frá fyrsta degi þegar því var t.d. haldið fram hér að ósekju að salan hefði farið fram í skjóli nætur. Við skulum aðeins staldra við og velta því fyrir okkur um hvað málið hverfist. Það snýst ekki um að bankinn hafi verið seldur án kynningar fyrir þinginu, að bankinn hafi verið seldur á undirverði og aðeins útvaldir hafi fengið að taka þátt. Þetta hefur allt saman verið hrakið. Það snýst ekki um að einhverjir hafi vitað af einstökum kaupendum, að kaupendur hafi fengið sérmeðferð eða eitthvað annarlegt hafi legið að baki framkvæmdinni. Gagnsæið varðandi það hvernig salan fór fram hefur verið algert og útskýrt í þaula hvernig framkvæmdin var hugsuð og hvernig helstu málsþættir snúa, einmitt af því að lögunum var ætlað að girða fyrir pólitísk afskipti af sölunni.

Við þá miklu rýni sem salan hefur fengið hefur margt komið fram en það sem situr eftir er að öll framkvæmd sölunnar fór fram í góðri trú um að allt væri samkvæmt lögum, að undangengnum vandlegum undirbúningi og að fenginni ráðgjöf fjölda sérfræðinga. Sérstaklega var vandað til verka þar sem núgildandi lög bjóða upp á einhverja ólánsútgáfu af ketti Schrödingers þar sem ráðherra er bæði hæfur og vanhæfur í senn þar til kíkt er í kassann, sem hann má reyndar ekki fyrir nokkurn mun opna. Álit umboðsmanns Alþingis snýr að túlkun umboðsmanns á tæknilegu atriði sem engan sem kom að þeim undirbúningi grunaði að yrði túlkað á þann hátt sem hann gerir. En engu að síður ber auðvitað að taka það alvarlega og enginn getur sagt að það hafi ekki verið tekið alvarlega.


Ræðumaður: Óli Björn Kárason

Heyr, heyr.Herra forseti. Nú er ég kannski sá sem hefur þótt hvað erfiðastur í þessu stjórnarsamstarfi og kemur ekki öllum á óvart. Í tilefni af orðum hv. þingmanns hér áðan þá ætla ég að lýsa þessu yfir: Ríkisstjórnin lifir ágætu lífi. Hún stendur sterkt. Ég styð hana og það verður tekið til óspilltra málanna hér á næstu dögum, vikum og mánuðum, íslensku þjóðinni til heilla.


Ræðumaður: Guðlaugur Þór Þórðarson

Virðulegi forseti. Við erum hér að ræða fundarstjórn forseta á degi sem er dagur mikilla frétta. Auðvitað er það þannig að það er ekkert hægt að skrifa neitt út eða allt út og allir verða auðvitað að hafa sinn stíl, en ég verð að viðurkenna að ég hélt að hv. þingmenn stjórnarandstöðunnar myndu nú bregðast aðeins öðruvísi við og bera meiri virðingu fyrir þeirri ákvörðun sem hæstv. fjármálaráðherra tók. Ég vek athygli á orðum hv. þm. Óla Björns Kárasonar. Þetta er alveg skýrt og þarna vitnaði hann beint í umboðsmann. Síðan, virðulegur forseti, vegna þess að við þurfum að ræða þetta, vil ég líka vekja athygli á því að í umræðum um Bankasýsluna þegar Steingrímur J. Sigfússon, þáverandi hæstv. fjármálaráðherra, flutti það mál þá sagði hann orðrétt hér á þingi í andsvari, með leyfi forseta:

„Ég held að hv. þingmaður hljóti að sjá að það sem hér er verið að reyna að gera er akkúrat að færa málin af hinu pólitíska borði, út úr ráðuneytinu og búa til armslengd á milli stjórnmálanna, framkvæmdarvaldsins og löggjafans þess vegna, og þeirrar framkvæmdar sem þarna á að fara fram.“

Þetta eru orð fyrrverandi  hæstv. fjármálaráðherra sem flutti frumvarpið um Bankasýsluna,  af því að hér tala menn um að það sé verið að  afvegaleiða umræðuna með því að tala um armslengd. Þetta er skýrt.


Ræðumaður: Óli Björn Kárason

Virðulegi forseti. Ég er ósammála niðurstöðu umboðsmanns Alþingis en ég ber virðingu fyrir þeirri niðurstöðu og ég tek henni alvarlega. Ólíkt sumum öðrum þá ber ég virðingu fyrir mikilvægum stofnunum þessa samfélags þótt ég geti verið ósammála þeirri niðurstöðu sem komist er að. Það er réttur minn að gera það með þeim hætti. Ég ætla að benda á það sem umboðsmaður segir þó í greinargerð sinni, fyrst menn vilja vitna í umboðsmann, vegna þess að greinargerðin er nefnilega mjög góð á margan hátt og er leiðbeinandi fyrir okkur og við ættum að fara að ræða efnisatriði þeirra leiðbeininga sem umboðsmaður gefur okkur. Hann segir og fullyrðir að það sé ekkert sem bendi til þess að hægt sé að draga grandleysi fjármálaráðherra í efa þegar hann tók ákvörðun um sölu á hlutabréfum í Íslandsbanka. Það er ekkert sem gefur tilefni til þess að draga í efa grandleysi fjármálaráðherra. Hafið þetta í huga.


Ræðumaður: Teitur Björn Einarsson

Herra forseti. Það er ágætt þegar við erum að ræða þetta álit umboðsmanns frá því í morgun að allir séu á sömu blaðsíðu, ef svo má segja. Þegar hér er bent á að fjármálaráðherra hafi hreyft við þeim mótrökum, eins og kemur fram í álitinu, að það sé óraunhæft að fara yfir hvert og eitt einasta tilboð, en í fyrra útboðinu voru yfir 20.000 tilboð, þá kemur það fram í álitinu af hálfu umboðsmanns að hann dregur þetta mat hæstv. fjármálaráðherra ekki í efa en veltir því upp hvernig eigi þá að ná utan um málið. Hann bendir á að það hefði mögulega átt að leggja fram frumvarp til Alþingis sem tæki af skarið um að kippa reglum um sérstakt hæfi úr sambandi eða geta þess í þá greinargerð. Þetta eru — ég ætla ekki að segja eftiráskýring — vangaveltur um það hvernig hefði átt að fóta sig eftir á með það fyrirkomulag sem er um sölu á ríkiseignum.


Ræðumaður: Jón Gunnarsson

Virðulegur forseti. Það er að mörgu leyti áhugavert að hlusta á þessar ræður sem hér fara fram. Nú er talað um að engin armslengd hafi verið í þessu máli og að penninn sé á endanum hjá fjármálaráðherra. Það hlýtur þá að vekja upp þá spurningu hvers vegna þessir sömu hv. þingmenn og flokkar lögðust svo eindregið gegn tillögu fjármálaráðherra á sínum tíma um að leggja Bankasýsluna niður, einmitt til þess að axla persónulega ábyrgð á svona gjörningum embættisins. Það var þá talið mjög mikilvægt að viðhalda þessu kerfi og ráðherra var hrakinn til baka með þessa tillögu sína um að í raun axla ábyrgð á þessu. Það er auðvitað búið að lýsa því hér og umboðsmaður lýsir því ágætlega í hverju  þessi ómöguleiki felst. Hann liggur auðvitað í því að það er ekki hægt að framkvæma þetta með þessum hætti, að viðlagðri ábyrgð, samkvæmt þeim lögum sem hér er undir. Í því felst ómöguleikinn.  Þingið eða aðrir hefðu þurft að setja það skilyrði inn í lögin að við myndum afnema þessa vanhæfisreglu  í þessari aðferðafræði en menn litu fram hjá því  og yfirsást það.

Síðan er þetta með rannsóknarnefndirnar og svona. Við höfum stofnanir þingsins, það er það sem við Sjálfstæðismenn höfum alltaf sagt: Látum þær þá fjalla um þetta, stofnanir þingsins.  Það hefur gerst og við tökum ábyrgð og öxlum ábyrgð í þeim efnum.

Forseti minnir enn á að ræðutími er takmarkaður í fundarstjórn forseta er ein mínúta í hverri ræðu.


Ræðumaður: Jón Gunnarsson

Virðulegur forseti. Það er ágætt að rifja aðeins upp forsöguna. Það var á 137. löggjafarþingi árið 2009 sem lög um Bankasýsluna voru sett af ríkisstjórn Vinstri grænna og Samfylkingar sem þá var við völd. Hæstv. þáverandi fjármálaráðherra sagði í ræðu sinni að Bankasýslu ríkisins væri falið að undirbúa að vinna tillögur um sölu á eignarhlutum ríkisins í fjármálafyrirtækjum, gera tillögu til fjármálaráðherra um hvort og hvenær fýsilegt væri að bjóða tiltekna eignarhluti til sölu á almennum markaði. Og þegar endurreisn fjármálakerfisins væri lokið var gert ráð fyrir að stofnunin væri lögð niður.

Fjármálaráðherra lagði til að stofnunin yrði lögð niður þegar endurreisnin hafði átt sér stað í bankakerfinu. Því var mótmælt. Það var talið mikilvægt að þessi armslengd væri áfram frá stjórnsýslunni í þessum málaflokki. Nú kemur það í ljós að umboðsmaður telur það óskýrt að vanhæfisreglurnar gildi. Aðkoma ráðherrans var með nákvæmlega sama hætti í fyrra útboði og því seinna,  með nákvæmlega sama hætti.   Það er þarna sem einhver misskilningur er um að vanhæfisreglur gildi  og það er sá ómöguleiki sem hv. þm. Hildur Sverrisdóttir var að tala um áðan.


Ræðumaður: Hildur Sverrisdóttir

Virðulegi forseti. Bara fyrir skýrleika málsins, sem er nú samt stórt, mikið og víðfeðmt eins og við þekkjum, með marga vinkla, þá langar mig að taka fram, bara varðandi þetta álit og þessa umræðu hér og nú, svo að ekki sé kannski verið að ýja að því að ósekju að málið snúist um mun stærri og jafnvel alvarlegri hluti heldur en raunin er, að það er alltaf ábyrgðarhluti þegar koma fram svona athugasemdir um túlkun umboðsmanns, ég er ekki gera lítið úr því. En ég vil hins vegar taka fram að það er erfitt að túlka álit hans varðandi vanhæfi ráðherra á annan hátt en að ekki sé mögulegt að selja hlut ríkisins í bönkum öðruvísi en með beinni sölu þar sem ráðherra skoði hvert tilboð fyrir sig. Bara svo við áttum okkur á um hvað þetta snýst. Í álitinu bendir umboðsmaður á að þó svo að í lögunum frá 2012 sé gert ráð fyrir sölu með svonefndu tilboðsfyrirkomulagi, þá sé ekki að finna í þeim lögum undanþágu frá reglum um sérstakt hæfi. Í því liggur ómöguleikinn. Það er það sem við verðum að skoða. Um það snýst þetta mál í botn og grunn.


Ræðumaður: Guðrún Hafsteinsdóttir

Virðulegi forseti. Það á ekki að vera yfir gagnrýni hafið að selja ríkiseignir, að selja banka. Það höfum við í Sjálfstæðisflokknum ítrekað sagt og það hef ég sagt úr ræðustóli Alþingis. Það voru settar reglur um söluna á bankanum og Bankasýslu ríkisins var falið að sjá um þá sölu. Fjármálaráðherra færði Bankasýslunni það hlutverk að bera ábyrgð á sölunni og salan gekk vel. Við skulum hafa það í huga að salan á þessum eignarhlut í Íslandsbanka gekk vel. Ég dreg heilindi hæstv. fjármálaráðherra Bjarna Benediktssonar ekki í efa. Ég var ein af þeim sem stóðu hér í pontu Alþingis og sagði að við skyldum velta yfir steinum. Ég man þau orð mín. Ég sagði: Ef eitthvað athugavert verður fundið við það ferli sem farið var í þá mun fólk axla ábyrgð. Það er það sem er að gerast í dag. Mér þykir hæstv. fjármálaráðherra vera maður að meiri og hann sýnir hér Alþingi sóma með því að bregðast við mati sem er umdeilanlegt.


Ræðumaður: Hildur Sverrisdóttir

Jú.Virðulegur forseti. Já, við vitum öll hér að mikið hefur verið sagt um þetta mál. Margt hefur líka verið hrakið um þetta mál og hægt hefur verið að varpa betra ljósi á annað, sem var nauðsynlegt umræðunnar vegna. Ég vil nota þetta tækifæri og ítreka að það álit sem nú liggur fyrir gerir í engu lítið úr því að allir sem komu að málinu unnu það í góðri trú með bestu mögulegu ráðgjöf sem var hægt að finna á sínum tíma og af heiðarleika og gegnsæi var unnið með þá leiðsögn til grundvallar. Ekkert í þessu áliti dregur það í efa. Ekkert í þessu áliti dregur það fram á nokkurn hátt að hér hafi ekki verið unnið eins vel og hægt var og ekkert var gert í skjóli nætur. Hér er um að ræða túlkun umboðsmanns Alþingis á einu atriði sem engan sem kom að ferlinu grunaði að yrði túlkað á þann hátt.   Einnig sýnir álitið ómöguleika þess hvernig framkvæmdinni er stillt upp í núgildandi lögum og næsta verkefni Alþingis verður að finna út úr því svo að það verði skýrara hér eftir.

Forseti minnir hv. þingmenn á að ræðutíminn er aðeins ein mínúta í umræðu um fundarstjórn forseta.


Ræðumaður: Birgir Ármannsson

Forseta hafa borist bréf frá menningar- og viðskiptaráðherra og háskóla-, iðnaðar- og nýsköpunarráðherra þar sem óskað er eftir fresti til þess að veita skrifleg svör við fyrirspurnum á þskj. 275 og 278, um ferðakostnað, frá Birni Leví Gunnarssyni.


Ræðumaður: Bjarni Benediktsson

Virðulegi forseti. Ég vil aftur þakka hv. upphafsmanni þessarar umræðu fyrir tækifærið til að ræða þessi mál í þinginu og ég verð að segja að ég tel að það sé í ljós komið í dag að það var fullt tilefni til að ræða þessa hluti. Ég vísa þá kannski einkum til þess að skoðanir eru mjög skiptar. Sumir hafa valið þann kostinn að fara að draga Landsvirkjun eitthvað inn í umræðuna. Það er auðvitað alveg fráleitt, enda engin áform uppi um að selja hlut í Landsvirkjun. Aðrir hafa sagt að við ættum bara að slá lán fyrir arðbærum eignum og ekkert að vera að velta fyrir okkur eignasölu. Það er ákveðið sjónarmið ef menn vilja auka vaxtakostnað ríkisins vegna arðbærra fjárfestinga.

Ég er sammála hv. frummælanda að þegar um er að ræða eignir sem engin sérstök ástæða er fyrir ríkisvaldið að halda á vegna þess að aðrir geta gert það jafn vel, og við séð um þann þáttinn sem snýr að reglusetningu og öllu lagaverkinu í kringum það eins og t.d. á við á fjármálamarkaði, þá eigum við að ganga hreint til verks og losa um eignarhald ríkisins. Reyndar er það nú dálítið skondið, af því að hér hefur verið talað talsvert um eignasölu, að ætli það sé ekki þannig þegar allt er saman tekið að með aðgerðum sem tengdust afnámi haftanna þá hef ég nú líklega í minni tíð tekið til ríkisins af einkaaðilum margfalt hærri fjárhæðir heldur en hafa verið seldar í minni tíð. Reyndar tókum við þær án gagngjalds fyrir ríkissjóð upp á svona 400–500 milljarða á virði þess tíma og höfum síðan verið að berjast fyrir því að losa aftur um þær eignir. Margt af því hefur verið umdeilt og verður auðvitað að taka opna umræðu um það en grunnþráðurinn hjá hv. málshefjanda er réttur: Ríkið á að losa sig út þar sem aðrir geta tekið við og nýta fjármunina betur í þágu allra landsmanna.


Ræðumaður: Vilhjálmur Árnason

Virðulegi forseti. Ég þakka fyrir þessa umræðu. Það voru töluvert meiri tilfinningar í henni en ég bjóst við en það er nú bara eins og það er. Þetta er mikilvæg umræða að taka. Ég lagði einmitt áherslu á það í mínu innleggi að nefna þær eignir sem væri hagkvæmt fyrir ríkið að losa sig við af því að þær væru að auka áhættuna og væru ekki að borga mikinn arð til ríkisins — og ég tók þar sérstaklega dæmi — og setja það einmitt í innviði sem eru þjóðhagslega mikilvægir. En ég var ekki að leggja til að selja þjóðhagslega mikilvæga innviði, alls ekki. Einmitt þeir innviðir sem ég lagði til, eins og samgöngur, betri samgöngur, þær eru taldar eitt besta jafnréttistól sem hægt er að gera. Það eykur jafnrétti hvað mest.

Ég tel að við höfum verið að fara inn á allar þessar megináherslur sem hafa komið hérna fram. Ég kannast ekki við það sjálfur að hafa nokkurn tímann sett á dagskrá sölu grunninnviða eins og Landsvirkjun og það hefur ekki verið heldur á dagskrá hjá Sjálfstæðisflokknum. Það voru ótrúlega margir sem komu inn á það en það hefur ekki verið hér til umræðu. Við höfum samt marga góða sögu að segja í þessu. Við höfum verið, eins og kom fram hjá hæstv. fjármála- og efnahagsráðherra, að losa um eignir í fjármálafyrirtækjum sem eru á við heilan Landspítala. Þar er bara þessi beina tenging á milli. Salan á Landssímanum á sínum tíma var hér nefnd og alltaf talað um það eins og það hafi mistekist en þar fengum við mikla fjármuni fyrir kerfi sem er búið að úreldast, held ég, þrisvar sinnum síðan þá. Það hefði verið verðlaust kerfi í dag. Það er enginn að nota koparinn lengur. Það er búið að byggja upp ljósleiðara, 3G og núna 4G og 5G á leiðinni. Sem betur fer seldum við það og fyrir vikið er fjarskiptasamband á flestum heiðum landsins og þjóðvegum sem var borgað fyrir með Símapeningunum og ríkissjóður skuldaði minna þegar efnahagshrunið kom. Svona mætti lengi telja. En ég þakka kærlega fyrir þessa umræðu.


Ræðumaður: Bjarni Benediktsson

Virðulegur forseti. Ég vil þakka fyrir mikilvæga umræðu hér í þinginu og hv. þingmanni fyrir að eiga frumkvæði að henni. Þetta er mjög stórt mál, það hvernig við nýtum eigur landsmanna sem best í þágu samfélagsins. Ég tel að við höfum mörg dæmi frá undanförnum áratugum um að við höfum gert vel í því að losa ríkið úr rekstri og eignarhaldi fyrirtækja sem ríkið þarf í sjálfu sér ekki að vera í og snúið því yfir í sóknarfæri fyrir fólkið í landinu.

Við þekkjum þessi dæmi frá undanförnum árum. Við höfum losað úr Íslandsbanka um 108 milljarða sem hafa þá gagnast annars staðar í opinberum fjármálum. Þessi tala getur verið sett í samhengi við byggingu nýs Landspítala, sem á tímabili gildandi fjármálaáætlunar jafngildir 120–130 milljörðum — sem sagt að losa um fjármálaeign til að byggja innviði í heilbrigðismálum. Þetta tel ég að sé góð ráðstöfun.

Enn er ríkið mjög stór eigandi fyrirtækja á fjármálamarkaði. Það má sjá fyrir sér að hægt væri að halda áfram á sömu leið, að losa t.d. um það sem eftir stendur af Íslandsbanka. Síðan er það auðvitað annað mál hvernig fer með framtíðareignarhald ríkisins í Landsbankanum í sama tilgangi.

Hv. þingmaður kemur hér inn á fjöldann allan af öðrum málum. Ég nefni þessi dæmi fyrst vegna þess að þetta eru auðvitað stærstu einstöku verðmætustu eignirnar sem eiga mögulega erindi inn í kauphöll og hægt er að skapa markað fyrir. Síðan eru nefnd dæmi um lönd og aðrar eignir sem ríkið ætti mögulega frekar að losa um. Ég get tekið undir það að ríkið hafi ekki verið nægilega góður eigandi í gegnum tíðina að ýmsum jörðum, löndum og jafnvel fasteignum. Við sáum það t.d. að þegar ákveðið var að ráðast í átak á heimsfaraldurstímanum, í miðju Covid, þá lögðum við talsverða vinnu í að kortleggja hvar væri helst viðhaldsþörf hjá hinu opinbera og við sáum að mjög mikið af eignum var í slæmu ásigkomulagi.

Hv. þingmaður nefnir sömuleiðis Íslandspóst. Það er hægt að segja um þann rekstur að hann hafi verið nokkuð stöðugur undanfarin ár og þetta er félag sem starfar á samkeppnismarkaði. Ég hef lengi verið þeirrar skoðunar að vel gæti farið á því að ríkið tryggði að þeim verkefnum sem Íslandspóstur er að sinna væri komið fyrir með útboðsfyrirkomulagi. Þannig myndi ríkið fela aðilum sem vilja starfa á þessum markaði, eftir framkvæmd útboðs, að sjá til þess að þjónustan sé til staðar, t.d. alþjónustan um allt land. En að öðru leyti starfar fyrirtækið á samkeppnismarkaði og við ættum ekki að þurfa að hafa miklar áhyggjur af því að þörf sé fyrir framtíðarhlutdeild Íslandspósts á því sviði.

Miklu stærra fyrirtæki var sömuleiðis nefnt í framsöguræðunni hér, Isavia. Það eru mörg fordæmi fyrir því, bæði á Norðurlöndunum og víðar í Evrópu, að menn fái meðeigendur að slíkum fyrirtækjum. Við höfum ekki verið með það sérstaklega á dagskrá og almennt ekki sett sölu þessara ríkisfyrirtækja sérstaklega á dagskrá, eins og menn þekkja, en það eru fordæmi fyrir því. Ég tek undir með hv. þingmanni að það getur verið kostur fyrir ríkið að fá meðeigendur, t.d. að rekstrinum uppi á flugvelli. Það væri þá til þess hugsað að draga úr áhættu fyrir ríkið. Ég er alveg sannfærður um að það væri áhugi á því hjá erlendum fjárfestum að koma að málum, jafnvel þó að ríkið væri áfram meirihlutaeigandi að fyrirtækinu. Reyndar hafa margir lýst yfir áhuga á því að skoða möguleika á þessu. Þarna er um alveg gríðarlega háar fjárhæðir að ræða, bæði sem ríkið myndi þurfa þá óbeint að vera í áhættu fyrir vegna þeirrar miklu framkvæmdaþarfar sem er hjá félaginu til framtíðar en eins líka vegna rekstursins.

Ég hef lítið getað komið hér inn á samgöngumál en við eigum sérstök lög um samstarfsverkefni. Síðan höfum við verið að gera töluvert miklar breytingar á húsnæði á höfuðborgarsvæðinu undir starfsemi ríkisaðila og ég held að enn séu tækifæri þar.

Í örstuttu máli, virðulegi forseti, hér í blálokin, þá er það mín sýn að við eigum áfram að leita leiða til að losa ríkið úr eignarhaldi og rekstri þar sem aðrir geta tekið við og nýta fjármunina betur til uppbyggingar innviða sem við ætlum sannarlega að eiga og reka vel til framtíðar.


Ræðumaður: Vilhjálmur Árnason

Virðulegur forseti. „Hvernig nýtum við eigur þjóðarinnar sem best fyrir þjóðina sjálfa?“ er spurningin sem við ræðum hér í dag. Ég vil byrja á að þakka hæstv. fjármála- og efnahagsráðherra fyrir að koma til þessarar umræðu.

Ísland er velferðarsamfélag sem sést best á því að hver mælikvarðinn á fætur öðrum sýnir að Ísland sé best í heimi og að hvergi sé betra að búa en hér á landi. Enn stöndum við þó frammi fyrir ýmsum áskorunum svo að við getum hlúð að velferð íslensku þjóðarinnar og einstakra hópa sem þarf að hlúa betur að. Sterkir og öflugir innviðir skipta þar mestu máli til að við getum gert enn betur, gert gott velferðarkerfi enn betra, leyst áskoranir.

Grunninnviðir eru samgöngu-, orku- og fjarskiptainnviðir. Allt eru þetta innviðir sem tryggja aukið öryggi í daglegu lífi, auka frelsi til búsetu, auka hagkvæmni, bæði við heimilis- og atvinnurekstur, og eru síðast en ekki síst grunnurinn að aukinni verðmætasköpun í atvinnulífinu sem eykur hagvöxt og lengi mætti telja áfram. Þessir innviðir gefa okkur aukið svigrúm til að gera betur fyrir fólkið í landinu. Þetta eru einmitt þeir innviðir sem við sjáum verða fyrst fyrir skaða í þeim löndum þar sem nú geisar stríð. Það er hörmulegt að þurfa að horfa upp á þá eyðileggingu sem þar fer fram þegar þær þjóðir þurfa einmitt á uppbyggingu þessara innviða að halda til að tryggja öryggi sitt og velferð. Líkt og Marshall-aðstoðin studdi við uppbyggingu innviða á Íslandi á árunum eftir seinni heimsstyrjöldina mun þurfa álíka stuðning í þeim löndum þar sem nú ríkir stríð til þess að byggja upp þá innviði sem þar hafa orðið eyðileggingunni að bráð.

Töluverð innviðaskuld hefur safnast jafnt og þétt upp á Íslandi. Fólksfjölgun hefur orðið, ferðaþjónustan hefur byggst upp sem heilsársatvinnugrein, samhliða orkuskiptum hefur eftirspurn eftir orku stóraukist og framleiðsla til útflutnings hefur aukist um allt land, svo að nokkur dæmi séu nefnd. Því er spurningin: Hvernig byggjum við upp ofantalda innviði með skuldsettan ríkissjóð? Í mínum huga og í huga okkar í Sjálfstæðisflokknum skiptir mestu að fara eins vel með opinberar eigur og opinbert fé og hægt er. Þetta eru jú ekkert annað en skattpeningar okkar sem búum í þessu landi. Því tel ég mikilvægt að við veltum við hverjum steini varðandi þær eignir sem ríkissjóður og þjóðin á og sjáum hvort við séum að láta þær eignir vinna eins vel fyrir þjóðina og hægt er. Ríkið er jú einn stærsti eigandi og rekstraraðili á flestu og um leið, að mínu mati, einn sá versti.

Þar er ég að hugsa um ríkið sem fasteignaeiganda, sem rekstraraðila í sölu á vöru og þjónustu, sem framkvæmdaraðila fasteigna og innviða og sem landeiganda. Ég hef oft sagt í þessum ræðustól áður: Ríkið er versti landeigandinn. Sem dæmi vil ég nefna að í nýliðinni kjördæmaviku hittum við þingmenn Suðurkjördæmis fjölda sveitarfélaga sem höfðu öll sömu söguna að segja, að þau væru með áhugasama aðila um nýtingu opinbers lands til atvinnu og verðmætasköpunar sem sveitarfélögin voru áfram um að gengi eftir. En enginn þessara aðila sem voru í viðræðum við sveitarfélögin vildi vera undir ríkisvaldinu kominn með sína uppbyggingu. Um leið gekk ekkert hjá einu sveitarfélaginu að semja við ríkið um afnot eða kaup á ríkislandinu. Á meðan er ríkislandið ónotaður mói sem skapar engin verðmæti fyrir íslenska þjóð. Sömu sögu hafa bændur og aðrir einstaklingar um land allt að segja vegna þeirra fjölda bújarða sem ríkið á, að ekki sé nú talað um þjóðlendurnar og friðlýst svæði. Ég trúi því ekki að ríkið vilji eiga allt þetta land til að drepa allt frumkvæði einstaklinganna í dróma. Viljum við ekki frekar koma þessu landi í opinberri eigu í vinnu til verðmætasköpunar og innviðauppbyggingar?

Fasteignir eru annað dæmi. Við heyrum ítrekuð dæmi um að viðhaldskostnaður og kostnaðarsamar endurbætur á opinberu húsnæði, hvort sem það eru hjúkrunarheimili, skólar eða aðrar stofnanir ríkisins, hvort sem það eru endurbæturnar eða nýframkvæmdirnar, fari allt of langt fram úr kostnaðaráætlun. Svo eru það að opinberu fyrirtækin; Isavia, fjármálafyrirtækin eins og Íslandsbanki, Íslandspóstur, Orkusalan, ÁTVR, Ríkisútvarpið og áfram mætti telja. Þarna eru töluverðar eignir bundnar inni sem skapa ríkissjóði aukna áhættu en skila ríkissjóði litlum sem engum arði. Isavia, sem er líklega metið á rúmlega 200 milljarða, borgar t.d. ekki arð til ríkissjóðs. Þar eru miklar framkvæmdir í gangi og það eykur fjárhagslega áhættu ríkissjóðs sem eins eiganda fyrirtækisins. Væri ekki ráð að losa um 100 milljarða út úr þessu fyrirtæki og greiða upp skuldir, þá annars vegar innviðaskuldir og hins vegar fjárhagslegar skuldir ríkissjóðs? Þá færi þessi eign að skila okkur arði í gegnum minni fjármagnskostnað og aukna verðmætasköpun í gegnum betri innviði.

Því hef þessa umræðu hér í dag og vonast eftir góðum umræðum um hana.


Ræðumaður: Bryndís Haraldsdóttir

Virðulegur forseti. Ég þakka hæstv. ráðherra fyrir svarið. Já, og það er einmitt rétt að taka fram að við höfum þegar hafist handa og það hafa ákveðnar framkvæmdir þegar litið dagsins ljós. En til að vera alveg sanngjörn þá skulum við líka muna það að hluti af þeim framkvæmdum var ekki á svokölluðum frestunarlista í því samkomulagi sem hæstv. ráðherra vísar í. En ég held að það sé mikilvægt fyrir okkur að hafa það í huga að þegar svæðisskipulag höfuðborgarsvæðisins var samþykkt árið 2015 þá gerðum við ráð fyrir því að fjölgunin á þessu svæði til ársins 2040 yrði 70.000. Það er held ég ljóst að við gætum verið að horfa fram á tvöfalda þá fjölgun núna því að okkur fjölgar svo ofboðslega hratt og það á þessu svæði. Það sýnir okkur hversu ofboðslega brýnt það er að ráðast í samgöngubætur hér á þessu svæði. Ég tek undir með hæstv. ráðherra að það var mikilvægt að hugsa út fyrir boxið og setja þetta í þann farveg sem við gerðum með samgöngusáttmálanum og Betri samgöngum. Aftur á móti velti ég því fyrir mér hvort það geti verið svo að í ljósi þess að þetta er félag sem er á markaði  og þurfti að fara í endurskoðun á kostnaðinum — það er alveg ljóst að við getum ekki keyrt framkvæmdir áfram án þess að vita hvað þær raunverulega kosta — hvort við getum búist við því að það sé jafn mikil vanáætlun í öðrum framkvæmdum sem til að mynda er að finna í samgönguáætlun?


Ræðumaður: Bryndís Haraldsdóttir

Virðulegur forseti. Ég er þingmaður höfuðborgarsvæðisins, nýkomin úr kjördæmaviku eins og við öll. Samgöngur eru líka risastórt mál hér á höfuðborgarsvæðinu. Ég er ein þeirra sem fagnaði mjög þegar við kláruðum samgöngusáttmálann og settum á laggirnar Betri samgöngur. Ég hef frá því að ég settist hér á þing ítrekað rætt samgöngumál á höfuðborgarsvæðinu og lagt fram fyrirspurnir til hæstv. ráðherra um fjármögnun nýframkvæmda. Árið 2017 lagði ég fram fyrirspurn til hæstv. samgönguráðherra þá, Jóns Gunnarssonar, um hvernig hægt væri að flokka nýframkvæmdir eftir kjördæmum. Þá kom í ljós að 17% af nýframkvæmdafé hafði verið varið hér á höfuðborgarsvæðinu. Ég endurtók þessa fyrirspurn mína til hæstv. ráðherra 2022 og þá kemur í ljós að 15% af nýframkvæmdafé rennur til höfuðborgarsvæðisins. Tæplega 70% búa á þessu svæði. 63% búa á höfuðborgarsvæðinu, skilgreindu Suðvesturkjördæmi, en um 70% koma hingað daglega og sinna hér námi og vinnu.

Ég er auðvitað ekki að segja að 70% af nýframkvæmdafé eigi að renna til höfuðborgarsvæðisins. Ég átta mig á því að við búum í stóru landi og það er dýrt að halda uppi samgöngukerfi í landinu öllu. Þessar tölur eru engu að síður sláandi. Þess vegna fagnaði ég mjög þegar ég taldi að við værum að ná utan um verkefnið með samgöngusáttmálanum. Nú hefur komið í ljós að þær kostnaðaráætlanir sem lágu þar fyrir hafa farið langt upp fyrir, líklega hafa þær tvöfaldast. Því er eðlilegt að spyrja fyrir hönd þeirra sem hér á þessu svæði búa: Hver er framtíðarsýnin okkar? Hvenær náum við utan um þetta? Hvenær getum við farið að hefja framkvæmdir í samræmi við samgöngusáttmálann?


Ræðumaður: Þórdís Kolbrún R. Gylfadóttir

Herra forseti. Ef ég get bætt einhverju við mitt fyrra svar um það á hverju ég sú yfirlýsing byggir, þá byggir hún á því að við tökum stöðu með alþjóðalögum. Samkvæmt þeim hefur Ísrael rétt og ekki bara rétt heldur beinlínis skyldu til að verja sína borgara, en þær aðgerðir sem í því felast þurfa líka að byggja á alþjóðalögum. Vitanlega þurfa slíkar aðgerðir að vera innan alþjóðalaga og ganga ekki lengra. Það er ekkert nýtt í því að við tölum máli alþjóðalaga, það gerir Ísland alltaf og Ísland talar fyrir því að allar varnaraðgerðir séu sömuleiðis í samræmi við mannúðarrétt. Það er mitt svar til hv. þingmanns: Alþjóðalögin eru skýr og regluverkið er skýrt. Ísraelsmenn hafa rétt til að verja sig og þurfa að gera það innan alþjóðalaga.


Ræðumaður: Þórdís Kolbrún R. Gylfadóttir

Herra forseti. Fyrst vil ég segja að það er rétt að það hefur verið hryllilegt að fylgjast með atburðum á þessu svæði undanfarna daga, hreint út sagt algjör viðurstyggð að sjá hvernig manneskjan getur hagað sér. Og til að svara spurningu hv. þingmanns skýrt og skorinort þá er það kjarni utanríkisstefnu Íslands að fordæma hryðjuverkaárásir. Þar af leiðandi hef ég, eðli máls samkvæmt, fullt umboð til að gera það fyrir hönd íslenskra stjórnvalda.

Hins vegar er það ekki rétt að sú sem hér stendur hafi ekki tjáð sig um málefni Palestínu, hryllilega stöðu á svæðinu í marga áratugi. Það hef ég gert margoft. Við, í gegnum okkar þróunarsamvinnu og utanríkisþjónustu, styðjum við þá stofnun Sameinuðu þjóðanna sem er sérstaklega með málefni Palestínu á sínu borði. Ég er reyndar nýbúin að undirrita nýjan rammasamning þess efnis þar sem við aukum fjárframlag til þeirrar stofnunar. Ísland er land sem styður og hefur lýst yfir sjálfstæði Palestínu og styður tveggja ríkja lausn á svæðinu en það er eðli og inntak utanríkisstefnu Íslands að fordæma hryðjuverkaárásir. Það sem ég hef auðvitað áhyggjur af er sú stigmögnun sem nú á sér stað; hvort átökin breiðist frekar út, hvernig þau verði stöðvuð og hvað gerist næst.

Hins vegar er það hárrétt hjá hv. þingmanni að það er erfitt að geta byrjað að reyna að setja sig í spor þess fólks sem hefur alist upp á þessu svæði. Þetta eru orðnar margar kynslóðir þar sem vonleysið er mikið og alþjóðasamfélagið hefur ekki haft burði til að leita lausna þannig að fólk geti lifað í sátt og samlyndi.


Ræðumaður: Birgir Ármannsson

Til svara eru: Forsætisráðherra, innviðaráðherra, matvælaráðherra, utanríkisráðherra, menningar- og viðskiptaráðherra, mennta- og barnamálaráðherra og háskóla-, iðnaðar- og nýsköpunarráðherra.


Ræðumaður: Birgir Ármannsson

Forseti ætlar ekki að tjá sig um þetta vegna þess að forseti hefur ekki upplýsingar um hver atburðarásin í þessum málum er, en mun svara síðar.


Ræðumaður: Birgir Ármannsson

Borist hefur bréf frá mennta- og barnamálaráðherra þar sem óskað er eftir fresti til þess að veita skriflegt svar við fyrirspurn á þskj. 233, um úrræði fyrir börn með alvarlegan hegðunarvanda eða geðvanda, frá Evu Sjöfn Helgadóttur.


Ræðumaður: Birgir Ármannsson

Borist hefur bréf frá formanni þingflokks Sjálfstæðisflokksins um að Berglind Ósk Guðmundsdóttir geti ekki sinnt þingstörfum á næstunni. Einnig hefur borist bréf frá Þórhildi Sunnu Ævarsdóttur um að hún verði fjarverandi á næstunni í opinberum erindum.

Í dag taka því sæti á Alþingi 1. varamaður á lista Sjálfstæðisflokksins í Norðaust., Berglind Harpa Svavarsdóttir, og 2. varamaður á lista Pírata í Suðvest., Indriði Ingi Stefánsson, en 1. varamaður á lista hefur boðað forföll.

Þau hafa áður tekið sæti á Alþingi og eru boðin velkomin til starfa að nýju.


Ræðumaður: Ásmundur Friðriksson

Virðulegi forseti. Ég flyt hér tillögu til þingsályktunar um þróunaráætlun og tilraunaverkefni fyrir ræktun lyfjahamps og notkun kannabislyfja í lækningaskyni.

„Alþingi ályktar að fela heilbrigðisráðherra í samráði við menningar- og viðskiptaráðherra að setja á fót starfshóp sem hafi það hlutverk að útbúa frumvarp sem heimili fyrirtækjum að sækja um leyfi fyrir ræktun lyfjahamps til kannabisræktunar og fyrir framleiðslu og dreifingu á kannabislyfjum í lækningaskyni. Um verði að ræða fjögurra ára tilraunaverkefni sem hefjist 1. janúar 2025. Heilbrigðisráðherra leggi fram frumvarp þessa efnis fyrir 1. júní 2024.“

Stefna stjórnvalda og heilbrigðiskerfisins varðandi kannabisefni hér á landi þarfnast talsverðrar umræðu og þess að grundvöllur verði skapaður til frekari rannsókna, hvort sem er á ræktun plantnanna Cannabis sativa og Cannabis indica eða annarra plantna sem eru þeim skyldar. Það er markmiðið með þessu máli, í þeirri von að lina þjáningar fólks og skapa atvinnutækifæri.

Tilraunaverkefni áþekkt því sem stendur yfir í Danmörku myndi skapa opinskáar umræður hér á landi. Verkefnið myndi byggja á rannsóknum og gæti jafnvel skapað ný tækifæri til nýsköpunar í landbúnaði og ekki síst í lyfjaiðnaði á orkuríkum svæðum, til að mynda á Suðurlandi og á Suðurnesjum. Gangi tilraunaverkefnið sem ég mæli nú fyrir vel væri sú reynsla sem af því myndi hljótast góður grundvöllur fyrir heildarendurskoðun á lögum um ávana- og fíkniefni, nr. 65/1974, sem færi fram í ljósi nýrra rannsókna sem hafa verið gerðar á síðustu árum.

Virðulegur forseti. Tilraunaverkefnið í Danmörku sem ég hafði að fyrirmynd fyrir þetta mál hófst 1. janúar 2018 og hefur þegar verið framlengt umfram þann tímaramma sem upphaflega lá fyrir. Verkefnið skiptist í þróunaráætlun um ræktun hamps, sem heimilar að rækta hampjurtina Cannabis sativa í því skyni að vinna úr henni lyf og síðan tilraunaverkefni um notkun efna úr hampjurtinni í lækningaskyni. Úttekt á fyrri hluta verkefnisins var unnin af danska heilbrigðisráðuneytinu og skýrsla gefin út haustið 2020. Niðurstaða úttektarinnar var sú að tilraunaverkefnið hefði í grundvallaratriðum þótt veita góða og örugga umgjörð um notkun kannabis sem lyfs í læknisfræðilegum tilgangi.

Í úttekt danska heilbrigðisráðuneytisins kemur einnig fram að upp hafi komið nokkrar áskoranir, m.a. hefur vöruúrval á kannabislyfjum þótt takmarkað og þær vörur sem í boði hafa verið þótt dýrar og heimilislæknar verið tregir til að ávísa vörunum. Fram kemur í úttektinni að þessir þættir hafi leitt til þess að sjúklingar hafi leitað á ólöglegan kannabismarkað fyrir sjálfsmeðferð með kannabisefnum.

Samkvæmt þeim reglum sem gilda um tilraunaverkefnið hafa allir læknar í Danmörku heimild til þess að ávísa kannabislyfjum til sjúklinga sem glíma við langvinna verki og aðra kvilla ef sjúklingur hefur þegar prófað hefðbundin lyf án viðunandi árangurs. Með tilraunaverkefninu er ekki síst stefnt að því að afla þekkingar um áhrif og aukaverkanir kannabisefna og að koma í veg fyrir að sjúklingar með langvarandi verki þurfi að nálgast kannabisvörur með ólöglegum hætti. Í leiðbeiningum dönsku lyfjastofnunarinnar um kannabislyf eru nefndir fjórir sjúklingahópar sem til greina koma fyrir meðferð með lyfseðilsskyldum kannabislyfjum: Einstaklingar með MS-sjúkdóminn, einstaklingar með mænuskaða, sjúklingar í krabbameinslyfjameðferð og sjúklingar með langvinna verki.

Í tillögunni er lagt til að skipaður verði starfshópur sem verði falið að kanna og ræða og gera drög að frumvarpi um eftirfarandi: Skilgreiningu leyfa til ræktunar, framleiðslu og dreifingar á kannabis í lækningaskyni; útgáfu leyfa; þróunaráætlun sem gildi til fjögurra ára og verði í samræmi við reglur um lyfjaprófsáætlanir; lista yfir þær kannabisvörur sem heimilt verði að framleiða og dreifa og ávísa megi löglega af læknum og afgreiða í apóteki;  umsóknarform og umsóknarferli; skilyrði fyrir útgáfu leyfa og að ræktendur tryggi rekjanleika í báðar áttir og geti tilgreint þá aðila sem þeir hafa fengið aðföng frá, svo sem útsæði og fræ; meðhöndlun og pökkun framleiðslunnar sem uppfylli kröfur laga og reglugerðar um hollustuhætti og mengunarvarnir; markaðssetningu; gjaldtöku; tillögu að breytingum á lögum um ávana- og fíkniefni, nr. 65/1974, ásamt reglugerðum; önnur atriði sem nauðsynlegt er að tiltaka í lagafrumvarpinu.

Auk þeirrar gagnsemi lyfjahamps sem fjölmargar rannsóknir benda til, m.a. til meðferðar á flogaveiki, kvíða, vöðvakrampa og geðrofs, telja flutningsmenn einnig rétt að benda á þá atvinnumöguleika sem gætu falist í ræktun kannabisplantna hér á landi. Árið 2021 voru kannabisvörur í Bandaríkjunum seldar fyrir alls 25 milljarða bandaríkjadala, þar af 65% í lækningaskyni. Áætlanir gera ráð fyrir að kannabisvörur verði seldar fyrir allt að 100 milljarða bandaríkjadala árið 2028. Er því ljóst að um ört vaxandi iðnað er að ræða, hvort sem er vestan hafs eða í Evrópu, þar sem æ fleiri ríki kanna möguleika þess að heimila notkun kannabisefna upp að einhverju marki. Þá má benda á að sala á kannabisvörum skilaði allt að 3 milljörðum bandaríkjadala í virðisaukaskatt í þeim ríkjum Bandaríkjanna sem hafa lögleitt kannabisefni árið 2022.

Virðulegur forseti. Ræktun í gróðurhúsum, undir eftirliti þar sem stuðst er við góða framleiðsluhætti, veitir fullvissu um að framleiðsla og prófanir á lyfi séu ávallt í samræmi við gæðakröfur, sem hæfa notkun viðkomandi lyfs. Hér á landi eru ýmis tækifæri til að skapa grundvöll fyrir nýjan iðnað sem byggist á þekkingu og rannsóknum, þar sem hægt er að byggja upp atvinnugrein í grænum og orkusæknum útflutningsiðnaði með ræktun í hátæknigróðurhúsum. Það er til mikils að vinna að geta framleitt kannabisvörur, sem eftirspurn eykst sífellt eftir, sem hafa minna kolefnisfótspor en annars staðar, samhliða því að nýting orkuauðlinda er bætt, þekking úr hefðbundinni hátæknilyfjaframleiðslu tengd saman og ný og eftirsótt störf sköpuð um land allt ásamt því að auka útflutningstekjur.

Ég legg því til hér í dag að á grundvelli sérstakrar þróunar- og tilraunaáætlunar verði heimilt að framleiða virk efni úr kannabis í læknisfræðilegum tilgangi til að skapa grundvöll til að meta notkun kannabisefna í lok reynslutímabils sem verði fjögur ár. Hér er ekki lögð til lögleiðing á kannabis eða afglæpavæðing kannabisefna heldur tel ég að við Íslendingar verðum að líta af alvöru til þeirrar tilraunaáætlunar sem Danir hafa unnið að, byggja á reynslu þeirra og annarra þjóða og skapa grundvöll fyrir athugun á að leyfa kannabis í lækningaskyni til reynslu. Ljóst er að tilraunaverkefnið í Danmörku hefur ekki farið fram án gagnrýni og er því mikilvægt að litið verði til þeirra annmarka sem kunna að hafa verið á verkefninu og lærdómur af þeim dreginn. Slæmt er að fólk sem reynir að lina þjáningar með kannabis þurfi að gerast lögbrjótar eða upplifi sig sem slíka. Mér hafa borist sögur langverkjaðra einstaklinga sem hafa til þessa þurft að bera harm sinn í hljóði, misst starfsþrek og jafnvel lífsvilja en hafa svo komist í kynni við kannabisefni sem hafa skipt sköpum í bataferli þeirra. Það er án efa hlutverk löggjafans að leggja sitt af mörkum til að koma til móts við þennan hóp svo að hann geti lifað sínu lífi án stanslausra verkja eða óþæginda.

Ekki er réttlætanlegt að meina sjúklingum um aðgang að kannabisvörum til að vernda þá sem hugsanlega geta misnotað þær. Ljóst er að langvinnir verkir eru stórt samfélagslegt vandamál og mikill kostnaður fyrir samfélagið í formi tapaðrar starfsgetu og álags fyrir heilbrigðiskerfið. Þrátt fyrir að sannanir fyrir jákvæðum áhrifum kannabis sem lyfs í læknisfræðilegum tilgangi séu enn sem komið er takmarkaðar þykir ávinningur af læknisfræðilegum kannabisvörum þó vega þyngra en neikvæð áhrif.

Virðulegi forseti. Ég, ásamt meðflutningsmönnum mínum, legg fram þessa tillögu í þriðja sinn. Við finnum fyrir vaxandi áhuga og þrýstingi úr samfélaginu til að koma þessu máli í framkvæmd. Ég treysti því að þetta mikilvæga lýðheilsumál nái fram að ganga og fjöldi sjúklinga fái aðgang að bestu mögulegu lyfjum fyrir verkjum og þurfi ekki að reiða sig ólöglegan markað til að draga fram lífið án verkja, svo að ekki sé talað um gríðarleg tækifæri sem atvinnulífið sér í samþykkt þessarar þingsályktunartillögu.

Virðulegur forseti. Flutningsmenn tillögunnar auk mín eru hv. þingmenn Óli Björn Kárason, Hildur Sverrisdóttir, Jón Gunnarsson, Teitur Björn Einarsson, Njáll Trausti Friðbertsson, Vilhjálmur Árnason, Halldóra Mogensen, Hafdís Hrönn Hafsteinsdóttir, Inga Sæland, Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson.


Ræðumaður: Bryndís Haraldsdóttir

Virðulegur forseti. Ég þakka hæstv. ráðherra fyrir að koma fram með þessa mikilvægu tillögu og fyrir þá umræðu sem hefur skapast. Ég ætla að segja að það væri hægt að halda hér langa ræðu og eins og hæstv. ráðherra kom inn á að væri í rauninni hægt að taka sérstakar umræður, eða langar umræður um hvern og einn punkt sem hér er undir. Mig langar bara nefna að það hefur í of langan tíma verið talað um hugverkaiðnaðinn sem svona einhverja hliðarbúgrein, sem einhverja framtíð, eitthvað huggulegt kósí, og mér finnst eins og við séum ekki alveg að átta okkur á að við erum að tala um raunverulega stoð í íslensku atvinnulífi. Í kringum Covid þá töluðum við um að útflutningsverðmæti hugverkageirans væri 20% af öllu útflutningsverðmæti Íslands, þannig að þetta er raunveruleg stoð.

Við höfum náð verulegum árangri í því hvað við erum að leggja til í rannsóknir og þróun. Við erum komin í 2,8% af vergri landsframleiðslu og langstærsti hlutinn af því, 72%, kemur frá einkageiranum, fyrirtækjunum sjálfum. En hið opinbera er líka mikilvægur þátttakandi í því að ýta undir frekari rannsóknir og þróun, ýta undir nýsköpun í samfélaginu og ég held að við höfum svo ofboðslega góða sögu að segja af þeim aðgerðum sem við höfum farið í kannski á síðustu tíu árum eða svo þar sem aðgerð eftir aðgerð hefur orðið þess valdandi að ýta undir og byggja frekar undir þessa stoð. Þar er af mörgu að taka og væri efni í sérstaka umræðu.

Mig langar að segja að við fengum þetta mál inn til okkar í allsherjar- og menntamálanefnd í fyrra. Það kom reyndar bara undir vorið þannig að við náðum ekki að ljúka því. Það komu umsagnir þannig að við náum aðeins að snerta á málinu í nefndinni. Mér finnst málið mjög áhugavert og myndi mjög gjarnan vilja taka það fyrir þar. Það er alveg ljóst að 1. kaflinn á klárlega heima í allsherjar- og menntamálanefnd, sem eru aðgerðir sem styðja markmið í háskóla- og vísindastarfi og allir liðirnir þar undir eru beintengdir því sem við erum að fjalla um í allsherjar- og menntamálanefnd.

Það er líka alveg rétt hjá hv. þm. Gísla Rafni Ólafssyni að allir punktarnir í 2. kaflanum hafa með atvinnumál að gera og gæti þar af leiðandi farið í atvinnuveganefnd. Svo er 3. kaflinn. Hann ætti eiginlega heima í umhverfis- og samgöngunefnd eða jafnvel í utanríkismálanefnd þegar kemur að netöryggi. Það er nú stundum svo að sviðið er vítt. Ég ætla að hrósa hv. þm. Gísla Rafni Ólafssyni fyrir raunveruleg rök fyrir því að þetta mál ætti mögulega heima í annarri nefnd en hér er lagt til af ráðherra, annað en kannski þessi umræða sem við vorum í fyrr í dag þar sem við vorum að takast á við einhvers konar rökleysu. Ég ætla sem sagt ekki að hafa neitt sérstaklega stórar skoðanir á því hvert málið fer. Mér finnst það geta átt heima í ýmsum nefndum. Ég mun ekki veigra mér við að taka það til umfjöllunar í allsherjar- og menntamálanefnd en það er sagt að sú nefnd sé stór og víðfeðm og taki yfirleitt við flestum stjórnarmálum þannig að það má vel færa rök fyrir því að það geti átt heima annars staðar.

Að öðrum kosti, hvort sem við munum fjalla um þessa þingsályktunartillögu þar eða ekki, þá held ég að það sé alveg ljóst að við munum eiga fundi með hæstv. ráðherra um þá punkta í aðgerðaáætluninni sem lúta sérstaklega að okkar nefnd, að menntamálunum. Við höfum reyndar þegar hafið samtal við hæstv. ráðherra um það sem við höfum fengið kynningu á, breytingarnar á reiknilíkaninu fyrir fjármögnun háskólanna. Við höfum reyndar líka haft tækifæri til að heimsækja Háskóla Íslands og fá kynningu á starfseminni þar og okkur bíður spennandi vetur í hv. allsherjar- og menntamálanefnd að fjalla um menntamálin á öllum stigum menntunar.


Ræðumaður: Áslaug Arna Sigurbjörnsdóttir

Virðulegi forseti. Ég þakka hv. þingmanni fyrir þessar ábendingar. Það er auðvitað þannig með þessa þingsályktunartillögu að hvert og eitt atriði gæti verið sérstök umræða á þinginu. Hér er farið yfir mjög stórt svið og mjög mörg atriði og eðli málsins samkvæmt komumst við aldrei yfir allt. Hér er auðvitað ekki verið að skilja neinar greinar eftir. Það er engan veginn ætlunin eða línan í þessari tillögu heldur einmitt lögð áhersla á þverfaglega nálgun og það á jafnt við um félags- og hugvísindin og aðrar greinar. Félagsvísindin eru gríðarlega mikilvæg til að takast á við stafræna þróun, ekki síst gervigreind svo að dæmi sé tekið. Það er aftur á móti þannig varðandi þær greinar sem eru teknar hér sérstaklega fram í einum kafla, sem hv. þingmaður er upptekinn af að sé einhvern veginn til þess að svara einungis þörfum atvinnulífsins, að við höfum verið að tala um hvernig við getum fjölgað nemendum í þessum greinum í mörg ár af því að við erum mjög aftarlega þegar kemur að samanburði við önnur lönd. Okkur vantar verulega sérfræðinga á þessu sviði svo að fyrirtæki ákveði að vera hér á Íslandi og það er hagsmunamál fyrir Ísland. Háskólarnir hafa auðvitað reynt þetta en það hefur ekki tekist. Hlutfallið hefur verið um 19% frá 2001, í 22 ár hefur hlutfallið í þessum greinum algjörlega staðið í stað. Við erum að setja okkur markmið og átta okkur á því hvernig við getum fjölgað í þessum greinum en það veikir ekki aðrar greinar eða segir að þessar greinar séu mikilvægari heldur snýst þetta um það hvernig við getum stutt þessa grein þar sem við höfum dregist aftur úr. Við erum í 84. sæti meðal þjóða, þetta dregur úr samkeppnishæfni Íslands alþjóðlega. Þetta dregur okkur niður þegar við erum að bera okkur saman við önnur lönd, hvort hér geti komið upp ný tækifæri og fjölbreytt störf, og þá vantar okkur fólk á þessum sviðum. Það er hagsmunamál fyrir alla Íslendinga og samfélagið allt, ekki einstök fyrirtæki, og þess vegna er það sérstaklega sett hér á dagskrá en minnkar ekki vægi annarra greina sem allar munu blómstra í nýju fjármögnunarmódeli.


Ræðumaður: Áslaug Arna Sigurbjörnsdóttir

Virðulegur forseti. Ég þakka bara hv. þingmanni fyrir. Varðandi það þá er það kannski ekki verkefni háskólaráðherra að setja beint á dagskrá hvað háskólar eigi að kenna, í umhverfi sjálfstæðra háskóla, en það er mikilvægt að búa til hvata fyrir háskólana til að ýta undir og kenna ákveðnar greinar. Það höfum við gert með samstarfi háskólanna þar sem þeir byrja með nýjungar og nýjar leiðir og þetta væri einmitt eitthvað sem myndi uppfylla þær kröfur sem þar koma fram, að bjóða upp á nýjar leiðir sem styðja við nýsköpun og aðra þætti. Þannig að þetta er eitthvað sem algerlega ætti að taka til umræðu og ég bara fagna því að hv. þingmaður komi með þessar athugasemdir hér og sé ekkert því í vegi að háskólarnir fari ekki að huga betur að þessu enda erum við í fyrsta skipti að fjármagna háskólanám með hvata til að tengja sig betur við nýsköpun og tengja sig við samfélagslegar áskoranir sem hefur ekki verið áður og þar eru félagslegar áskoranir auðvitað inni.


Ræðumaður: Áslaug Arna Sigurbjörnsdóttir

Virðulegi forseti. Ég þakka hv. þingmanni fyrir og býð hana velkomna á þing. Þetta er mjög mikilvægur punktur og ég held að við eigum alltaf að tala um nýsköpunina þannig að hún sé að nýtast samfélaginu öllu og það gerum við gegnumgangandi með því hvernig við ræðum um að nýta nýsköpun inni í kerfunum okkar, eins og ég talaði um heilbrigðiskerfið. Það á líka við um félagslega kerfið, það á við í menntakerfinu, hvernig við styðjum við fólk með ólíkan bakgrunn og tryggjum að nýsköpunin styðji við fólk með fjölbreyttan bakgrunn og fatlað fólk t.d.

Það er auðvitað tekið á nokkrum þáttum í þingsályktunartillögunni, þ.e. loftslagsmálum og heilbrigðisþjónustu sérstaklega. En þetta voru góðar ábendingar hjá hv. þingmanni og eitthvað sem nefndin þarf að ræða frekar. Það er ýtt undir að nýsköpun ýti undir jöfn tækifæri og að umhverfið verði sem skilvirkast. Það er líka þannig að hugmyndir koma frá einstaklingunum sjálfum og það er fjöldi nýsköpunarfyrirtækja á Íslandi sem eru einmitt að fást við þessa félagslegu þætti, þessar samfélagslegu áskoranir, hvort sem það eru félagslegu þættirnir sem hv. þingmaður nefndi eða samfélagsáskoranir sem blasa við okkur, með öldrun þjóðarinnar og í loftslagsmálum, bara til að taka tvær stórar áskoranir sem við okkur blasa. Einnig að búa til almennt gott stuðningsumhverfi nýsköpunar svo að allar þessar hugmyndir blómstri og að við í kerfunum okkar, hjá stjórnvöldum og stjórnkerfinu, nýtum þær. Það er held ég að lykillinn að því að við ýtum undir þessa félagslegu nýsköpun, eins og hv. þingmaður orðaði það.


Ræðumaður: Áslaug Arna Sigurbjörnsdóttir

Virðulegi forseti. Ég mæli nú í annað sinn fyrir tillögu til þingsályktunar um stefnumótandi aðgerðir til eflingar þekkingarsamfélagi á Íslandi til ársins 2025. Tillaga þessi felur í sér stefnu og aðgerðaáætlun á sviði háskóla- og vísindastarfs, í nýsköpun og hugverkaiðnaði, í fjarskiptum, upplýsingatækni og netöryggi. Við flutning þessara málaflokka til háskóla-, iðnaðar- og nýsköpunarráðuneytisins skapaðist grundvöllur og tækifæri fyrir markvissa stefnumótun og stjórnsýslu á þessum sviðum með aukinn vöxt, verðmætasköpun og velsæld að leiðarljósi.

Saga atvinnu og efnahagslífs á lýðveldistímanum hefur einkennst af uppgangi og samdrætti á víxl í helstu atvinnugreinum þjóðarinnar. Einsleitni í atvinnuháttum hefur aukið áhrif slíkra breytinga á afkomu þjóðarbúsins. Til framtíðar skiptir það mjög miklu máli fyrir afkomu þjóðarinnar að auka fjölbreytni í efnahagslegum stoðum þjóðarbúsins. Þannig varð til sú sýn mín að lykillinn að bættum lífsgæðum þjóðarinnar og auknum tækifærum í atvinnulífi felist í hinni ótakmörkuðu auðlind, hugvitinu, sem verði grunnurinn að stærstu útflutningsgreinum þjóðarinnar.

Virðulegur forseti. Í fyrstu er í tillögunni fjallað um aðgerðir sem styðja við markmið í háskóla- og vísindastarfi. Íslenskir háskólanemar eiga skilið betra háskólanám og samfélagið á skilið að hér séu háskólar á heimsmælikvarða. Þangað eigum við að stefna. Hin Norðurlöndin hafa öll átt skóla á meðal 100 bestu háskóla í heimi og við eigum frábæra kennara og hæfileikaríka og metnaðargjarna nemendur sem hafa staðið sig vel í erlendum háskólum,  komandi úr íslenskum háskólum, en kerfið hefur leitt til ákveðinnar sóunar og hvorki veitt skólunum þann stuðning né búið til hvata sem er forsenda framúrskarandi árangurs. Margt er framúrskarandi gott í íslenskum háskólum en við getum gert betur og í síðustu viku kynnti ég kerfisbreytingu sem ætlunin er að fara í við úthlutun fjármagns til háskólanna. Farnar verða nýjar árangurstengdar leiðir til að hvetja skólana til dáða og eitt af því sem ætlunin er að gera, sem mig langar að nefna sérstaklega í þessari ræðu í dag, því ég næ aldrei að fara yfir alla þingsályktunartillöguna, er að ýta undir enn meira fjarnám og nútímalegri kennsluaðferðir.

Enginn maður stígur tvisvar í sömu ána því áin er aldrei sú sama og maðurinn er aldrei sá sami. Einhvern veginn svona er þekkt tilvitnun í heimspekinginn Herakleitos en með þessum orðum lýsti hann því að um árfarveginn rennur alltaf nýtt vatn og að hver einstaklingur breytist jafnt og þétt með tímanum. Í síðustu viku þá gaukaði móðuramma mín að mér blaðaúrklippu frá árinu 1984. Hún hefur geymt hana í nærri 40 ár vegna þess að í blaðinu var umfjöllun um dóttur hennar sem hún missti, móður mína Kristínu Steinarsdóttur kennara. Umfjöllunin var um það að nokkrir kennarar ætluðu sér að fara um landið til að gefa landsbyggðarfólki kost á að kynnast tölvum og tölvunotkun. Orðrétt sagði í greininni frá 1984:

„Aðstöðumunur milli landsbyggðarmanna og þeirra sem búa í þéttbýlinu við Faxaflóa er afar mikill hvað varðar tækifæri til tölvunáms. Tölvuskólarnir eru nær allir í Reykjavík og landsbyggðarmenn verða að leggja í tímafrekt og kostnaðarsamt ferðalag þangað, til þess að tileinka sér hina nýju tækni.“

Jafnframt kom fram að ætlunin væri að bjóða fötluðu fólki ókeypis aðgang að þessum tölvunámskeiðum. Vatn úr mörgum án hefur runnið til sjávar frá því að elsku mamma lagði land undir fót og ýmislegt hefur breyst á nærri 40 árum en samt er það svo, líkt og Herakleitos hélt fram, að í allri breytingu er einhver stöðugleiki og í þessu tilviki er stöðugleikinn því miður sá að enn er ólíðandi aðstöðumunur milli þeirra sem búa úti á landi og þeirra sem búa á höfuðborgarsvæðinu. Enn hefur fólk sem býr úti á landi ekki sömu tækifæri til náms og höfuðborgarbúar. Í hvert einasta sinn sem ég er með skrifstofu utan höfuðborgarsvæðisins kemur til mín fólk sem langar að læra, tileinka sér nýja þekkingu og hæfni, styrkja sig og efla en búa á sama tíma í sinni heimabyggð. Alls staðar er spurt: Af hverju bjóða háskólarnir ekki upp á enn meira fjarnám? Blessunarlega hefur fjarnám aukist stórlega undanfarin ár. Sumir háskólar eins og Háskólinn á Bifröst og Háskólinn á Akureyri hafa eflt fjarnám verulega og enn fleiri skólar eru að sækja fram, m.a. í gegnum samstarf háskólanna, og má þar t.d. nefna átak þeirra til að efla íslenskukennslu með fjarnámi og auka leikskólakennaranám í gegnum fjarnám. Í október verður aftur úthlutað fjármagni til samstarfs háskólanna og það er von mín að skólarnir sýni frumkvæði og metnað og sendi inn umsóknir sem opna skólana enn betur fyrir fólki alls staðar að úr samfélaginu, m.a. í gegnum aukið fjarnám.

En enginn maður stígur tvisvar í sömu ána því áin er aldrei sú sama og maðurinn er aldrei sá sami. Ekki síst vegna þess verður allt skólakerfið að stíga inn í nútímann, horfast í augu við að áin er ekki sú sama og þegar Háskóli Íslands tók til starfa 1911 til að mennta presta, lækna, lögfræðinga, og horfast í augu við að nemendur eru núna með allt aðrar kröfur, væntingar, drauma og þrár. Við verðum að mæta nýjum veruleika, nálgast nemendur á þeirra heimavelli alveg eins og mamma mín heitin lagði sig fram um að gera fyrir svo margt löngu.

Virðulegi forseti. Mig langar að nefna nokkra aðra þætti í þingsályktunartillögunni sem ég get ómögulega farið yfir í einni ræðu en við höfum stigið risastórt skref í eflingu umhverfis nýsköpunar á liðnum árum. Við erum nú í 20. sæti meðal þjóða í að vera besta nýsköpunarland í heimi. Við viljum gera betur og það eru nokkrir þættir sem valda því að við erum ekki hærri á þeim lista. Ég vona líka að markmið allra stjórnmálamanna sé að hagræða í ríkisrekstri og veita á sama tíma betri þjónustu, koma í veg fyrir sóun, nýta fjármunina sem best og að við þorum að ráðast í kerfisbreytingar þar sem þess er augljóslega þörf. Bæði á það við um háskólana og nýsköpunina. Við viljum að styrkir og fjárfestingar ríkisins í nýsköpunarumhverfinu séu á þeim sviðum þar sem markaðsbrestur er til staðar. Við viljum að það sé yfirsýn og gagnsæi og að umsýslukostnaði sé haldið í lágmarki. Umhverfi rannsókna og þróunar hefur styrkst verulega á síðustu árum og í síðasta ári fóru rúmlega 8 milljarðar kr. í gegnum stuðningskerfi opinberra samkeppnissjóða og mun fleiri milljarðar ef fleiri sjóðir eru teknir með í myndina. Stuðningskerfið verður að vera gott svo nýjar hugmyndir og frumkvöðlastarf verði að veruleika og  skapi bæði ný störf og verðmæti fyrir íslenskt samfélag.

Í dag eru 55 sjóðir á sviði rannsókna, þróunar og nýsköpunar og a.m.k. 40 þeirra eru með sérstakar stjórnir. Samtals teljast því vera 136 stjórnarmenn í þeim 40 sjóðum sem upplýsingar fundust um. Þetta er partur af þeirri vinnu sem hér er nefnd í tillögu til þingsályktunar, það þarf að fara í yfirferð á þessu sjóðaumhverfi öllu saman, gera betur, nýta fjármuni betur og hafa það ekki síst aðgengilegra og einfaldara að sækja um fyrir þau litlu fyrirtæki og fólk sem er oft eitt að byrja með hugmyndina sína. Aðgengi að þessum sjóðum er mjög misgott. Um helmingur sjóðanna er í umsýslu Rannís þar sem má nálgast upplýsingar um starfsemi þeirra, aðrir sjóðir eru með eigin heimasíðu eða með undirsíðu hjá ráðuneytum eða í einhverjum tilvikum bara í fréttatilkynningum ráðuneyta. Umsóknarkerfin eru líka mjög mörg og mismunandi og margir klukkutímar og dagar sem fara í það hjá litlum fyrirtækjum og frumkvöðlum. Þetta er allt frá umsóknum á pappírsformi yfir í rafræn umsóknarform. Af þeim rúmu 8 milljörðum sem fara til úthlutunar má gera ráð fyrir því að a.m.k. 5–10% af fjárframlögunum fari í umsýslukostnað og því má áætla að a.m.k. 800 millj. kr. fari í umsýslukostnað sem er ómældur kostnaður fyrir atvinnulífið og gjarnan frumkvöðla sem verja líka vinnu í ráðgjöf við umsóknir sem eru oft á tíðum torskildar og flóknar. Á þessu er tekið í þessari þingsályktunartillögu og er í forgangi hjá mínu ráðuneyti að vinna að nú.

En það eru fleiri vandamál sem við stöndum frammi fyrir og hægt er að fara hér yfir, m.a. við innleiðingu stafrænna lausna og nýsköpunar í okkar eigin kerfi og þá langar mig að nefna heilbrigðiskerfið sérstaklega. Í greiningu ráðgjafarfyrirtækisins McKinsey kemur fram að starfsfólki Landspítalans muni fjölga um 36% og rekstrarkostnaður aukast um 90% ef þróunin áfram verður óbreytt til ársins 2040. Kostnaðurinn væri þá t.d. að fara, ef við tökum árið 2019 þegar þessi greining var gerð, úr 78 milljörðum í 148 milljarða. Aukinn kostnaður stafar auðvitað líka af lýðfræðilegum breytingum þar sem íbúum landsins fjölgar og þeir lifa lengur en fyrri kynslóðir en á hinn bóginn sýnir í sömu greiningu að ef brugðist verður við með nýjum ferlum, stafrænum lausnum, nýsköpun og tækni þá mun aukin þjónusta ekki leiða til nema 3% fjölgunar starfsfólks og 30% hækkunar á heildarkostnaði til ársins 2040. Þar horfum við fram á gjörbreytta mynd.

Við eigum framúrskarandi fyrirtæki á heilbrigðissviði, framúrskarandi nýsköpunarfyrirtæki og rannsókna- og vísindafólk sem hefur komið með lausnir á heimsmælikvarða og eru nýttar um allan heim. Hér þurfum við að horfa í eigin barm og átta okkur á því hvernig við getum nýtt þessar lausnir til að bjóða fólki hér betri þjónustu, nýtt fjármunina betur og ekki síst nýtt þessa ofboðslega góðu tækni og lausnir sem bjóðast annars staðar og eru íslenskar. Hér er mikið verk fyrir höndum og það er því eitt af áherslumálum í þingsályktunartillögunni að innleiða nýsköpun í heilbrigðiskerfið. Við höfum byrjað þar með innleiðingu á stuðningi Fléttunnar sem hefur nú þegar skilað sér í þeim mikilvæga árangri að heilbrigðisstofnanir eru farnir að versla við íslensk hugvitsfyrirtæki.

Virðulegur forseti. Gervigreindin er auðvitað líka farin að hafa áhrif á allt okkar líf. Það á ekki síst við um nám og kennslu á ýmsum skólastigum, Íslenska er annað tungumálið sem innleitt var hjá ChatGPT og það var mikilvægt skref fyrir okkur til að nýta okkur gervigreindina en sýnir einnig hversu tæknivædd við erum sem þjóð. Gervigreindin verður mikilvægur þáttur og er orðin það í rannsóknum, þróun og nýsköpun og iðnaði og öllu menntakerfinu. Hröð tækniþróun og viðvarandi krafa samfélagsins um nýtingu stafrænna lausna til að skapa tækifæri geta aukið lífsgæði en veldur því að viðfangsefnið býr líka til óþrjótandi uppsprettu nýrra áskorana.

Sérstaða Íslands sem eyju fjarri öðrum löndum gerir ríka kröfu til fjölda og áreiðanleika fjarskiptasæstrengja. Netárásir hafa aldrei verið fleiri og veikasti hlekkurinn er fólginn í andvaraleysi, vanþekkingu og mannlegum mistökum. Þess vegna höfum við sett á netöryggisaðgerðaáætlun, þá fyrstu á Íslandi, þar sem hægt er að fylgjast með rafrænt hvernig fram vindur sem er mikilvægt til þess að við verjum okkur betur.

Í þingsályktunartillögunni er kynntur fjöldi aðgerða sem styðja við markmið í fjarskiptum og upplýsingatækni og netöryggi til að bregðast við þessum framtíðaráskorunum. Þar má Ísland ekki dragast aftur úr og þar megum við ekki sofna á verðinum. Ísland má ekki dragast aftur úr í gagnaflutningi til landsins því við viljum vera eftirsóknarverður áfangastaður nýsköpunar og tæknifyrirtækja áfram. Ísland verður að vera samkeppnishæft að öllu leyti og íbúar á landsbyggðinni þurfa að hafa sama aðgengi og íbúar á stór-höfuðborgarsvæðinu. Í nútímasamfélagi er það einfaldlega forsenda þess að koma á jafnrétti óháð búsetu að tryggja að bæði störf og nám geti í auknum mæli verið óháð staðsetningu.

Margt annað er hér í þingsályktunartillögunni sem ég myndi vilja nefna. Við vorum að fá nýjar tölur um hvar við stöndum þegar við berum okkur saman í nýsköpun í heiminum og þar stöndum við í stað í 20. sæti núna á milli ára. Það sem er áhugavert er að það sem dregur okkur einna mest niður er bæði erlend fjárfesting sem og hvað við útskrifum fáa úr STEM-greinunum svokölluðu, raungreinum, vísinda- og tæknigreinum. Þar erum við í 84. sæti meðal þjóða. Þá er tekið á jafnréttismálum bæði er varða háskólana okkar þar sem staða drengja er ekki nógu góð. Það er tekið á nýsköpunarmálum þar sem staða kvenna er ekki nógu góð og það er tekið á jafnréttismálum líka varðandi fjarskiptamálin og netöryggi, stafvæðingu og hvernig það snertir jöfn tækifæri.

En, virðulegi forseti, með þá framtíðarsýn að leiðarljósi sem kemur fram í þingsályktunartillögu þessari tel ég forsenda vaxtar felast í breyttum áherslum í menntakerfinu, vísindum, nýsköpun, iðnaði og upplýsingatækni, gervigreind, öflugum fjarskiptum og netöryggi. Verði tillagan sem ég mæli hér fyrir samþykkt sem þingsályktun heiti ég því að hrinda í framkvæmd þessum stefnumótandi aðgerðum til eflingar þekkingarsamfélagi á Íslandi og hlakka til að fá þingið með mér þar í lið. Þar getum við leyst úr læðingi þá krafta sem myndast við samþættingu hugmynda og hreyfiafls í þessum málaflokkum, til fjölgunar nýrra starfa og tækifæra sem auka vöxt og verðmætasköpun íslensks samfélags og styðja við velsældarmarkmið stjórnvalda.

Virðulegur forseti. Ég hef lagt til að að lokinni þessari umræðu verði tillögunni vísað til hv. allsherjar- og menntamálanefndar. Aftur á móti eru sjónarmið um það að við séum hér að tala um útflutningsgrein atvinnulífs og nýsköpunar og að tillagan eigi því betur heima hjá atvinnuveganefnd. En auðvitað á hún í rauninni líka heima í umhverfis- og samgöngunefnd þar sem hér er m.a. fjallað um fjarskipti og netöryggi. En ég vil fá að heyra sjónarmið þingmanna um þetta.


Ræðumaður: Áslaug Arna Sigurbjörnsdóttir

Virðulegi forseti. Ég mæli fyrir frumvarpi til laga um breytingu á lögum um fjarskipti, lögum um íslensk landshöfuðlén og lögum um Fjarskiptastofu. Frumvarpið var áður flutt á síðasta þingi en náði ekki fram að ganga og er nú endurflutt með nokkrum breytingum. Breytingarnar fela í sér að fallið er frá tillögu um breytingu á lögum um fjarskipti sem varðar reglugerð Evrópuþingsins og ráðsins sem kveður á um undanþágur frá reglum um fjarskiptaleynd til að gera rafrænum þjónustuaðilum tímabundið kleift, með sérhæfðum hugbúnaði, að vakta hvort umferð um þeirra kerfi innihaldi barnaníðsefni. Umrædd reglugerð Evrópuþingsins hefur ekki verið tekin upp í EES-samninginn og undanþágan sem um ræðir og beiting hennar er viðameiri en fyrra frumvarp gerði ráð fyrir og þykir því rétt að bíða með lögfestingu á henni. Með þessum breytingum er því 1. og 3. gr. fyrra frumvarps felldar brott. Aðrar breytingar sem gerðar hafa verið snerta umsagnir sem bárust við þinglega meðferð og rétt þykir að taka tillit til. Þannig er fallið frá því að skráningarupplýsingar um skráningu léna þurfi að innihalda símanúmer rétthafa og tæknilegs tengiliðs í breytingum á lögum um íslensk landshöfuðlén. Nægilegt sé að netfang rétthafa og tæknilegs tengiliðs séu gefin upp og ákvæði um það verði í einum staflið, d-lið, í 2. mgr. 9. gr. laganna, sbr. 2. gr. frumvarpsins. Þá er fallið frá því að orðin „eftir því sem við á“ séu í frumvarpstextanum í nýjum málslið sem lagt er til að bætist við 5. mgr. 25. gr. laga um Fjarskiptastofu og varðar þagnarskyldu stofnunarinnar um gögn um fjarskiptaöryggi samkvæmt fjarskiptalögum og um starfsemi netöryggissveitar samkvæmt lögum um öryggi net- og upplýsingakerfa mikilvægra innviða.

Þar sem um er að ræða breytingu á þremur lögum er forsaga og undirbúningur frumvarpsins mismunandi. Bæði áformin um lagasetninguna og frumvarpið sjálft voru birt í samráðsgátt en breytingarnar eru settar fram af ólíkum ástæðum. Þannig snúa breytingar á fjarskiptalögum varðandi heildsöluaðgang að fjarskiptanetum að markmiðum laganna en ákvæði um þagnarskyldu Fjarskiptastofu varðar stjórnsýslu stofnunarinnar. Breytingar á lögum um íslensk landshöfuðlén eiga rætur í vinnu sem hefur átt sér stað til að mæta netglæpum. Ábendingar frá stjórnvöldum hér á landi hafa borist um nauðsyn þess að lögfesta lágmarksskráningarupplýsingar varðandi skráningu léna í rétthafaskrá sem ekki hafa verið tiltækar fram að þessu, auk upplýsingaskyldu skráningarstofu og skráningaraðila til tiltekinna stjórnvalda samkvæmt beiðni þeirra og skyldu sömu aðila til að aðstoða við rannsókn sakamála.

Virðulegi forseti. Fjarskipti gegna lykilhlutverki til að tryggja mikilvæga innviði samfélagsins og eru grundvöllur fyrir þjónustu á svo mörgum sviðum. Því er sérstaklega mikilvægt að huga að því að öll umgjörð fjarskipta sé eins og best verður á kosið. Þrátt fyrir að Ísland standi mjög framarlega í alþjóðlegum samanburði hvað varðar grunnlag fjarskipta, þ.e. gæði og fjölda háhraðanettenginga á landsvísu, er einnig mikilvægt að tryggja næsta lag, þ.e. öryggi fjarskiptanna, til að grunnvirki þeirra nýtist sem best. Nauðsynlegt er að hafa frumkvæði á þessu sviði til þess að halda í við tækniþróun og nýta þau tækifæri sem bjóðast til úrbóta. Í samræmi við þetta er þörf á nýju ákvæði í gildandi fjarskiptalögum um opinn aðgang að fjarskiptanetum sem hafa notið ríkisaðstoðar. Setja þarf ný viðmið um verðlagningu slíkra neta og mikilvægt er að veita Fjarskiptastofu heimild til að skera úr um ágreining varðandi verðlagningu þegar hann er til staðar. Jafnframt er lagt til að stofnunin fái heimild til að veita undanþágu frá kröfu um að heildsöluaðgangur skuli byggjast á verðsamanburði, ef fyrirhuguð nýting á fjarskiptanetinu mun ekki standa undir slíku heildsöluverði. Á þessu er tekið í 1. gr. frumvarpsins.

Virðulegur forseti. Með breytingunum sem eru lagðar til í frumvarpinu um lög um íslensk landshöfuðlén er markmiðið að auka getu til að sporna við netglæpum og auðvelda þar lögreglu og eftir atvikum þar til bærum stjórnvöldum að takast á við glæpi á netinu með því að skerpa á heimildum lögreglu og verklagsreglum um samskipti milli lögreglu og skráningarstofu íslenskra léna. Breytingunum er ætlað að mæta því. Það er skýrar vísað til hvaða brota á almennum hegningarlögum heimild til lokunar léna nær til samkvæmt lögunum, auk upplýsingaskyldu skráningarstofunnar og skráningaraðila til tiltekinna stjórnvalda samkvæmt beiðni þeirra og síðan skyldu sömu aðila til að aðstoða við rannsókn sakamála.

Í 2. gr. frumvarpsins er með ákveðnum hætti verið að styðja við þetta með tillögu um breytingu á 2. mgr. 9. gr. laga um íslensk landshöfuðlén. Þar er lagt til að auka kröfur um lágmarksskráningarupplýsingar til að gera það auðveldara að afla upplýsinga um ábyrgðaraðila tiltekinna léna í tengslum við rannsókn mála hjá lögreglu og öðrum stjórnvöldum. Ætlunin er að auðvelda lögreglu og eftir atvikum öðrum þar til bærum yfirvöldum að takast á við glæpi á netinu með því að skerpa á heimildum og verklagsreglum milli lögreglu og skráningarstofu íslenskra léna.

Í 3. gr. frumvarpsins er síðan lögð til breyting á b-lið 1. mgr. 11. gr. laganna sem varðar heimildir lögreglu til að krefjast þess, að undangengnum dómsúrskurði, að skráningarstofa loki léni sem skráð er undir íslensku landshöfuðléni í nánar tilgreindum tilvikum. Með breytingunni er í frumvarpinu vísað til efnis sem er til þess fallið að hvetja til eða stuðla að broti á almennum hegningarlögum sem varðað getur að lögum sex ára fangelsi eða miðlun efnis sem getur varðað við önnur hegningarlagaákvæði sem hafa lægri refsingu. Er upptalning ákvæða almennra hegningarlaga sett fram til að hægt sé að bregðast við stafrænu kynferðisofbeldi og hatursorðræðu. Með þessari breytingu er ætlunin að brot gegn persónulegum hagsmunum njóti ekki lakari verndar en t.d. brot gegn fjárhagslegum hagsmunum á borð við fjársvik og þjófnað.

Skilyrðið í b-lið um að ríkir almanna- eða einkahagsmunir þurfi að vera til staðar til að krafist verði lokunar léns er nýmæli í lögunum. Er skilyrðið sambærilegt því sem er að finna í ákvæði 83. gr. laga um meðferð sakamála er varðar stafrænar rannsóknarheimildir. Mat á því hvort að ríkir almanna- eða einkahagsmunir þurfi að vera staðar þarf ávallt að fara fram þegar krafist er lokunar léns en í lögum um meðferð sakamála, nr. 88/2008, er ekki vísað til opinberra mála lengur heldur sakamála og því er í b-lið 3. gr. frumvarpsins lagt til að vísað verði til rannsóknar sakamáls í stað opinbers máls.

Í 4. gr. frumvarpsins er síðan lagt til að lögfest verði ný grein, 11. gr. a, sem geymir þá heimild skráningarstofu til að veita lögreglu og héraðssaksóknara, netöryggissveitinni og Persónuvernd upplýsingar um rétthafa léns og tæknilegan tengilið þess. Mikilvægt er að skráningarstofa geti veitt löggæsluyfirvöldum þessar upplýsingar í tengslum við rannsókn sakamála, netöryggissveitinni í tengslum við greiningu netöryggisatvika og til að geta tekið á t.d. svikapóstsmálum, en Persónuvernd berast oft kvartanir á grundvelli persónuverndarlaga.

Virðulegi forseti. Í fjórða og síðasta lagi er í 5. gr. frumvarpsins að finna tillögu um breytingu á lögum um Fjarskiptastofu með því að lögfesta þagnarskyldu stofnunarinnar vegna gagna og upplýsinga um netöryggi á sviði fjarskipta. Þagnarskyldan varðar viðkvæm öryggisgögn og nauðsynlegt er að þau séu undanþegin upplýsingarétti almennings. Sambærilegt ákvæði er að finna í fjarskiptalögum og lögum um öryggi net- og upplýsingakerfa mikilvægra innviða og það er óheppilegt að þagnarskyldan sé ekki til staðar í lögum um Fjarskiptastofu í tengslum við stjórnsýsluframkvæmd stofnunarinnar, en um er að ræða gögn sem teljast sérstaklega viðkvæm og mikilvæg í rekstri fjarskiptafyrirtækja.

Virðulegur forseti. Eins og heyra má af þessari yfirferð minni yfir ákvæði frumvarpsins eru hér á ferðinni breytingartillögur varðandi aðgengi að fjarskiptanetum og stjórnsýslu Fjarskiptastofu sem skipta máli. Það er mikilvægt að auka kröfur um lágmarksskráningarupplýsingar og skerpa á skyldu skráningarstofu og skráningaraðila að verða við tilmælum lögreglu um aðstoð. Þetta er gert til að leggja baráttunni gegn netglæpum lið. Ég trúi því að allir geti tekið undir slíkt og að nefndin skoði þetta mál að nýju eftir breytingar sem gerðar voru vegna athugasemda sem komu fram á síðasta löggjafarþingi.

Virðulegi forseti. Ég hef nú gert grein fyrir efni frumvarpsins í stórum dráttum og legg til að að lokinni þessari umræðu verði því vísað til hv. umhverfis- og samgöngunefndar og 2. umræðu.


Ræðumaður: Birgir Þórarinsson

Frú forseti. Heilbrigð samkeppni meðal fyrirtækja sem selja vörur og veita þjónustu er mikilvæg í hverju samfélagi. Hún hvetur fyrirtækin til dáða, stuðlar að lægra verði og betri þjónustu fyrir neytendur. Að sama skapi er eftirlit með því að eðlileg samkeppni ríki meðal fyrirtækja einnig mikilvæg. Samkeppniseftirlitið hefur ríkar íhlutunarheimildir í lögum. Þessum heimildum verður eftirlitið að beita á skynsamlegan hátt og þola málefnalega umræðu um þær. Eftirlitið má ekki vera seinvirkt, það má ekki draga mál svo árum skiptir og tilkynna svo seint og síðar meir að málin hafi verið látin niður falla eða séu enn til rannsóknar. Það dregur úr samkeppnishæfni atvinnulífsins, dregur úr nýsköpun og leiðir til hærra vöruverðs og færri starfa.

Samkeppniseftirlitið á Íslandi er valdamikið og þær heimildir sem það hefur ganga lengra en víðast hvar í Evrópu. Gott samstarf Samkeppniseftirlitsins og atvinnulífsins er undirstaða heilbrigðra atvinnuþátta. Fréttir síðustu daga af Samkeppniseftirlitinu og misbeitingu valds þess eru slæm tíðindi fyrir okkur öll. Það var nokkuð sláandi að sjá fréttir af því að fyrirtæki hafi verið beitt ólögmætri athugun og sektum upp á 3,5 milljónir á dag af Samkeppniseftirlitinu og eftirlitið jafnvel sakað um ógnarstjórn og einelti í garð fyrirtækja. Vinnubrögð af þessu tagi eru alvarleg. Þeir sem bera ábyrgð á því að eftirlitið beiti valdheimildum sínum með ólögmætum hætti verða að athuga sinn gang og gera hreint fyrir sínum dyrum.

Frú forseti. Ég hef lagt fram á Alþingi fyrirspurn um útvistun verkefna Samkeppniseftirlitsins. Ég tel að það ríki ekki nægilegt gagnsæi um það hverjum Samkeppniseftirlitið er að fela tiltekin verkefni við rannsókn mála og hvað eftirlitið er að greiða fyrir þau. Upplýsa þarf hvernig tryggt er að hæfisreglur séu uppfylltar við aðkeypta vinnu. Ég vona að sjálfsögðu að Samkeppniseftirlitið svari spurningum mínum hratt og vel en þingið hefur ekki sömu heimildir og Samkeppniseftirlitið og getur ekki beitt dagsektum vegna seinagangs.


Ræðumaður: Diljá Mist Einarsdóttir

Herra forseti. Ég vil þakka málshefjanda fyrir framtakið og framsöguna; mikilvæg umræða til að taka hér á þinginu. Virk samkeppni er auðvitað grunnforsenda öflugs efnahagsumhverfis. Samkeppnisumhverfið þarf að vera þannig úr garði gert að hagsmunir almennings séu alltaf hafðir að leiðarljósi en virk og heilbrigð samkeppni skilar mestum ávinningi til neytenda. Slík samkeppni skilar reyndar líka ávinningi fyrir fyrirtækin því að hún stuðlar að bættum rekstri og gagnast þannig samfélaginu öllu. Í síminnkandi veröld skiptir samkeppnishæfni atvinnulífsins miklu máli og því mikilvægt að sömu samkeppnisreglur og -skilyrði gildi hér og á samanburðarmörkuðum.

Fjölmargar breytur hafa haft jákvæð áhrif á samkeppni í íslensku atvinnulífi undanfarin ár og áratugi en aðildin að EES og sala á ríkisrekstri hefur sannarlega skipt sköpum. Virkt og öflugt samkeppniseftirlit er lykilatriði þegar kemur að því að tryggja virka samkeppni og vinna gegn misnotkun fyrirtækja á markaði. Stjórnvöldum er í því skyni falið mikilvægt vald og það er auðvitað mikilvægt að valdheimildirnar séu í lögmætum eftirlitstilgangi, að þingið gæti þannig meðalhófs í þeim efnum. Það er sömuleiðis mikilvægt að samkeppnisyfirvöld, eins og önnur stjórnvöld, haldi sig innan valdheimilda og fari að lögum. Sé það ekki gert, verði misbrestur þar á, verður auðvitað að grípa til aðgerða. Hver hefur annars eftirlit með eftirlitinu? Þá verður að undirstrika mikilvægi þess að eftirlitsstofnanir eins og Samkeppniseftirlitið séu sjálfstæðar í störfum sínum.

Langur málsmeðferðartími mála á borði Samkeppniseftirlitsins er augljós brotalöm í íslensku samkeppnisumhverfi. Þessi langi tími hefur slæm áhrif á alla hlutaðeigandi, bæði þau fyrirtæki sem eru til skoðunar og þá sem kunna að hafa skaðast af samkeppnisbrotum. Með þessari umræðu vekur hv. málshefjandi mikilvæga athygli á stöðu samkeppnisumhverfisins og vonandi getur hæstv. ráðherra nýtt sér gagnlegar ábendingar héðan úr þingsal.


Ræðumaður: Óli Björn Kárason

Nú skulum við hafa þetta á hreinu. Ráðherra leggur fram í ríkisstjórn frumvarp. Ríkisstjórnin samþykkir það frumvarp, þ.e. samþykki fyrir sitt leyti að frumvarpið skuli lagt fram. Frumvarpið fer þá til þingflokka stjórnarflokkanna, þeir fjalla um það, rýna það og eftir atvikum gera þeir fyrirvara sem geta verið efnislegir. Ég gerði grein fyrir efnislegum fyrirvörum við þetta frumvarp en um leið taldi ég mig hafa verið alveg skýran í því að ég tel að þetta sé mikilvægt frumvarp og það sé mikilvægt að það fái efnislega umfjöllun í þinginu. Ég ætlast auðvitað til þess og þingflokkur Sjálfstæðisflokksins ætlast til þess að það sé a.m.k. fjallað um þá efnislegu fyrirvara sem við höfum gert við þetta frumvarp. Þannig vinna allir þrír ríkisstjórnarflokkarnir, hver með sínum hætti og ég hef enga ástæðu til að ætla annað en að þetta mál fái mjög farsælan endi sem verður okkur öllum til sóma.


Ræðumaður: Óli Björn Kárason

Herra forseti. Það er nú einu sinni þannig að menn geta haft athugasemdir við stjórnarfrumvarp og talið að það eigi í þinglegri meðferð að taka breytingum. Ég hef ágæta reynslu af því t.d. að fást við hæstv. forsætisráðherra, bæði sem ráðherra en líka sem samnefndarmann í skemmtilegustu og bestu nefnd sem til er á þinginu, sem er efnahags- og viðskiptanefnd. Þar vorum við að takast á við stjórnarfrumvörp og  vorum að vinna að breytingum á þeim. Hluti af því að stjórnarfrumvörp eru lögð fyrir þingið er að þau kunna að taka breytingum, annars þyrfti ekki þingið, annars væru bara stjórnarfrumvörpin gefin út og þau yrðu að lögum o.s.frv. Þannig að þetta er fullkomlega eðlilegt. Ég hef ákveðnar athugasemdir við þetta frumvarp sem ég fór yfir hér áðan og ég taldi mig gera það með sæmilegum hætti, en það er kannski ekki í fyrsta skipti sem ég tala ekki nægjanlega skýrt. Ég hefði talið betra, í stað þess að koma á fót nýrri stofnun, að það hefði verið fundin leið til að finna annarri stofnun þetta verkefni og þá staldra ég t.d. við Jafnréttisstofu og breyta þá umsvifum hennar og heiti o.s.frv. Það kann að vera að ég sé á villigötum. En þetta kemur  alveg örugglega allt fram þegar við förum að kljást við þetta merkilega frumvarp vegna þess að það er mjög merkilegt og það er mikilvægt að við tökumst á við að afgreiða það með sómasamlegum hætti.

Hitt er annað mál að mér finnst að það sé kannski verið að reyna að finna lausn á vanda þegar kemur að réttindagæslumönnum fatlaðra  og ég hef ákveðnar áhyggjur af því að þetta sé talin vera rétta leiðin.


Ræðumaður: Óli Björn Kárason

Herra forseti. Ég taldi mér rétt og skylt að blanda mér örstutt í þessa umræðu um þetta frumvarp frá hæstv. forsætisráðherra. Það er einhvern veginn næstum því náttúrulegt eðli mitt að fara í varnarstöðu þegar lagt er til að koma á fót nýrri ríkisstofnun og það veit hæstv. forsætisráðherra að þá sprettur hið náttúrulega eðli fram í Óla Birni Kárasyni. En látum það nú liggja á milli hluta.

Það er tvennt sem ég vildi gera hér. Það er annars vegar að koma á framfæri þeim fyrirvörum sem þingflokkur Sjálfstæðisflokksins gerði við þetta frumvarp og hafa nú komið fram hér að einhverju leyti í umræðum. Það er annars vegar ekki að þessari stofnun sé komið á fót heldur fremur hvar hún skuli vera staðsett í stjórnkerfinu. Við teljum að það séu a.m.k. ekki nægjanlega sterk rök enn sem komið er, hvað sem gerist í meðförum þingsins, fyrir því að þessi nýja mannréttindastofnun skuli heyra undir Alþingi.

Ég vil gera sérstaka athugasemd við það sem stendur í greinargerð frumvarpsins, að það séu sérstök rök fyrir því að mannréttindastofnunin heyri undir Alþingi. Sérstök rök eru þau að þar með sé verið að tryggja sjálfstæði stofnunarinnar. Menn eru komnir á hættulega braut ef þeir færa rök fyrir sjálfstæði stofnunar með þessum hætti vegna þess að þá er í rauninni verið að gefa til kynna eða gefa í skyn, sem ég veit að er ekki ætlun hæstv. forsætisráðherra, að aðrar stofnanir, mikilvægar stofnanir okkar sem heyra ekki undir þingið, njóti ekki fulls sjálfstæðis. Þar vil ég nefna t.d. Seðlabanka Íslands. Við vitum að sjálfstæði Seðlabanka Íslands er tryggt með lögum. Með sama hætti væri hægt að gera það með þessa mannréttindastofnun þannig að ef rökin fyrir að tryggja sjálfstæði nýrrar stofnunar eru þau að þá skuli stofnunin heyra undir Alþingi, þá hafna ég þeim. Það verða að vera önnur rök og ég tel að eðli máls samkvæmt sé betra að stofnunin heyri undir framkvæmdarvaldið. Við getum nefnt aðra stofnun sem er sjálfstæð í störfum sínum og heitir Samkeppniseftirlitið.

Mér finnst líka að það hefði mátt huga að því í upphafi hvort að ekki kæmi til greina að færa verksvið annarra stofnana, líkt og forsætisráðherra kom að vísu að í sinni framsögu og nefndi t.d. Jafnréttisstofu, undir þessa nýju stofnun o.s.frv. Þetta er allt sem ég lít á og ég tel mig vita að hæstv. forsætisráðherra er opin fyrir breytingum í þinglegri meðferð og eiga gott samstarf við stjórnskipunar- og eftirlitsnefnd, ef ég fer rétt með, í þessu máli. Ég tek nú undir með hv. þm. Eyjólfi Ármannssyni að það hefði verið betra í mínum huga að það væri í allsherjar- og menntamálanefnd. En ég hygg að rökin fyrir stjórnskipunar- og eftirlitsnefnd séu akkúrat þau að þessi stofnun eigi að heyra undir Alþingi og þess vegna fari málið þangað. Það hefði kannski verið betra að hún færi í nefnd þar sem hv. þm. Eyjólfur Ármannsson er 1. varaformaður ef ég fer rétt með.

Herra forseti. Ég ætla ekki að tefja þessa umræðu frekar. Ég bara ítreka þetta: Sjálfstæði þessarar nýju stofnunar verður ekkert meira tryggt með því að hafa hana undir hatti Alþingis. Ég vara við að menn beiti slíkum röksemdum vegna þess að þá er verið að gefa annað í skyn gagnvart öðrum mikilvægum stofnunum sem eru vissulega sjálfstæðar að lögum og eiga að vera sjálfstæðar og við eigum að standa vörð um það sjálfstæði, hvort heldur sem það er Seðlabankinn, Samkeppniseftirlitið o.s.frv. Hitt er að ég hefði kosið að við horfðum til þess hvort við getum ekki náð ákveðinni hagræðingu í stofnanakerfi þegar kemur að mannréttindum. Ég hygg að allir hér í þessum sal séu tilbúnir til að leggja á sig töluverða vinnu við að tryggja það að hér séu mannréttindi almennt tryggð fyrir alla og sé á þeim brotið sé greið leið fyrir einstaklinga að leita réttar síns. Það þarf ekki alltaf að fara fyrir dómstóla líkt og hv. þm. Eyjólfur Ármannsson taldi rétt vegna þess að þar með erum við hugsanlega að búa til kerfi þar sem þeim sem lakast standa efnahagslega eða öðrum hætti geta í raun ekki leitað réttar síns vegna þess að það er dýrasta úrræðið sem til er að fara fyrir dómstóla.


Ræðumaður: Diljá Mist Einarsdóttir

Virðulegi forseti. Ég þakka hæstv. ráðherra fyrir svarið. Auðvitað snýr þetta mál að því eða er a.m.k. lagt þannig upp að það snúi að því að uppfylla skuldbindingar en við sníðum okkur stakk eftir vexti. Það gilda ekki sömu lögmál um okkar litlu stjórnsýslu og okkar takmörkuðu fjárráð og gilda um samanburðarlönd sem m.a. hafa verið nefnd hérna af hæstv. ráðherra og er gert í greinargerð. Annars bíð ég bara spennt eftir að heyra síðara andsvar hæstv. ráðherra varðandi réttindagæsluna.


Ræðumaður: Diljá Mist Einarsdóttir

Virðulegi forseti. Ég þakka hæstv. ráðherra framsöguna. Málið snýst auðvitað um að koma á fót enn einni ríkisstofnuninni með tilheyrandi umstangi og kostnaði eins og hv. þm. Bergþór Ólason fór hérna yfir áðan. Við hæstv. ráðherra erum auðvitað ósammála um að nýjar stofnanir séu ekki alltaf til óþurftar. Það er hægt að líta til allra landa heims og finna endalaus dæmi um stofnanir sem við gætum komið á fót hér en við erum auðvitað litla Ísland. Stjórnsýslan okkar er smærri í sniðum eins og hæstv. ráðherra þekkir mjög vel. Ráðherrarnir okkar bera til að mynda marga hatta á við kollega þeirra.

Það sem mig langar til að spyrja hæstv. ráðherra út í er að mér finnst það ekki augljóst af frumvarpinu að verkefnin sem eru þar tiltekin falli undir eftirlitshlutverk með framkvæmdavaldinu. Mér sýnist t.d. að stór hluti varði réttindagæslu fyrir fatlaða, störf réttindagæslumanns, sem mér þykir augljóst að ætti að heyra undir framkvæmdarvaldið frekar en þingið eða undirstofnun þingsins. Sjálfstæði stofnunar ræðst síðan ekki af því hvort hún heyrir undir þing eða framkvæmdarvald, við þekkjum það úr stjórnsýslunni. Við eigum aðrar leiðir til að tryggja sjálfstæði. Mig langar að biðja hæstv. ráðherra um að færa sterkari rök fyrir þessum búningi sem hún leggur málið upp í.

Forseti minnir á ræðutíma.


Ræðumaður: Teitur Björn Einarsson

Frú forseti. Eitthvað er málflutningur hv. þm. Andrésar Inga Jónssonar að þynnast. En ég ætla að benda á, fyrst verið er að nefna hérna ýmsar tegundir sem ekki er heimilt að veiða, að það gilda lög um hvalveiðar. Þetta er lögleg atvinnustarfsemi sem byggist á vísindalegum grunni, á ráðgjöf frá Hafrannsóknastofnun. Það er munurinn. Það er kjarni málsins. Frumvarpið snýr að því að banna þessa atvinnustarfsemi. Því er ofureðlilegt og sjálfsagt að málið gangi til atvinnuveganefndar.


Ræðumaður: Teitur Björn Einarsson

Frú forseti. Það frumvarp sem hér um ræðir snýst um að leggja niður heila atvinnustarfsemi, leggja niður heila atvinnugrein, og því er tillaga hæstv. forseta mjög eðlileg ef litið er til þess hvert hlutverk atvinnuveganefndar er samkvæmt þingskapalögum. Þetta ætti ekki að valda miklum ágreiningi en við erum stödd hér í þessari atkvæðagreiðslu um þetta og það er einmitt ágreiningur um þetta. Þá er líka hægt að spyrja á móti: Hvað er það sem hv. þingmaður hefur á móti því að málið gangi til atvinnuveganefndar? Getur það verið að í frumvarpinu sé ekkert fjallað um hin efnahagslegu áhrif sem frumvarpið, ef það verður að lögum, hefur á fjölda fólks sem myndi missa lífsviðurværi sitt, ekkert fjallað um að hér er um að ræða mjög bersýnilegt brot á stjórnarskrá, á atvinnufrelsisákvæði stjórnarskrárinnar? Þetta eru allt atriði, frú forseti, sem eiga heima í atvinnuveganefnd.


Ræðumaður: Diljá Mist Einarsdóttir

Virðulegi forseti. Á dögunum sendi ég ríkisstjórninni bréf þar sem ég hvatti til þess að áhersla yrði lögð á að íslenskt regluverk yrði ekki meira íþyngjandi en nauðsynlegt væri við innleiðingu EES-gerða. Að við hættum að gullhúða eða blýhúða. Ég hafði ekki fyrr póstlagt bréfin en tilefni gafst til að brýna þetta fyrir hæstv. ráðherra hér í þingsal í umræðu um breytingu á lyfjalögum.

MorgunblaðiðÉg ræddi þessi mál í Bítinu á Bylgjunni í morgun. Mér heyrist að á meðan hv. þm. Jóhann Páll Jóhannsson var að leggja sig  hafi ég verið vöknuð eldsnemma til að ræða við Bítið. Þar meðtók ég áskorun um að við stoppuðum ekki við það að rýna nýjar reglur heldur réðumst hér í að vinda ofan af löggjöf þar sem hefur verið gengið of langt við innleiðingu. Bítið á Bylgjunni er fyrir mér miklu meira  þjóðin eða fólkið heldur en margir stjórnmálamenn sem segjast mjög gjarnan tala fyrir þann hóp, og reyndar var á sömu nótum í gær þar sem við þingmenn vorum hvattir til lagahreinsunar  af þessu tilefni.

Virðulegi forseti. Á síðasta þingi samþykktum við að vísu skýrslubeiðni hér til hæstv. umhverfisráðherra um úttekt á gullhúðun undanfarinn áratug í hans ráðuneyti. Það bíða örugglega fleiri en ég spenntir eftir niðurstöðunni en við vitum það auðvitað að allt of oft hefur verið gengið allt of langt við innleiðingu á EES-reglum. Ráðherrar og embættismenn hafa freistast til þess að bæta við hinu og þessu sem íþyngir íslensku atvinnulífi og skellt síðan skuldinni á ESB. Ég hef sannarlega fengið  verri áskoranir en þessar og held að við ættum að taka hér höndum saman við lager- og lagahreinsanir.


Ræðumaður: Birgir Þórarinsson

Frú forseti. Ekkert lát er á straumi hælisleitenda til landsins. Fjölmennasti hópurinn er frá Venesúela, enda auglýsa ferðaskrifstofur þar í landi íslenska velferðarkerfið sérstaklega. Álagið á sveitarfélögin á suðvesturhorninu er mikið, samráðsleysi ríkir af hálfu hins opinbera við sveitarfélögin, húsnæði er á þrotum og viðhorf almennings orðið neikvætt. Kærunefnd útlendingamála ber ábyrgð á því ófremdarástandi sem upp er komið í flóttamannamálum á Íslandi. Nefndin er sjálfstæð í störfum sínum. Úrskurðir nefndarinnar eru endanlegir gagnvart stjórnvöldum. Hvorki ríkisstjórn né Alþingi segja nefndinni fyrir verkum og stjórnvöld geta ekki kært niðurstöðu hennar til dómstóla.

Þetta er valdamikil sjö manna nefnd. Rekstur hennar kostar 273 milljónir á ári. Nefndin ákvað að allir þeir sem koma frá Venesúela skuli fá fjögurra ára vernd og þar með sömu réttindi og Íslendingar í velferðarkerfinu. Þetta vita þeir sem kaupa sér flugfar til Íslands frá Venesúela. Þetta er meginástæða þess að fjölmennasti hópurinn sem sækir um hæli á Íslandi er frá Venesúela. Á sama tíma veitir ekkert annað ríki á Norðurlöndum umsækjendum frá Venesúela fjögurra ára vernd og umsóknir eru fáar.

Útlendingastofnun hefur undanfarið neitað umsækjendum frá Venesúela um vernd hér á landi. Málin bíða nú niðurstöðu kærunefndarinnar. Staðfesti nefndin niðurstöðuna mun straumurinn til landsins minnka verulega og staða þeirra sem fyrir eru í landinu breytast. Ekkert er hins vegar að frétta frá kærunefndinni. Hún er búin að vera að hugsa málin í sex mánuði. Þeir vinna greinilega á hraða snigilsins á þeim bænum. Á meðan heldur straumurinn til landsins frá Venesúela áfram með tilheyrandi álagi fyrir sveitarfélögin og kostnaði fyrir skattgreiðendur. Nefndin gæti stytt þennan tíma með því að lesa skýrslu norsku kærunefndarinnar um stöðu mála í Venesúela. Norðmenn sendu sendinefnd til Venesúela til að kynna sér aðstæður og niðurstaðan er skýr: Ekki er ástæða fyrir fjögurra ára vernd.

Frú forseti. Það er brýnt að löggjafinn grípi inn í þessa endaleysu og stokki upp kærunefnd útlendingamála.


Ræðumaður: Ásmundur Friðriksson

Virðulegi forseti. Þrátt fyrir áhyggjur og ábendingar bæjarstjórnar í Suðurnesjabæ um að sveitarfélagið sé ekki í stakk búið til að taka á móti fjölda hælisleitenda þá verða flutt þangað 120 manns næstu daga. Ekkert samráð hefur verið haft við bæjaryfirvöld vegna fjölda hælisleitenda, fjölda barna sem þurfa á skólavist að halda eða aðra þjónustu sem fylgir því að fá 120 nýbúa í bæinn. Suðurnesjabær annast það verkefni að veita fylgdarlausum börnum skjól og þjónustu og það eitt og sér er mikil áskorun fyrir innviði og þjónustu Suðurnesjabæjar, sérstaklega fyrir félagsþjónustu og barnavernd. Í bókun bæjarráðs Suðurnesjabæjar er lýst þungum áhyggjum af einhliða áformum Vinnumálastofnunar um að taka á leigu húsnæði í Garði til að hýsa stóran hóp af umsækjendum um alþjóðlega vernd. Bæjarráð lýsir einnig áhyggjum af því að innviðir sveitarfélagsins og sú þjónusta sem sveitarfélagið heldur úti fyrir íbúana muni ekki standa undir því að fá þann fjölda umsækjenda um alþjóðlega vernd til búsetu í sveitarfélaginu sem áform eru uppi um samkvæmt fyrirliggjandi upplýsingum. Bæjarráð bendir á að ríkið gæti þess að ganga ekki fram með þeim hætti að íþyngja innviðum og þjónustu sveitarfélagsins þannig að illa verði við ráðið og það leiði til lakari þjónustu við íbúa sveitarfélagsins.

Virðulegi forseti. Sveitarfélagið kallar eftir því að hælisleitendur verði ekki til þess að íbúar búi við lakari þjónustu. Þrátt fyrir þessar óskir bæjarráðs Suðurnesjabæjar og áhyggjur af minnkandi þjónustu við íbúa bæjarins hefur Vinnumálastofnun leigt gamalt elliheimili sem hýsti áður 30 íbúa en á að hýsa 120 umsækjendur. Í Garði búa rúmlega 2.000 manns. Það er sambærilegt og það væri verið að flytja 12.000 hælisleitendur í miðbæ Reykjavíkur ef við notum höfðatöluregluna sem Íslendingar gera svo oft. Á Suðurnesjum eru einnig 100 manns sem búa í ófullkomnu húsnæði, í ólöglegri búsetu við Klettaröð í Reykjanesbæ. Það er komið í algert óefni, virðulegi forseti. Fjöldi hælisleitenda á Suðurnesjum er orðinn allt of mikill.


Ræðumaður: Hildur Sverrisdóttir

Frú forseti. Ég þakka hv. þingmanni aftur fyrir spurninguna. Ég skal hætta að elta ólar við fyrri part andsvarsins. Ég vil bara ítreka það að öll markaðssetning, ég tala nú ekki um gagnvart ungmennum, á hvers kyns tóbaksvörum er einfaldlega bönnuð og ef það eimir enn þá eftir í einhverri skynjun fólks, einhverjar eldri blaðagreinar, erlendar eða hvað það er, þá er það nú bara partur af raunveruleika sem við búum við og ætti kannski ekki að vera forsenda fyrir lagasetningu nú sem er til verndar börnum sem lásu þá ekki þær blaðagreinar.

… íbúafjölda, fjölda fólks eftir íbúafjölda.Varðandi seinni spurninguna þá skal ég viðurkenna að ég skildi ekki alveg hvað þingmaðurinn átti við varðandi þetta hlutfall. Hlutfall á Íslandi er alltaf færra fólk en hlutfall í flestum öðrum löndum — Já. Eins og ég skil ástæðurnar fyrir því að þetta er sett fram í rökstuðningi tilskipunarinnar, er að löggjafinn þar er í rauninni að bera virðingu fyrir því að þetta er íþyngjandi aðgerð og því fleiri sem verða fyrir íþyngjandi aðgerð því meira tillit verði að taka til þess. Þess vegna ítreka ég að þar sem við erum með langtum hærra hlutfall af mentólsígarettureykingamönnum en þvert á móti ekki að gefa neinn aðlögunartíma, ekki nokkurn, ég tala nú ekki um þegar við getum á svona hæpinn hátt rökstutt þetta bann við mentólsígarettunum gagnvart börnunum, þá verð ég að segja enn og aftur: Hér er allt of langt gengið.


Ræðumaður: Hildur Sverrisdóttir

Frú forseti. Ég þakka hv. þingmanni kærlega fyrir þetta andsvar. Ég ætla í rauninni kannski að leyfa mér að svara því bara mjög stutt og skorinort: Öll markaðssetning á tóbaksvörum gagnvart ungmennum er bönnuð.


Ræðumaður: Hildur Sverrisdóttir

Frú forseti. Ég þakka hæstv. heilbrigðisráðherra fyrir framsögu hér öðru sinni á frumvarpi sem hefur marga ágæta og mikilvæga þætti. En það sem er vont og ég hef áður gagnrýnt hér í þessari pontu er að hér er komið frumvarp sem ætlar að banna Salem og Capri bláan og aðrar sígarettur með mentólbragði. Í rökstuðningnum, eins og ráðherra kom inn á, eru börn og ungmenni í forgrunni sem er og væri gott og blessað og sjálfsagt ef hægt væri að færa rök fyrir því að Salem, Capri blár og aðrar mentólsígarettur hefðu einhvern tímann gert börnum eitthvað umfram aðrar sígarettutegundir en svo er einfaldlega ekki. Í frumvarpinu er rökstuðningurinn nefnilega vægast sagt rýr. Þar er eingöngu vísað til þess að líkur séu á að tóbaksneysla hefjist ef tóbaksvörur hafi einkennandi og bragðbætandi bragð, annað en af tóbaki. Eins og segir í greinargerðinni kemur fram í 15. lið formála tilskipunarinnar að í viðmiðunarreglum vegna rammasamnings Alþjóðaheilbrigðismálastofnunarinnar um tóbaksvarnir sé sérstaklega hvatt til þess að innihaldsefni sem auka bragðgæði, skapa þá hugmynd að tóbaksvörur hafi heilsufarslegan ávinning, tengist orku og lífsþrótti eða hafi litunareiginleika séu fjarlægð. Í 16. lið formála tilskipunarinnar er vísað til þess að líkur séu á að tóbaksneysla hefjist ef tóbaksvörur hafi einkennandi bragð annað en bragð af tóbaki.

En, forseti, afleiðingar af þessu frumvarpi eru ekki að bannaðar verði í stórum stíl jarðarberja- eða súkkulaðisígarettur eða eitthvað slíkt sem væri vel skiljanlegt að væru girnilegri börnum en æskilegt væri og hefðu þessa eiginleika eins og greinargerðin kveður á um. Hér er verið að banna mentólsígarettur sem tæplega fjórðungur reykingafólks á Íslandi kýs að reykja umfram aðrar tegundir, mentólsígarettur, sem er ekki nokkur einasta samstaða um á meðal reykingafólks að séu eitthvað bragðbetri en aðrar tegundir. Það eru ekki unglingar að byrja að reykja sem flykkjast til að eiga gæðastundir með mentólsígarettunum. Eins og ég hef áður orðað það hér í þessari pontu eru það Jónína Jónínudóttir og vinkonur hennar í saumaklúbbnum sem eiga sínar gæðastundir úti í sígó með Capri bláum og við ætlum hér að taka það frá þeim og fjórðungi reykingafólks á Íslandi með, að því er mér sýnist, litlum eða engum rökstuðningi.

Forseti. Því miður finnst mér þetta því vera einhvers konar sýndarlýðheilsuaðgerð þar sem hægt er að tikka í box um að hér séum við að koma í veg fyrir að börn byrji að reykja án þess að það sé stutt viðhlítandi gögnum eða rökstuðningi. Það er því einfaldlega engin rökrétt né lögfræðileg stoð fyrir því banni sem frumvarpið felur í sér. Ég legg því til, forseti, að í hv. velferðarnefnd verði frumvarpinu breytt á þann hátt að það haldi sér hvað varðar það að banna sígarettur sem eru vissulega og óumdeilanlega bragðbætandi. Bönnum jarðarberja- og súkkulaðisígarettur hvers konar en mentólbragðið verði fellt þar undan, enda ekki nokkur rökstuðningur fyrir því að það sé yfir höfuð bragðbætandi eða að tóbaksneysla aukist með veru mentólbragðs á markaðnum.

Forseti. EES-samningurinn er mikilvægasta viðskiptasamningssamband sem við Íslendingar eigum en, forseti, stundum er það svo að þær innleiðingar sem okkur er boðið upp á hér eru bara helber vitleysa eins og ég tel þetta tiltekna bann vera. Einnig er það reyndar svo að tilskipunin sem þetta frumvarp byggist á er frá árinu 2014. Hún er sem sagt níu ára gömul og er að mörgu leyti úrelt. Á þeim tíma hafa reykingar farið minnkandi þrátt fyrir að þessi innleiðing hafi ekki átt sér stað. Það er fyrst og fremst vegna forvarna, forseti, því að upplýst umræða um forvarnir er alltaf betri en boð og bönn, ég tala nú ekki um ef forsendur viðkomandi banns eru jafn órökstuddar og hér er raunin.

Forseti. Ég vil að auki tæpa á nokkrum atriðum sem þingflokkur Sjálfstæðisflokksins setti fyrirvara um varðandi þetta mál. Það er í fyrsta lagi að frumvarpið sem gerir ráð fyrir banni við þessum bragðefnum taki gildi strax, eins og við skiljum frumvarpið. Þarna er gengið mun harðar fram en tilskipun Evrópusambandsins. Í þeim löndum þar sem hlutdeild sígaretta með bragðefnum var yfir 3% var veittur sex ára aðlögunartími. Hér á landi er hlutdeild bragðefnasígaretta yfir 20% en engu að síður á ekki að gefa neinn aðlögunartíma, fyrir utan að það er augljóst að söluaðilar munu lenda í vandræðum með slíkan lager. Bent er á að í 16. gr. tilskipunar Evrópuþingsins og ráðsins 2014/40/ESB, sem frumvarp þetta felur í sér innleiðingu á, segir:

„Vörur með einkennandi bragði sem seljast í meira magni ætti þó að taka af markaði í áföngum yfir lengri tíma til að gefa neytendum hæfilegan tíma til að skipta yfir í aðrar vörur.“

Engu að síður kveður þetta frumvarp á um að gildistakan sé strax. Telur þingflokkur Sjálfstæðisflokksins því skort á aðlögunartíma fara gegn þessu markmiði og órökstutt hvers vegna það er lagt til hér á landi.

Að auki, forseti, viljum við koma á framfæri að ekki er lagt mat á áhrif sem bannið hefur á tekjur ríkissjóðs af tóbaksgjaldi. Gjaldið frá mentól- og myntusígarettum er talið nema rúmum milljarði ár hvert miðað við áætlaða 23,5% markaðshlutdeild í sígarettum. Ríkissjóður hefur af því beina fjárhagslega hvata að ganga ekki lengra með brattri innleiðingu.

Með frumvarpinu er einnig gert ráð fyrir viðamiklu hlutverki ÁTVR við eftirlit og framkvæmd þess. Þingflokkur Sjálfstæðisflokksins hefur áhyggjur af kostnaði við eftirlit, svo sem við innleiðingu kerfa. Rétt er að árétta það sem fram kemur í tilskipun 2014/40/ESB, að takmarka eigi byrðar á lítil og meðalstór fyrirtæki af völdum aukinna viðbótarkvaða um skýrslugjöf að því marki sem mögulegt er.

Þá er búið að fela Húsnæðis- og mannvirkjastofnun að sjá um eftirlit með nikótínvörum á meðan ÁTVR á að bera ábyrgð á eftirliti með tóbaksvörum. Neytendastofa ber svo ábyrgð á eftirliti með enn öðrum neytendavörum. Hætta er á að ósamræmi verði á ákvörðunum eftirlitsaðila, framkvæmd eftirlitsins verði dýrari og meira íþyngjandi en það þyrfti að vera til að ná markmiðum sínum. Óeðlilegt er að heildsala í einokunarstöðu eins og ÁTVR hafi eftirlit með sjálfri sér. Eðlilegra væri að annar eftirlitsaðili bæri ábyrgð á eftirliti með öllum neytendavörum.

Ég vil að lokum, forseti, ítreka hvatningu til hv. velferðarnefndar um að taka þetta mál til yfirvegaðrar skoðunar svo að við séum ekki eingöngu að setja reglur sem hljóma vel heldur einblínum á að setja þær reglur sem hafa raunveruleg áhrif með raunverulegum rökstuðningi.


Ræðumaður: Óli Björn Kárason

Frú forseti. Ég tel mér rétt og skylt að koma hér upp, ekki til að halda mjög langa ræðu en þó. Ég ætla að byrja á því að fagna því að hæstv. heilbrigðisráðherra hafi ákveðið að leggja þetta frumvarp fram að nýju. Ég mun reyna að leggjast á árarnar með honum til að tryggja að þetta frumvarp nái fram að ganga. Það verða þó að verða á því ákveðnar breytingar. Ég vil taka það fram hér af því að í greinargerð með frumvarpinu er vitnað til þess að hv. velferðarnefnd hafi haft málið til umfjöllunar síðastliðið vor. Þar segir að nefndin hafi lokið umfjöllun sinni með nefndaráliti og það er tekið tillit til breytingartillögu sem fylgdi því nefndaráliti í þessu frumvarpi. Nú var ég einn þeirra sem skrifuðu undir þetta nefndarálit og ég er mjög hugsi. Ég er mjög hugsi yfir því að hafa skrifað undir nefndarálitið en það gerði ég í þeirri fullvissu að frumvarpið yrði ekki afgreitt á liðnu vori. Því taldi ég rétt að standa með mínum félögum í meiri hluta velferðarnefndar og skrifaði undir nefndarálitið. Það er hægt að gagnrýna mig fyrir það og ég hallast satt að segja að því að það hafi verið mistök af minni hálfu að gera hlutina með þeim hætti. Ég hefði a.m.k. átt að skrifa inn í nefndarálitið efnislegan fyrirvara sem mér láðist og hef ég því miður ekki við neinn annan að skammast en sjálfan mig, aldrei þessu vant, hæstv. ráðherra. En látum það liggja á milli hluta.

Ég taldi rétt að vekja athygli á þessu vegna þess að það skiptir máli þegar ég nefni það sem ég tel að þurfi að huga að í vinnu velferðarnefndar og ég ítreka að ég er sammála hæstv. ráðherra um nauðsyn þessarar lagasetningar. Ég veit að það eru margir, ekki bara heilbrigðisstarfsmenn heldur líka þeir sem nýta sér heilbrigðisþjónustu, sem bíða eftir að lagaramminn verði skýrður með þeim hætti sem hér er lagt til að stærstu leyti.

Þingflokkur Sjálfstæðisflokksins afgreiddi þetta mál fyrir sína hendi fyrir nokkru með nokkrum efnislegum fyrirvörum líkt og hann gerði á fyrra þingvetri. En það er fyrst og síðast eitt atriði sem hefur komið til umræðu hér, bæði hjá hæstv. ráðherra og ekki síst í gríðargóðri ræðu félaga míns, hv. þm. Birgis Þórarinssonar. Það er um það hver skuli rannsaka óvænt atvik.

Nú er það þannig að það er verið að veita, að því ég best sé, embætti landlæknis frumkvæðisheimild til rannsókna slíkra mála sem getur í mínum huga kannski orkað tvímælis, ekki síst þegar það liggur fyrir að samkvæmt lögum ber heilbrigðisstofnunum að tilkynna um öll óvænt atvik í þeirra þjónustu og það eru engar vísbendingar að því ég veit sem benda til þess að þessari tilkynningarskyldu sé ekki sinnt, en látum það liggja á milli hluta.

Bæði Félag íslenskra hjúkrunarfræðinga og Læknafélag Íslands leggja á það áherslu, og kannski má segja að Læknafélag Íslands taki jafnvel sterkar til orða en hjúkrunarfræðingar, að það sé tímaskekkja sem felist í því að embætti landlæknis skuli, vegna eftirlitshlutverks sem landlæknir vissulega hefur og er gríðarlega mikilvægt með heilbrigðisþjónustu, hafa einnig á hendi rannsókn óvæntra atvika sem þar gerast. Þetta er megináhyggjuefni mitt þegar kemur að þessu frumvarpi. Ég tel að það sé nauðsynlegt — ég heyrði hvað hæstv. ráðherra sagði hér áðan, hann er ekki mótfallinn því, hann er ekki viss um að þetta sé rétti tíminn, að við þurfum að stíga kannski  skrefin varlega hér, en þá bið ég um það að menn velti því fyrir sér að rannsókn óvæntra atvika í heilbrigðisþjónustu kunni að leiða í ljós að það hafi verið brotalamir í eftirliti með heilbrigðisþjónustu, þ.e. hjá landlækni sjálfum. Það er sérkennilegt þegar við horfum til þess að aðili sé settur í þá stöðu, embætti landlæknis, að þurfa hugsanlega að rannsaka atvik sem rekja má til hugsanlegrar handvammar embættisins sjálfs er varðar eftirlit gagnvart heilbrigðisstarfsmanni, gagnvart mönnun heilbrigðisstofnana, aðbúnaði o.s.frv., að hann hitti sjálfan sig fyrir. Ekki síst af þessum sökum hygg ég að það sé nauðsynlegt fyrir okkur að velta því fyrir okkur hvort það sé ekki rétt sem Læknafélag Íslands og Félag íslenskra hjúkrunarfræðinga leggja til, kannski með ólíkum hætti en niðurstaðan er sú sama, að við komum á fót sjálfstæðri rannsóknarnefnd óvæntra atvika í heilbrigðisþjónustu. Við getum sótt fyrirmynd að einhverju leyti í rannsóknarnefnd flugslysa, umferðarslysa o.s.frv., mekanisminn er til, hann er þekktur. Ef við náum fram þessum breytingum í góðu samráði og samvinnu við hæstv. heilbrigðisráðherra þá held ég að við getum orðið nokkuð sannfærð um að við séum að stíga mikilvæg skref fyrir heilbrigðisstarfsfólk og heilbrigðisstofnanir en ekki síst fyrir þá sem þurfa á þjónustunni að halda.


Ræðumaður: Birgir Þórarinsson

Frú forseti. Ég fagna þessu frumvarpi sérstaklega og fyrirhuguðum áformum sem í því felast. Ég tel málið vera tímabært. Ísland er eina norræna þjóðin sem hefur ekki innleitt löggjöf sem tekur til refsiábyrgðar gagnvart starfsfólki í heilbrigðisþjónustu vegna alvarlegra atvika.

Samkvæmt heilbrigðisstefnu til ársins 2030 snýst öryggi í heilbrigðisþjónustu um að notandi heilbrigðisþjónustu eigi ekki á hættu að hljóta skaða af meðferð og annarri þjónustu sem ætlað er að bæta heilsu hans eða lífsgæði.

Markmið frumvarpsins er að auka öryggi sjúklinga og bæta aðbúnað heilbrigðisstarfsfólks með því að efla öryggismenningu og fækka óvæntum atvikum í samræmi við stefnu í málaflokknum. Áætlað er að um 10% sjúklinga á sjúkrahúsum á Vesturlöndum verði fyrir einhvers konar óhappi eða mistökum sem flokkast undir óvænt atvik. Í stefnu Félags íslenskra hjúkrunarfræðinga í hjúkrunar- og heilbrigðismálum kemur fram að gæði og öryggi hafi verið viðfangsefni hjúkrunarfræðinga frá upphafi. Skortur á hjúkrunarfræðingum, sem stundum gengur undir nafninu mönnunarvandi, er alvarlegt vandamál sem vegur að öryggi innan heilbrigðisþjónustunnar og stendur í vegi fyrir því að unnt sé að veita nauðsynlega heilbrigðisþjónustu. Öll lönd glíma við þennan vanda og það gerum við Íslendingar einnig. Til að koma í veg fyrir skort á heilbrigðisstarfsfólki skipta kjör, aðbúnaður og starfsumhverfi miklu máli. Öryggi sjúklinga eykst með aukinni menntun hjúkrunarfræðinga, með því að fjölga hjúkrunarfræðingum á vakt hverju sinni, minnka álag og auka traust í samskiptum og samvinnu heilbrigðisstétta.

Ef við skoðum aðeins stefnuviðmið Félags íslenskra hjúkrunarfræðinga til 2030 segir m.a. að óvænt atvik sem heilbrigðisstarfsfólk á aðild að geti ekki verið grundvöllur sakamáls nema sannað sé að um ásetning sé að ræða, að sjálfstæð, óháð stofnun ætti að vera starfandi sem hefur það hlutverk að greina tilkynningar um óvænt atvik og koma með tillögur að breyttu verklagi til að bæta öryggi sjúklinga og starfsmanna, ekki ósvipað og rannsóknarnefnd samgönguslysa, ef svo má að orði komast, að starfsumhverfi hjúkrunarfræðinga ætti að einkennast af gæðamenningu og öryggisbrag og vinnuumhverfi hjúkrunarfræðinga að vera öruggt, líkamlega og tilfinningalega hvetjandi og eftirsóknarvert. Þetta eru göfug markmið, frú forseti.

Í frumvarpinu er fjallað um núverandi fyrirkomulag laga. Þar segir að rannsókn á óvæntum atvikum sem leiða til dauðsfalls skuli fara fram hjá embætti landlæknis og samtímis hjá lögreglu. Um þá tvöföldu málsmeðferð segir að rannsókn eftirlitsstjórnvalds og rannsókn lögreglu samtímis geti talist í ósamræmi við regluna um bann við endurtekinni málsmeðferð skv. 4. gr. 7. viðauka mannréttindasáttmála Evrópu. Félag íslenskra hjúkrunarfræðinga hefur bent stjórnvöldum á þá agnúa sem þetta fyrirkomulag í lögunum hefur í för með sér.

Veruleikinn í málaflokknum er sá að í mörgum málum er varða meint mistök heilbrigðisstarfsmanna hafa heilbrigðisstofnanir bæði vísað máli til landlæknis á grundvelli laga um landlækni og lýðheilsu en einnig kært mál til lögreglu. Á þetta t.d. við í málum vegna andláts sjúklings. Í þeim tilvikum hefur sama málið verið rannsakað hjá tveimur aðilum, landlækni annars vegar og hjá lögreglu hins vegar og það jafnvel á sama tíma. Landlæknir hefur t.d. lokið máli með ákvörðun um að gera ekkert í málinu eða grípa til viðurlaga gagnvart heilbrigðisstarfsmanni. Þetta á sér stað áður en lögreglurannsókn hefst eða henni lýkur, eftir atvikum með ákæru og sakfellingardómi í refsimáli. Tvöföld rannsókn sem þessi og möguleg tvöföld refsiákvörðun fær tæpast staðist lög, þar með talið ákvæði mannréttindasáttmála Evrópu.

Þetta frumvarp er því sérstakt fagnaðarefni að mínum dómi og Félag íslenskra hjúkrunarfræðinga hefur fagnað því sérstaklega. Það er þó engu að síður áfram gert ráð fyrir því að halda fyrirkomulaginu í þeim farvegi að báðir framangreindir aðilar rannsaki mál með þeim hætti að landlæknir rannsaki óvænt atvik fyrst en hafi síðar möguleika á því að vísa máli áfram til lögreglu. Í frumvarpinu segir um þetta að einnig sé til athugunar að bæta nýjum ákvæðum við lög um landlækni og lýðheilsu, nr. 41/2007, þar sem fjallað verði um að á meðan rannsókn á óvæntu atviki fari fram hjá embætti landlæknis sé að jafnaði ekki samtímis í gangi rannsókn vegna sama máls hjá lögreglu. Hins vegar gæti embætti landlæknis vísað málum til lögreglu þegar grunur er um stórkostlegt gáleysi eða ásetning.

Frú forseti. Ég held að hér verði að stíga varlega til jarðar í því að viðhalda tvöfaldri málsmeðferð þó að áform kunni að vera uppi um breytta útfærslu. Umrædd áform um breytingar í þá veru að landlæknir rannsaki mál fyrst í stað, en síðan  lögregla, getur síðan eftir sem áður leitt til réttarskerðingar fyrir heilbrigðisstarfsmenn. Í því sambandi má benda á að við rannsókn máls tekur landlæknir skýrslu af heilbrigðisstarfsmanni. Á þeim tímapunkti hefur heilbrigðisstarfsmaður ekki réttarstöðu sakbornings, sem hann gæti öðlast síðar, verði málinu vísað til lögreglu. Sú staða getur komið upp að starfsmaðurinn upplýsi um eitthvað fyrir embætti landlæknis sem honum væri ekki skylt, réttarstöðu sinnar vegna, að svara sem sakborningur við rannsókn lögreglu. Ekki er þannig loku fyrir það skotið að framburður og mögulegar viðurkenningar heilbrigðisstarfsmannsins við skýrslugjöf hjá embætti landlæknis rati inn sem málsgögn í rannsókn lögreglu og vinni þar með gegn heilbrigðisstarfsmanninum við rannsókn lögreglu. Að auki gæti slík málsmeðferð haft í för með sér að verulegur dráttur verði á málsmeðferð hjá embætti landlæknis sem dæmi eru um að hafi gerst, með alvarlegum áhrifum á líðan þess sem á í hlut.

Í ýmsum eftirlitsmálum landlæknis á umliðnum árum þar sem vaknað hefur grunur um alvarlegt brot heilbrigðisstarfsmanns hefur embættið beitt heilbrigðisstarfsmann viðurlögum, jafnvel þegar í stað, á sama tíma eða áður en lögreglurannsókn er hafin. Dæmi um þetta er bráðabirgðasvipting og fullnaðarsvipting starfsleyfis. Einu gildir þótt niðurstaða sé ekki komin í rannsókn lögreglu um hvort hún leiðir til ákæru eða sakfellingar fyrir dómi. Embætti landlæknis hefur ekki haldið að sér höndum með slíka viðurlagabeitingu þrátt fyrir að ekkert liggi fyrir um hver niðurstaða lögreglurannsóknar verði. Slík tvöföld málsmeðferð kann því að leiða til tvöfaldrar refsingar heilbrigðisstarfsmanns, þ.e. annars vegar af hálfu stjórnvaldsins og hins vegar síðar með refsidómi.

Ég get ekki séð að sérstaklega sé að þessu hugað þegar áformað er að landlæknir rannsaki mál fyrst í stað en geti vísað þeim til lögreglu. Vel kann að vera að fyrir þessu hafi verið hugsað, þ.e. að undir þeim kringumstæðum þegar máli er vísað til lögreglu geti ekki komið til undanfarandi viðurlagabeitingar stjórnvaldsins. Félag íslenskra hjúkrunarfræðinga vekur sérstaklega athygli á þessu atriði, að koma þurfi í veg fyrir að heilbrigðisstarfsmaður sé beittur tvöföldum viðurlögum, enda stríði það gegn ákvæðum mannréttindasáttmála Evrópu eins og áður segir.

Félag íslenskra hjúkrunarfræðinga hefur áréttað stefnumið félagsins um að starfandi sé sjálfstæð, óháð stofnun í stað embættis landlæknis sem tæki til rannsóknar óvænt atvik í heilbrigðisþjónustu og ég tek undir þetta, frú forseti.

Í frumvarpinu segir einnig að ekki sé ætlunin að breyta þeirri faglegu og starfsmannaréttarlegu ábyrgð sem heilbrigðisstarfsfólk í þessum tilvikum þarf að bera og betur komi fram í viðurlögum af hálfu vinnuveitanda eða embættis landlæknis, svo sem með áminningu, starfsmissi eða sviptingu réttinda. Tilhneiging heilbrigðisstofnana á umliðnum árum hefur beinst í þá átt að fagleg og starfsmannaréttarleg ábyrgð hjúkrunarfræðinga innan heilbrigðisstofnana hefur farið fram úr öllum eðlilegum mörkum og viðmiðum. Á þetta hefur Félag íslenskra hjúkrunarfræðinga bent. Hefur þetta m.a. lýst sér í því að mönnun er oftar en ekki undir tilsettum mörkum, nemar eru án starfsréttinda og látnir sinna störfum hjúkrunarfræðinga og hjúkrunarfræðingur er látinn bera ábyrgð á deild innan heilbrigðisstofnunar á tilteknum tímum án þess að vera í stöðu yfirmanns sem venjulega ber ábyrgðina á deildinni, svo sem deildarstjóra. Mönnunarvandi og óhóflegt starfsálag hjúkrunarfræðinga sem og álag á annað heilbrigðisstarfsfólk leikur þarna stórt hlutverk.

Þau atvik sem frumvarpinu er ætlað að ná til, m.a. óvænt atvik, hafa í einhverjum hluta tilvika hlotist af þessu og heilbrigðisstofnun þannig við útfærslu starfseminnar brotið í bága við ákvæði laga og reglugerða sem snúa að umræddri ábyrgð. Ábyrgðin liggur vitaskuld hjá heilbrigðisstofnuninni einni hvað þetta varðar en ekki hjá heilbrigðisstarfsmanninum. Ég held að það sé nauðsynlegt að skoða þennan þátt sérstaklega.

Félag íslenskra hjúkrunarfræðinga hefur bent á að mótsagnir kunni að felast í því að stjórnvöld segi annars vegar að rétt sé að refsiábyrgð hvíli á heilbrigðisstofnun vegna óvæntra atvika en ætli sér svo hins vegar enga breytingu að gera á faglegri og starfsmannaréttarlegri ábyrgð þegar brot á reglum henni tengdum af hálfu heilbrigðisstofnunar leiða til óvæntra og alvarlegra atvika. Nauðsynlegt er að fara vandlega yfir þessar athugasemdir í nefndarvinnunni sem fram undan er.

LæknablaðiðFrú forseti. Fyrir tveimur árum birti niðurstöður úr könnun sem gerð var meðal almennings í þjóðargátt annars vegar og hins vegar meðal hjúkrunarfræðinga. Marktækur munur reyndist á svörum hópanna um það hvort ákæra ætti fyrir skaða eða andlát af völdum mannlegra mistaka eða slysni þar sem hjúkrunarfræðingar voru líklegir til að verða mjög eða frekar ósammála ákæru en þjóðargáttarhópurinn líklegri til að verða mjög eða frekar sammála. Munurinn milli hópanna minnkaði með hærra menntunarstigi þjóðargáttarhópsins. Þegar spurt var um hvort ákæra ætti heilbrigðisstarfsmann fyrir skaða eða andlát vegna vanrækslu eða ásetnings var munurinn ekki marktækur. Í þessari lýsandi samanburðarrannsókn var kannað hvort munur væri á viðhorfum til ákæru vegna atvika í heilbrigðisþjónustu milli slembiúrtaks úr þjóðskrá, þ.e. þjóðgátt, og allra félagsmanna í Félagi íslenskra hjúkrunarfræðinga. Báðir hópar voru spurðir hvort ákæra ætti heilbrigðisstarfsmann sem veldur alvarlegum skaða eða andláti vegna mannlegra mistaka, vanrækslu, slysni eða af ásetningi. Niðurstöður rannsóknarinnar benda til þess að viðhorf hjúkrunarfræðinga endurspegli ekki tilhneigingu til að víkjast undan ábyrgð á óvæntum atvikum í heilbrigðisþjónustu heldur mikilvægi þess að gera greinarmun á eðli slíkra tilvika. Þessar niðurstöður sýna að þörf er á upplýstri opinni umræðu um óvænt atvik í heilbrigðisþjónustu og viðeigandi ráðstafanir og viðbrögð sem best tryggja öryggi bæði sjúklinga og starfsfólks.

Frú forseti. Ég vil að lokum koma hér örstutt inn á atriði sem mér finnast skipta verulegu máli í þessu öllu saman, eins og hæstv. ráðherra minntist á í sinni ágætu ræðu, að sá heilbrigðisstarfsmaður sem verður fyrir því að gera mistök í sínu starfi glímir oft og iðulega við óöryggi og kvíða, kulnun og hrökklast jafnvel úr starfi. Hæstv. ráðherra minntist m.a. á mál sem átti sér stað árið 2015. Þá vil ég nefna sérstaklega þátt fjölmiðla í þessum málum. Mér finnast fjölmiðlar hafa farið offari þegar kemur að því að greina frá málum sem þessum. Það eru dæmi þess að af heilbrigðisstarfsmönnum sem hafa verið sýknaðir hafi margsinnis verið birtar myndir í fjölmiðlum og fjallað um málið og varla minnst á það að viðkomandi hafi verið sýknaðir. Það eru einnig dæmi þess að þegar önnur mál hafa komið upp þá eru gömul mál rifjuð upp, alls kostar óskyld því máli, og haldið er áfram að birta myndir af starfsmönnum. Þetta hefur gríðarleg áhrif á viðkomandi starfsmenn og fjölskyldur þeirra og ég vil hvetja fjölmiðla til að gæta varkárni í þessari umfjöllun vegna þess að þessi mál eru ákaflega viðkvæm og snerta mjög marga og ekki síst fjölskyldur þeirra sem eiga hlut að máli.

Að lokum vil ég segja það, frú forseti, að ég tek heils hugar undir með hæstv. ráðherra þegar hann segir að ríkir hagsmunir standi til þess að frumvarpið nái fram að ganga.


Ræðumaður: Óli Björn Kárason

Frú forseti. Svona í gríni og alvöru ætti ég kannski að biðja vinkonu mína, hv. þm. Diljá Mist Einarsdóttur að lána mér ræðuna þannig að ég gæti flutt hana bara aftur vegna þess að ég tek undir hvert einasta orð sem hv. þingmaður sagði hér og þær athugasemdir sem voru settar fram og gagnrýni á fyrirliggjandi frumvarp.

Það er hins vegar þannig að þetta frumvarp er í mínum huga ágætt dæmi um góðan ásetning. Ég þekki hæstv. heilbrigðisráðherra ekki af öðru en því að góður ásetningur ráði för í öllum hans gjörðum en góður ásetningur getur líka leitt okkur á villigötur, komið okkur í vandræði. Það er markmið þessa frumvarps að vinna gegn því að hér myndist skortur á nauðsynlegum lyfjum og ég hygg að það sé enginn hér á Íslandi sem leggst gegn markmiðum þessa frumvarps. Auðvitað viljum við með öllum tiltækum ráðum reyna að koma í veg fyrir að hér myndist skortur á lyfjum sem er ógn við almenna lýðheilsu.

Ég verð hins vegar að vara við því að menn gangi of langt í fyrirætlunum sínum eins og samherji minn Diljá Mist Einarsdóttir rakti áðan. Það að ætla sér að búa til gagnagrunn sem nái yfir 5.000 lyf, þar á meðal þau lyf sem framleidd eru hér á Íslandi og eru flutt út, ekki eingöngu til EES-landa heldur út fyrir EES-löndin og verða talin til birgða í samtímaupplýsingum í birgðahaldi, er í rauninni að mynda einhvers konar falskt öryggi. Það sem verra er, slík upplýsingaöflun mun að öllum líkindum valda því að samkeppnisstaða íslenskra lyfjaframleiðenda skerðist á hörðum alþjóðlegum markaði lyfja. Ég veit að það er ekki ætlun hæstv. heilbrigðisráðherra. Miklu fremur vill hann vinna að því að styrkja samkeppnisstöðu innlendra framleiðenda í hörðum samkeppnisheimi lyfjaframleiðenda.

Við verðum líka að velta því fyrir okkur, af því að við erum, held ég, flest hér inni sannfærð um það að taka af fullum heilindum þátt í samstarfi EES, að við séum hins vegar ekki að ganga lengra en nauðsynlegt er. Hv. þm. Diljá Mist Einarsdóttir talar hér um gullhúðun og því miður eru þess fjölmörg dæmi á undanförnum árum um að okkur hefur orðið á í messunni í þessum þingsal þegar kemur að innleiðingu reglugerða. En það er fátítt að við ákveðum að festa í íslensk lög reglugerð sem hefur ekki einu sinni verið innleidd í EES-samninginn, þannig að ég legg til — auðvitað á hv. velferðarnefnd eftir að taka til hendinni og fjalla um þetta mál efnislega. Það komu mjög alvarlegar athugasemdir við þetta frumvarp þegar það var lagt fram á liðnu vori. Því miður hafa þær athugasemdir ekki ratað inn í frumvarpið sem er lagt hér fram að nýju en það hlýtur að koma til álita hjá hv. velferðarnefnd að leggja það til við ráðherra að hinkrað verði með þessa lagasetningu þangað til ljóst er með hvaða hætti og hvenær reglugerðin verður tekin upp í EES-samninginn.

Það er ekkert smámál að ætla sér að byggja upp gagnagrunn af því að — ég ætla bara að nota það orð og það er engin niðrandi merking fólgin í því — einhverja embættismenn langi til að vita allt um alla, í þessu tilfelli 5.000 lyf. Þegar Evrópusambandið ætlar að gera sér að góðu að vera með innan við 20 hefði ég þó haldið að það væri töluvert einfaldara mál fyrir okkur að fylgjast með birgðastöðu hér heldur en í 370 milljóna samfélagi Evrópusambandsins.

Ég ætla að ekki að lengja þessa umræðu frekar vegna þess að ég sit nú í velferðarnefnd sem fær málið og ég fæ þennan hausverk ásamt félögum mínum og samstarfsfólki í velferðarnefnd. Ég vil aðeins vitna í tvær umsagnir sem bárust nefndinni á síðasta þingi. Það er annars vegar frá Samtökum iðnaðarins og Samtökum fyrirtækja í líf- og heilbrigðistækni og hins vegar frá lyfjafyrirtækinu Veritas. Samtök iðnaðarins og Samtök fyrirtækja í líf- og heilbrigðistækni bentu á að „til þess að markmiði reglugerðarinnar verði náð er fyrst og fremst nauðsynlegt að íslensk stjórnvöld búi svo í haginn að starfsumhverfi lyfja- og lækningatækjaframleiðenda sé með besta móti hér og að íþyngjandi regluverk hindri ekki nýsköpun og framleiðslu í iðnaðinum.“ Það getur enginn haldið því fram að þetta frumvarp sem hér liggur fyrir valdi ekki framleiðendum og lyfjafyrirtækjum hér á Íslandi vandræðum og sé íþyngjandi, dragi úr samkeppnishæfni þeirra.

Að lokum, með leyfi frú forseta, ætla ég að lesa beint upp úr umsögn Veritas:

„Víðtækar heimildir stjórnvalda til að fylgjast með birgðastöðu einkaaðila munu ekki leysa það vandamál sem frumvarpinu er ætlað að leysa. Lyfjaskortur er alþjóðlegt vandamál. Það vekur furðu að íslensk stjórnvöld séu tilbúin að leggja í gífurlegan kostnað við uppsetningu á gagnagrunni án þess að spyrja gagnrýninna spurninga eða kynna sér hvernig innleiðing reglugerðar Evrópusambandsins er háttað í nágrannalöndunum. Það skortir á allan rökstuðning og útfærslu á því hvernig gagnagrunnurinn og aukið eftirlit á að leysa vandann vegna lyfjaskorts og töluverð hætta á að stjórnvöld séu að leggja í kostnaðarsamar aðgerðir með von um útkomu og lausnir sem er með öllu óljóst að verði.“


Ræðumaður: Diljá Mist Einarsdóttir

Virðulegi forseti. Ég þakka hæstv. ráðherra framsöguna en geri alvarlegar athugasemdir við frumvarpið sem hér er til umræðu og þær eru margvíslegar. Til að byrja með, eins og ég kom inn á áðan í orðaskiptum við hæstv. ráðherra, er svo gríðarlega mikilvægt að við göngum ekki lengra við innleiðingu á EES-gerðum en þörf er á. Innlend fyrirtæki og neytendur eiga að sitja við sama borð og aðrir á innri markaði ESB. Það er nákvæmlega það sem þetta frumvarp felur í sér, óþarfa þyngsli fyrir atvinnulífið með vísvitandi tilvísun í meintar skyldur samkvæmt EES-samningnum; gullhúðun í sinni tærustu mynd, blýhúðun vill atvinnulífið kalla þetta. Þegar hæstv. ráðherrar ætla samt að ganga lengra en EES-samningurinn krefur þá um þá ber þeim að vekja sérstaklega athygli þingsins á því og með greinargóðum rökstuðningi. Það er ekki gert í þessu máli. Reyndar má benda á að hæstv. ráðherra er alveg sérstaklega samviskusamur og áfjáður þegar kemur að Brussel í þessu máli, enda hefur þessi reglugerð ekki enn verið tekin upp í EES-samninginn þótt það standi nú til og hann er núna meira að segja búinn að leggja þetta mál fram tvisvar.

Ég er með athugasemdir í fimm liðum. Í fyrsta lagi gerir hæstv. ráðherra hér kröfu um að upplýsingar um birgðastöðu lyfja séu gefnar í rauntíma. Það er sannarlega ekki krafa samkvæmt Evrópureglugerðinni sem gerir ráð fyrir því að upplýsingar séu veittar þegar þörf krefur.

Í öðru lagi tekur Evrópureglugerðin bara til stakra lyfja og tækja sem eru á skilgreindum lista og í tengslum við brýna ógn við lýðheilsu eða meiri háttar atburð. Þetta er margendurtekið í reglugerðinni og kemur það skýrt fram. Hæstv. ráðherra gerir hins vegar kröfu um upplýsingagjöf um öll lyf og það í rauntíma. Á lista ESB eru nú færri en 20 lyf en í frumvarpi hæstv. ráðherra er gert ráð fyrir vöktun á rúmlega 5.000 vörunúmerum.

Í þriðja lagi setur Evrópureglugerðin kvaðir um upplýsingagjöf á markaðsleyfishafa en hæstv. ráðherra leggur kvaðir um rauntímaaðgang að birgðastöðu á markaðsleyfishafa, heildsala, framleiðanda, smásala og eftir atvikum aðra.

Í fjórða lagi felst gríðarlegur kostnaður í frumvarpi hæstv. ráðherra við þróun og rekstur sérstaks kerfis svo að hægt sé að veita upplýsingar í rauntíma, eða tæpar 500 milljónir, hálfur milljarður. Skyldu um slík fjárútlát er hvergi að finna í Evrópureglugerðinni.

Í fimmta lagi gengur hæstv. ráðherra mun lengra varðandi deilingu upplýsinga sem aflað verður með ríkisstofnunum og heilbrigðisstarfsmönnum og með almenningi. Þannig er í frumvarpinu gert ráð fyrir að upplýsingamiðlunin hér verði mun ríkari en í ESB þrátt fyrir smæð markaðarins hér. Það þarf varla að nefna að hér er um að ræða upplýsingar sem snúa með beinum eða óbeinum hætti að viðskiptahagsmunum íslenskra fyrirtækja og geta því verið viðkvæmar samkeppnisupplýsingar. Það er því alger óþarfi að ganga lengra en Brussel gerir kröfu um.

Mér þætti eðlilegast að hæstv. ráðherra tónaði niður þetta frumvarp svo að það væri í samræmi við Evrópureglugerðina sem því er ætlað að innleiða, og það meira að segja löngu áður en við þurfum þess, enda hafa ekki verið færð nein haldbær rök fyrir því að hér séu uppi slíkar aðstæður að við verðum að ganga margfalt lengra en vinir okkar á meginlandinu. Skýrsla hæstv. forsætisráðherra breytir þar engu um. Hér eru ekki uppi neinar séríslenskar aðstæður sem krefjast þessa og reyndar útskýrði hæstv. ráðherra það ekki hér áðan hvernig rauntímaaðgangur að birgðastöðu lyfja og lækningatækja dragi.. úr skorti eins og fullyrt er í greinargerð.

Ég hvet hæstv. ráðherra því til að endurskoða frumvarpið þannig að það taki bara til nauðsynlegra lyfja og tækja í samræmi við Evrópureglugerðina. Þá verði íþyngjandi skyldu um aðgang að upplýsingum í rauntíma sömuleiðis breytt til samræmis við Evrópureglugerðina og hann láti af áformum um 500 millj. kr. fjárútlát vegna sérstaks kerfis af þeim sökum. Þessi eyðsluáform eru ekki beint í samræmi við hagræðingar- og niðurskurðaráform stjórnvalda. Hefur hæstv. ráðherra einu sinni kannað hvort hægt sé að afla upplýsinga um birgðastöðu með einfaldari og ódýrari hætti?

Ég vek athygli á því að í frumvarpinu er gert ráð fyrir þessum 500 milljónum, hálfum milljarði, en það verður ekki endanlegur kostnaður við þessa lagasetningu. Hversu margir starfsmenn Lyfjastofnunar munu annars þurfa að manna þetta eftirlit? Þarf Lyfjastofnun kannski aukin fjárframlög?

Ég hvet hæstv. ráðherra sömuleiðis til að takmarka upplýsingagjöf til ríkis og heilbrigðisstarfsfólks og til almennings með sama hætti og Evrópureglugerðin kveður á um. Ég verð að segja að miðað við frumvarpið sem við erum að fjalla um hér hef ég hreinlega áhyggjur af fyrirætlunum hæstv. ráðherra um frekari aðgerðir í þessum dúr.


Ræðumaður: Diljá Mist Einarsdóttir

Virðulegi forseti. Ég þakka hæstv. ráðherra svarið. Ég ætla að leyfa mér að segja að það hvernig þetta mál er fram sett, fullyrðingar í greinargerð og fleira, er ekki í samræmi við reglurnar sem við höfum sett okkur um þinglega meðferð EES-mála. Ég hef þegar sent hæstv. ráðherra bréf og brýnt hann í þessum efnum og ég vona að þetta sé ekki sá háttur sem hann vill hafa á í þessum málum og mér heyrist reyndar að svo sé ekki. Það er bara ólíðandi að gengið sé lengra við innleiðingu á ESB-reglum, og framsetningin eins og hún er í greinargerðinni, þrátt fyrir að hæstv. ráðherra vísi m.a. til skýrslu forsætisráðherra, kemur óorði á EES-samninginn og það viljum við ekki. En gott og vel.

Hæstv. ráðherra hefur sannfæringu fyrir þessu máli, fyrir þessum íþyngjandi kröfum og hefur listað upp ástæðurnar fyrir því og þá spyr ég hæstv. ráðherra: Hvernig mun rauntímaaðgangur að birgðastöðu lyfja og lækningatækja draga úr skorti eins og er fullyrt í greinargerð, með tilliti til þess að lyfjaskortur skýrist nánast alltaf af því að lyf eru ófáanleg hjá framleiðanda?

Svo verð ég að lýsa yfir furðu minni á því að hæstv. ráðherra færi öll lyf undir frumvarpið af því að það sé einhver óvissa uppi um það hvaða lyf ættu að vera vöktuð og við hvaða aðstæður. Í Evrópureglugerðinni sem frumvarpinu er ætlað að innleiða er sérstaklega gert ráð fyrir að koma upp slíkum lista við tilteknar aðstæður. Það er nú heila málið, það er það sem Evrópureglugerðin gengur út á.


Ræðumaður: Diljá Mist Einarsdóttir

Virðulegi forseti. Í greinargerð með frumvarpinu sem hér er til umræðu kemur fram að það feli í sér innleiðingu tiltekinnar ESB-reglugerðar. Þar kemur ítrekað fram að með því sé verið að lögfesta Evrópureglugerðina, sérstaklega skyldurnar varðandi upplýsingagjöf. Þar segir orðrétt, með leyfi forseta:

„Miðlæga upplýsingakerfið þarf að vakta birgðastöðu lyfja og nauðsynlegra lækningatækja í rauntíma svo að hægt verði að uppfylla skyldur Íslands samkvæmt Evrópureglugerðinni.“

Þetta er beinlínis rangt. Ég má til með að spyrja hæstv. ráðherra af hverju íslenska ríkið telur sig þurfa að ganga lengra við innleiðingu þessara reglna en forsjárhyggjusambandið í Brussel og hvort hæstv. ráðherra telji að frumvarp hans uppfylli skilyrði þingsins um meðferð EES-mála. Þar vísa ég til þess að það skuli sérstaklega tilgreint þegar gengið er lengra við innleiðingu — þegar frumvarp er gullhúðað — og skal rökstuðningur fylgja slíkri ákvörðun.


Ræðumaður: Bryndís Haraldsdóttir

Virðulegur forseti. Ég þakka hv. þingmanni ræðuna. Hann kveikti aðeins í mér þegar hann fór að tala um svæðisskipulag og endurskoðun þess. Ég ætla ekki að standa hér og vera á móti slíku en ég velti fyrir mér nákvæmlega hvað hann átti við. Hann fór kannski örlítið yfir það í lokasetningunum. Ég stóð í þeirri meiningu að við værum með ágætissvæðisskipulag og að innan þessarar byggðalínu sem er dregin utan um það, að byggðin eigi að vera innan þeirra marka, væri rými fyrir þær íbúðir sem við þurfum á að halda. En ég sé að hv. þingmaður hristir hausinn þannig að ég gef honum tækifæri til að koma og fara aðeins betur yfir það. Ég veit að hann þekkir það betur kannski á einum enda höfuðborgarsvæðisins, ég aðeins betur á öðrum enda.

Mig langaði að segja líka, forseti, að ég get vel fallist á það að hér séum við að gefa sveitarfélögunum eftir þessa heimild. Það er ofboðslega mikilvægt að við séum að ítreka að þetta sé heimild til handa sveitarfélögunum. Ég get tekið undir það sem hv. þingmaður sagði hér áðan að þetta er ákveðið tækifæri fyrir sveitarfélög til að beita í samningum við landeigendur og þá aðila sem koma að uppbyggingu en það er mikilvægt að sveitarfélögin hafi áfram fullt skipulagsvald og geti stýrt þessu. Ég get tekið undir það að einhverju leyti að við höfum á síðustu misserum verið að þróa of mikið byggingarreiti sem hafa verið nánast eingöngu í þéttingu byggðar á mjög dýrum svæðum eins og t.d. hér í kringum okkur, þar sem byggðar hafa verið íbúðir sem eru kannski ekki nákvæmlega þær þar sem eftirspurnin liggur. Ég get líka tekið undir með hv. þingmanni að við þurfum að hvetja sveitarfélögin áfram í því að auka framboð á lóðum þannig að hægt sé að byggja fjölbreytt. Það á líka að vera hægt að byggja sérbýli og einbýli og raðhús og allt á sama tíma og við getum líka verið að byggja hagkvæmari íbúðir eins og verið er að leggja til í þessu frumvarpi.


Ræðumaður: Vilhjálmur Árnason

Virðulegi forseti. Ég þakka hv. þingmanni fyrir andsvarið og fyrir að gefa mér tækifæri til að ræða þetta mikilvæga mál, aðkomu sveitarfélaga að orkuöflun. Ég held að það sé nú kannski stóra vandamálið að það er of mikið af löggjöf. Lögin eru bara orðin allt of mörg og flókin og flækjast fyrir í þessu. Við höfum verið að nýta okkar náttúru og hálendið í marga áratugi, ef ekki hundruð ára, í orkuöflun og samt eigum við þetta glæsilega ósnortna hálendi og lengi mætti telja. Það er af því að fólkið sem býr í samfélögunum, í sveitarfélögunum og við hálendið, kann með þetta að fara. Því held ég að við eigum að treysta sveitarfélögunum fyrir þessu í gegnum skipulagsvaldið sitt. Ég skynja ekki annað en að nánast undantekningarlaust séu flest sveitarfélög á landinu hlynnt orkuöflun í sínum bakgarði og vilji að sjálfsögðu njóta ávinnings af sínum virkjunum, þá í gegnum fasteignagjöldin eða eftir einhverjum öðrum leiðum. Ég tek heils hugar undir með þeim í sveitarfélögunum; að sjálfsögðu á meira af tekjunum, þeirri verðmætasköpun sem verður við orkuöflunina, að verða eftir í því samfélagi sem hefur orkumannvirkin innan sinna marka og áhrifasvæða og þarf að undirbúa þetta og allt slíkt. Að sjálfsögðu eigum við að gera það. Við eigum líka að treysta þeim í auknum mæli til að ákvarða orkuöflunina. Ég held að þeim sé vel treystandi til þess. Þau skilja það svo vel að orkuöflunin skapar aukin tækifæri. Við lærðum í umhverfis- og samgöngunefnd þegar við vorum að ræða um rammaáætlun 3 og grænbókina og fleira að það voru sveitarfélögin sem kölluðu mest eftir aukinni orkuöflun af því að það myndi treysta byggðir landsins mest.


Ræðumaður: Vilhjálmur Árnason

Virðulegi forseti. Ég þakka hv. þingmanni fyrir andsvarið. Kannski byrja ég á að upplýsa að ég er enn þá í umhverfis- og samgöngunefnd, þó að ég sé ekki formaður lengur, og er einnig í fjárlaganefnd, svo að það sé á hreinu.

Umræðan hér snýst dálítið um orkuöflun og hvernig hún fer fram. Það er hægt að fara í orkuöflun á mjög fjölbreyttan hátt. Það verður kannski með því að stjórnvöld setji sér skýra stefnu um að fara í orkuskipti. Af því að við höfum verið að tala hér um loftslagsmál þá eru orkuskiptin besta leiðin, myndi ég halda. Orkuskipti eru ekkert annað en það að skipta um orkugjafa. Við höfum þá aðgengi að þessum orkugjafa sem er hægt að fara í í gegnum rafmagn á fjölbreyttan hátt. Það þurfum við að gera og það er hægt að gera með vatnsaflsvirkjunum, jarðvarmavirkjunum, vindorkuvirkjunum, smávirkjunum, sjávarfallavirkjunum, sólarsellum, vindtúrbínum á heimilum og lengi mætti telja, líka með öflugra flutningskerfi þannig að við séum að spara orkuna, draga úr orkutapi og stilla orkunotkunina og aflþörfina og allt saman. Við þurfum að hafa þetta allt saman undir í þessu og forgangsraða orkunotkuninni í þau verkefni sem koma loftslagsmálum og náttúruvernd og efnahag okkar best og að sjálfsögðu tryggja orkuöryggi íbúanna sem þurfa nú bara brot af þeirri orku sem við framleiðum. Þannig að ég held að við getum öll verið sammála um að taka frá orku í það. Ef við setjum þessa skýru stefnu um að við ætlum að gera þetta svona, hvað gerist þá? Þá koma allir með okkur; nýsköpunarsamfélagið, háskólarnir og atvinnulífið. Atvinnulífið er að vísu komið langt á undan okkur. Það eina sem stoppar nýsköpun og framþróun í orkuskiptum og orkuöflun á Íslandi er einmitt orkan. Stjórnvöld gefa ekki leyfi til frekari orkuöflunar og þá stoppar þessi mikli hraði sem atvinnulífið er á.


Ræðumaður: Vilhjálmur Árnason

Virðulegi forseti. Mér finnst ég vera komin inn í umræðu um hvort við eigum að reyna að láta alla hafa það betra eða gera alla jafn fátæka. Ég held að það sé skynsamlegast fyrir okkur sem litla þjóð í stóru landi, eyþjóð, að halda áfram að nýta öll þau tækifæri sem við getum til að nýta auðlindirnar okkar betur með því að auka framleiðsluna, án þess að ganga á náttúruna, að sjálfsögðu. Við erum frekar að hjálpar náttúrunni með aukinni orkuöflun. Hlutfallið lagast náttúrlega ef við fjölgum stoðunum. Ef við náum að byggja upp fleiri öflugar stoðir í atvinnulífinu þá lagast það hlutfall sem hv. þingmaður hefur svo miklar áhyggjur af, í staðinn fyrir að byggja nýjar stoðir og taka þá aðrar sem hafa hjálpað okkur. Stóriðjustoðin hefur að sjálfsögðu hjálpað okkur í okkar efnahag að halda stöðugleikanum, verið mjög kærkomin stoð við hliðina sjávarútveginum. Svo kemur ferðaþjónustan þar líka og við erum að byggja upp Hugverkastofuna núna. Svo þurfum við bara að halda áfram. Ég held og trúi því að orkuöflun, sem getur verið á mjög fjölbreyttan hátt eins og hv. þingmaður kom réttilega inn á, sé það mikilvægasta. Þá náttúrlega fjölgar stoðunum og vægi hverrar stoðar minnkar í staðinn fyrir að við förum að draga úr þeim stoðum sem við þó höfum náð að byggja upp. Það yrði nú algerlega til að pissa í skóinn sinn.


Ræðumaður: Vilhjálmur Árnason

Virðulegi forseti. Ég þakka hv. þingmanni fyrir þessar spurningar. Við skulum nú fyrst hafa í huga að þessi meðaltöl um hvað við framleiðum mikið á mann segja ekki mikið um stöðuna þar sem við erum mjög fámenn þjóð í risastóru landi. Það að svona fámenn þjóð geti átt svona öfluga orkuinnviði eins og við eigum nú þegar, það er bara ein ástæða fyrir því og það er að við gerðum orkusamninga við stóriðjuna. Þannig borgaði stóriðjan virkjanirnar okkar og flutningskerfi raforku. Við gætum ekki búið við svona gott orkuumhverfi nema hafa gert þetta. Þetta kallast að þjóð sé að nýta auðlindir sínar til þess að byggja upp velferð fyrir sitt samfélag.

Það sem ég er að segja hér, með því að virkja meira, er að hafa þá þennan iðnað sem hefur farið í gegnum orkuskipti. Stóriðjan sem starfar á Íslandi hefur klárlega klárað sín orkuskipti miðað við sambærilega stóriðju í öðrum löndum. Það sem við munum bæta við með frekari orkuöflun er til þess að halda áfram að nýta auðlindir okkar og byggja upp okkar velferð og það er mest fyrir lítil og meðalstór fyrirtæki, hvort sem þau eru í tæknigeiranum, laxeldi, þörungaræktun, ferðaþjónustu og svo mætti lengi telja, en þau eru öll að kalla eftir 10–30 mW. Það er það sem við viljum halda áfram með.

Við erum enn þá að nota helling af jarðefnaeldsneyti þrátt fyrir þá miklu orkuframleiðslu sem er hér í landinu og það verður áfram gert nema við framleiðum einhvers konar aðra orku í eldsneytisgjafa, eins og vetni sem við þurfum þá að geta flutt út og flutt annað inn til landsins ef við ætlum að fara í full orkuskipti hér á landi.


Ræðumaður: Vilhjálmur Árnason

Virðulegi forseti. Ég fagna þessari þingsályktunartillögu um stefnumótandi áætlun í málefnum sveitarfélaga og aðgerðaáætlun. Það er mjög mikilvægt að svona plagg sé gert og við tökum þessa umræðu og allt það samráð. Ég held að mesta vinnan og ávinningurinn felist kannski í undirbúningi að skjalinu og því samtali og stefnumótun og upplýsingaöflun sem fer fram við það.

Við fyrsta lestur á þessu finnst mér þetta bara vera margt mjög gott en það sem ég er kannski að fagna hér og ástæðan fyrir því að ég tek til máls undir þessum lið er til þess að fjalla um nokkur atriði varðandi málefni sveitarfélaganna og byggða landsins kannski fyrst og fremst, af því að það er mikilvægt fyrir okkur hér á Alþingi að ræða  reglulega hvernig við treystum byggð í landinu og náum þessum markmiðum sem eru hér sett fram í framtíðarsýn og meginmarkmiðum og þar held ég einmitt að „Innviðir mæti þörfum samfélagsins“ sé eiginlega lykilsetningin og þurfi varla að segja mikið meira. Ef við náum að byggja upp alla okkar grunninnviði, sem eru þá fyrst og fremst samgöngur og orkuinnviðir, sem sagt bæði í heitu og köldu vatni og rafmagni og fjarskiptum, ef þetta er í lagi þá leysist ansi mikið af því sem á eftir kemur af sjálfsdáðum og svo erum við líka með aðra grunninnviði. Þetta eru hinir fýsísku innviðir sem ég fór yfir og svo ef við erum með öflugt heilbrigðiskerfi um allt land, menntun og löggæslu en við tryggjum öryggið og menntun og aðgengi að heilbrigðisþjónustu þá munu sveitarfélögin og sérstaklega byggðir landsins og fólkið í byggðunum sjá um það að gera sveitarfélögin sjálfbær, að byggja upp öflugt atvinnulíf, fjölga störfunum.

Samgöngur eru t.d. eitt besta jafnréttistækið þannig að við erum að ná þannig jafnréttismálunum. Við erum með þessum innviðum þá að tryggja aðgengi að þjónustu óháð búsetu og aukna stafræna umbreytingu og lengi mætti telja og náttúrlega að byggja undir búsetufrelsið. Ég vildi bara koma hér og leggja áherslu á það að við missum ekki augun af mikilvægi þess að byggja upp öflugar samgöngur hringinn í kringum landið. Það truflar mig oft hvað umræðan fer oft í að það sé verið að verja háum fjárhæðum í fámennar byggðir og fyrir fáa. Það er nefnilega ekki þannig. Við erum að verja fjármunum í öfluga samgönguinnviði til að tryggja öll þessi markmið sem eru hér og þannig leysum við út gríðarlega mikil verðmæti. Það verður hagkvæmara að nýta auðlindir landsins og flytja vörur úr framleiðslunni þannig að það er hringinn í kringum landið þar sem við erum að nýta auðlindir með orkuöflun, sjávarútvegi, ferðaþjónustunni, náttúrunni, framleiða hér matvæli í öllum landbúnaðarhéruðunum og lengi mætti telja. Svo út úr þessum auðlindanýtingargreinum og framleiðslugreinum sprettur fullt af hugviti sem er svo orðið útflutningsvara í fjölmörgum fyrirtækjum sem stofnast hringinn í kringum landið og við þekkjum, og þá náttúrlega fyrst og fremst í sjávarútvegi en líka fleiri atvinnugreinum og við eigum ómæld tækifæri óleyst þarna. Því skiptir miklu máli að byggja allar byggðir landsins og að það sé gert í gegnum öfluga innviði.

En til þess að byggja upp þessa atvinnu og auka þessa verðmætasköpun þurfum við náttúrlega að fara í aukna orkuöflun. Stór partur af þessum atvinnutækifærum hringinn í kringum landið sem eiga að auka framleiðslu og útflutning þessarar þjóðar, sem á að standa undir þeirri velferð sem við viljum öll búa við og auka jafnt og þétt, byggist á því að við höfum næga orku í því. Þar eru bara óteljandi verkefni og allflest kalla á einhvers konar orkunotkun sem við viljum hafa græna og innlenda.

Fjarskiptin hafa verið að byggjast upp og það hefur bara sýnt sig með mörgum dæmum hvað það hefur skipt verulega miklu máli að hafa öflugar fjarskiptatengingar sem hafa hjálpað fólki að búa þar sem það vill, sem sagt búsetufrelsi, en um leið líka að vera staðsett þar sem hugvitið er að koma út úr atvinnugreinunum. Við sjáum það t.d. í sjávarútveginum hringinn í kringum landið hvernig verið er að fullvinna sjávarafurðir og framleiða tæknibúnað sem gagnast í sjávarútvegi og er svo fluttur út um allan heim. Þetta getum við gert í orkunni og landbúnaðinum alveg klárlega líka, þurfum að byggja undir það.

En líka varðandi hina grunnþættina sem ég fór inn á — tæknin getur hjálpað okkur að auka heilbrigðisþjónustu hringinn í kringum landið. Um leið, til þess að geta tekið á móti t.d. ferðaþjónustunni, sem er að skapa útflutningsverðmæti og annað, verður líka öflug heilbrigðisþjónusta að vera til staðar. Því megum við ekki gleyma þegar við erum að fjalla um þetta, enn og aftur ekki að horfa bara á íbúatölurnar af því að á stöðum þar sem eru skráðir 70 íbúar eru kannski 2.500 virkir GSM-símar á hverjum einasta degi af fólki sem er virkt, er að taka þátt í einhverju „activity“, er að keyra um í bílum, ganga á fjöll eða taka þátt í siglingum og öðru slíku. Það eru miklu fleiri að nota þá innviði sem eru hringinn í kringum landið heldur en bara þeir sem akkúrat eru skráðir þar með búsetu. Menntunin skiptir gríðarlega miklu, að það sé fjölbreytt menntun og að það sé hægt þá að bregðast við nýju atvinnulífi og breytingum á atvinnulífinu, að menntunin mæti því. T.d. má nefna dæmi frá Framhaldsskólanum í Austur-Skaftafellssýslu, þar sem Vatnajökulsþjóðgarður er og mikil fjallaferðamennska. Þeir ætluðu að setja þessa námsgrein af stað og það passaði ekki inn í kassann hjá stjórnvöldum, inn í hinn ríkisrekna framhaldsskólakassa, og því var erfitt að mæta nýjum þörfum atvinnulífsins með nýrri námsbraut og það er ekki gott. Það sýnir sig að ef menntunin stendur til boða í heimabyggð þá er líklegra að fólk sæki í menntunina og þá er líklegra að það nýti þá menntun í þau tækifæri sem eru í því umhverfi, þau sækja í sitt umhverfi sinn innblástur til að nýta sína menntun í nýsköpun og þróun og rannsóknir og annað slíkt. Svo þarf öllum að líða þannig að það sé raunverulegt búsetufrelsi, sé raunverulegt lýðræði og til að fólk vilji búa í umhverfinu þarf það að búa við öryggi og því er mikilvægt að þar sé öflug löggæsla og öflugt viðbragð neyðaraðila allra saman og allt helst þetta í hendur.

Því held ég að við hérna vinnum að sjálfsögðu að öllum þessum góðu markmiðum sem eru í þessari þingsályktunartillögu en við þurfum alltaf að hafa fókusinn, þegar við ræðum forgangsröðun opinbers fjármagns, á þessa grunninnviði hér. Það leysir svo mörg önnur verkefni og áskoranir sem við erum að takast á við hér í störfum okkar.


Ræðumaður: Guðrún Hafsteinsdóttir

Virðulegi forseti. Ég veit ekki til þess að það hafi verið sérstaklega skoðað hér á landi eða í nágrannalöndum okkar hvort líta skuli á vændiskaup sem tvö brot eins og hv. fyrirspyrjandi spyr hér um. En eins og ég kom að áðan þá legg ég áherslu á að við lítum til nágrannalanda okkar og hvernig þau eru að bregðast við í málum sem þessum vegna breytinga á löggjöfinni. Þá er rétt að benda á að það er ekki óalgengt að tveimur eða fleiri refsiákvæðum sé beitt saman og sakfellt fyrir brot gegn þeim báðum og eru dæmi um slíkt innan brotaflokks sem hér er til umræðu og má nefna þar dóm Hæstaréttar frá 2012 þar sem ákærði var sakfelldur fyrir nauðgun, tilraun til vændiskaupa og rán og við eigum dæmi um fleiri dóma í þessu efni. Það er alveg ljóst, eins og dæmin sýna, að ákærendur, dómarar og lögmenn sem eru sérfræðingar í refsirétti eru vel meðvitaðir um að til álita kann að koma að beita fleiri refsiákvæðum.


Ræðumaður: Guðrún Hafsteinsdóttir

Virðulegi forseti. Ég vil byrja á að þakka hv. 10. þm. Reykjavíkurkjördæmis suður fyrir fyrirspurnina og ég vil taka undir með hv. þingmanni að kaup á vændi er alvarlegt brot. Alvarleikinn felst ekki síst í því að seljandinn er, eins og hér kom fram, oftar en ekki í viðkvæmri stöðu; heimilislausar konur, konur í neyslu, tekjulágar konur o.s.frv., og við þekkjum það að það eru tengsl á milli mansals og vændissölu.

Vændiskaupaákvæði hegningarlaganna var breytt fyrir um 15 árum. Var þá horft til samsvarandi ákvæða í Svíþjóð og Noregi. Í dómsmálaráðuneytinu hefur á undanförnum árum farið fram viðamikil endurskoðun á mörgum ákvæðum í kynferðisbrotakafla almennra hegningarlaga. Leyfi ég mér að benda á nýtt ákvæði um kynferðislega friðhelgi og ýmsar breytingar er varða kynferðisbrot gegn börnum, mansalsákvæði og ný ákvæði um ofbeldi í nánum samböndum og svo umsáturseinelti.

Ekki hefur enn verið tekið til skoðunar hvort gera eigi breytingar á refsirammanum um kaup á vændi en ég útiloka alls ekki að það verði gert. Ég vil þó benda á að þegar skoðað er hvort eigi að breyta refsirammanum þá verði horft til þess að samræmi ríki á milli ýmsa refsiákvæða og að við horfum einnig til Norðurlandanna þegar slíkar breytingar eru skoðaðar. Í Noregi eru viðurlög við kaupum á vændi þau sömu og hér og í Svíþjóð er hámarksrefsing í fangelsi eitt ár og svo hefur sú breyting nýlega verið gerð á sænskum lögum að sektum verður ekki beitt.


Ræðumaður: Birgir Ármannsson

Forseti minnir á að ræðutími í óundirbúnum fyrirspurnum er takmarkaður og er aðeins ein mínúta í síðari ræðu bæði þingmanns og ráðherra.


Ræðumaður: Birgir Ármannsson

Til svara eru: Matvælaráðherra, umhverfis-, orku- og loftslagsráðherra, utanríkisráðherra, menningar- og viðskiptaráðherra, félags- og vinnumarkaðsráðherra, heilbrigðisráðherra og dómsmálaráðherra.


Ræðumaður: Birgir Ármannsson

Forseti vill tilkynna að honum hefur borist erindi frá þingflokkum Miðflokksins og Samfylkingar um mannaskipti í nefndum, sbr. 1. mgr. 16. gr. þingskapa, þannig að Sigmundur Davíð Gunnlaugsson taki sæti sem aðalmaður í Íslandsdeild Vestnorræna ráðsins í stað Kristrúnar Frostadóttur og Bergþór Ólason verði varamaður í sömu nefnd í stað Loga Einarssonar. Þá taki Þórunn Sveinbjarnardóttir sæti sem aðalmaður í Íslandsdeild Alþjóðaþingmannasambandsins í stað Sigmundar Davíðs Gunnlaugssonar og Dagbjört Hákonardóttir verður varamaður í sömu nefnd í stað Bergþórs Ólasonar.

Þessar mannabreytingar skoðast samþykktar án atkvæðagreiðslu ef enginn hreyfir andmælum.


Ræðumaður: Birgir Ármannsson

Forseti vill tilkynna að á fundi allsherjar- og menntamálanefndar, sem haldinn var fimmtudaginn 21. september sl., var Hafdís Hrönn Hafsteinsdóttir kosin 2. varaformaður nefndarinnar.


Ræðumaður: Birgir Ármannsson

Brynhildur Björnsdóttir hefur undirritað drengskaparheit að stjórnarskránni og er boðin velkomin til starfa á Alþingi.


Ræðumaður: Birgir Ármannsson

Kjörbréf Brynhildar Björnsdóttur hefur verið rannsakað og samþykkt en hún hefur ekki áður tekið sæti á Alþingi og ber því að undirskrifa drengskaparheit að stjórnarskránni.

Ég vil biðja hv. þingmann að rita undir heitstafinn.



[Brynhildur Björnsdóttir, 10. þm. Reykv. s., undirritaði drengskaparheit að stjórnarskránni.


Ræðumaður: Birgir Ármannsson

Borist hefur bréf frá formanni þingflokks Pírata um að Halldóra Mogensen verði fjarverandi á næstunni. Einnig hefur borist bréf frá Orra Páli Jóhannssyni um að hann muni ekki geta sinnt þingstörfum á næstunni. Í gær tóku því sæti á Alþingi 1. varamaður á lista Pírata í Reykjavíkurkjördæmi norður, Lenya Rún Taha Karim, og 1. varamaður á lista Vinstrihreyfingarinnar – græns framboðs í Reykjavíkurkjördæmi suður, Brynhildur Björnsdóttir.

Lenya Rún Taha Karim hefur áður tekið sæti á Alþingi og er boðin velkomin til starfa að nýju.


Ræðumaður: Diljá Mist Einarsdóttir

Virðulegi forseti. Mig langar til að þakka fyrsta flutningsmanni og hv. þm. Vilhjálmi Árnasyni kærlega fyrir framsöguna og fyrir framtakið. Ég auðvitað fagna frumvarpi eins og þessu sem leggur til minni skattheimtu. Við flutningsmenn teljum líka að gjaldheimtan sem um ræðir sé úrelt, enda hefur það verið til umræðu lengi að afleggja stimpilgjaldið og þegar verið stigin skref í þá átt með afslættinum. Þetta frumvarp felur í sér góð og mikilvæg skilaboð og ég legg til að það verði samþykkt.


Ræðumaður: Vilhjálmur Árnason

Virðulegur forseti. Það er mér mikil ánægja að fá að mæla fyrir þessu frumvarpi til laga um breytingu á lögum um stimpilgjald, nr. 138/2013. Ásamt þeim sem hér stendur flytja þetta mál hv. þm. Diljá Mist Einarsdóttir, Ásmundur Friðriksson, Birgir Þórarinsson og Jón Gunnarsson. Þetta mál hefur verið flutt nokkrum sinnum áður en ég vona að það fái aukna meðferð núna, sérstaklega á þeim tímum sem við lifum þar sem húsnæðismálin gætu verið í betra standi. Ég held að þetta mál sé einmitt gert til þess að hjálpa við svona aðstæður.

Með frumvarpinu er lagt til að stimpilgjald vegna kaupa einstaklinga á íbúðarhúsnæði verði afnumið. Sama gildi um kaup einstaklinga á lögbýli líkt og hugtakið er skilgreint í 7. mgr. 2. gr. jarðalaga, nr. 81/2004. Það er einmitt nýtt í málinu að lögbýli séu hluti af þessu, að menn falli frá stimpilgjöldum til að reyna að ýta undir nýliðun. Ég fer betur yfir nýliðun í landbúnaði á eftir, eins og var kannski aðeins rætt í málinu á undan. Einstaklingum ber nú almennt að greiða 0,8% stimpilgjald vegna kaupa á íbúðarhúsnæði en þó er veittur helmingsafsláttur þegar um fyrstu kaup er að ræða. Verði frumvarpið að lögum mun gjaldið falla alfarið niður vegna kaupa einstaklinga á íbúðarhúsnæði og lögbýlum og undanþágan verður ekki bundin við fyrstu kaup.

Markmið frumvarpsins eru að auðvelda fólki að afla sér íbúðarhúsnæðis eða hefja landbúnað og auka skilvirkni og flæði á markaði með íbúðarhúsnæði. Mikil þörf er á að auðvelda fólki eins og frekast er unnt að eignast íbúðarhúsnæði, einkum við aðstæður á borð við þær sem nú ríkja á húsnæðismarkaði. Þá eru stimpilgjöld orðin úrelt skattheimta sem hefur takmörkuð áhrif á ríkissjóð. Þegar gildandi lög um stimpilgjöld voru samþykkt á Alþingi kom m.a. fram í áliti efnahags- og viðskiptanefndar: „Standa vonir nefndarinnar til þess að frumvarpið verði fyrsta skrefið af mörgum í lækkun stimpilgjalda sem á endanum muni leiða til afnáms þeirra.“ Þáverandi efnahags- og viðskiptanefnd lagði til þá breytingu að helmingsafsláttur yrði veittur af gjaldinu vegna fyrstu fasteignakaupa. Nú þegar bráðum áratugur er liðinn frá samþykkt gildandi laga um stimpilgjald þykir rétt að halda áfram þeirri vegferð sem þá var lagt upp í um afnám stimpilgjalds vegna fasteignakaupa til fulls.

Sýnt þykir að stimpilgjald hækki viðskiptakostnað á fasteignamarkaði, dragi úr framboði og rýri hlut kaupenda og seljenda. Þá benda rannsóknir til þess að stimpilgjald hafi skaðlegri áhrif á velferð en aðrar tegundir skattheimtu. Af framangreindu má ætla að afnám stimpilgjalds af fasteignaviðskiptum muni auðvelda verðmyndun á húsnæðismarkaði með tilheyrandi aukningu á framboði sem hefur verið með minnsta móti undanfarin ár. Þá er afnám stimpilgjalds vegna fasteignakaupa til þess fallið að minnka kostnað fyrir heimili við að skipta um húsnæði, hvort sem er fyrir eldra fólk sem vill minnka við sig eða barnafjölskyldur sem þurfa stærra húsnæði.

Hér held ég að sé um mjög mikilvægt mál að ræða. Ég skal alveg viðurkenna að þau áform sem eru uppi hjá ríkisstjórninni um stuðning og eflingu á húsnæðismarkaði, því að það verður eitt af stóru málunum í kjarasamningsgerð og öðru slíku, miðast miklu meira við leigumarkaðinn og félagslegt húsnæði og alls kyns svoleiðis útfærslur en ekki það sem yfir 90% landsmanna vilja, að búa í eigin húsnæði. Hlutdeildarlánin eru vissulega einn þáttur í húsnæðisstuðningi stjórnvalda sem styður við séreignarstefnuna, eða að fólk fái að eignast sitt eigið húsnæði, sem er vel en ég held að við þurfum að gera enn þá betur þar. Það er fátt sem virkar betur til þess heldur en einmitt afnám á stimpilgjöldum sem setja oft stórt strik í reikninginn við fasteignakaup og fasteignasölu.

Það var mikilvægt að bæta nýjum lögbýlum inn. Við erum að tala mikið um kynslóðaskipti í landbúnaði og þetta auðveldar þau og hjálpar nýju fólki að byggja sveitir landsins og koma undir sig fótunum við þau mikilvægu störf sem þar eru. Þetta er náttúrlega bara af sama meiði, þegar þú kaupir lögbýli ertu einmitt að kaupa þér fasteign til að búa í. Það er náttúrlega íbúðarhúsnæði og stór partur af þeim kaupum þegar maður er að fara að stunda búrekstur. Það var því mikilvægt að bæta því inn.

Fyrstu íbúðarkaupendur fá helmingsafslátt núna og var það talin mikilvæg aðgerð. Ég held að það væri bara enn mikilvægari aðgerð ef fyrstu íbúðarkaupendur þyrftu ekki að borga neitt stimpilgjald. Það er oft svo með fyrstu íbúðarkaupendur að þeir kaupa smátt, sníða sér stakk eftir vexti, en svo stækkar fjölskyldan og börnunum fjölgar, eins og við viljum og leggjum mikið upp úr, að fá sem flest börn í heiminn, og þá getur það náttúrlega orðið mjög mikill kostnaður að þurfa að stækka við sig í húsnæði og vera búinn að fá helmingsafslátt af stimpilgjöldunum. Þannig að til að hjálpa fólki að þróa og stækka húsnæði í takt við stækkun fjölskyldunnar er mikilvægt að afnema stimpilgjöld.

Svo að það sé þá til íbúðarhúsnæði fyrir þann hóp sem er fjölskyldufólk með börn, þar sem slíkum lóðum er nú ekki útdeilt, sérstaklega ekki hér á höfuðborgarsvæðinu, svo að það sé hægt að byggja húsnæði sem hentar stærri fjölskyldum, þá þurfum við líka að afnema stimpilgjöldin og auðvelda hreyfingu á markaði fyrir þá sem eru ekki lengur með börn á framfæri og vilja minnka við sig aftur. Ég held að þetta geti hjálpað. Ef þau sjá hag sinn í því að selja húsnæðið sem þau voru í með fjölskylduna meðan börnin bjuggu heima, ef þau sjái hag sinn í að selja það og fara í minna húsnæði þá losnar um fyrir fjölskyldufólkið og svona getur þetta sett góðan kapal af stað sem hjálpar öllum.

Því tel ég ekki eftir neinu að bíða með að afnema þennan óþarfa skatt sem skapar ríkissjóði engan kostnað. Ég vona það, hvort sem það verður með því að taka þetta mál til meðferðar og afgreiða það eða bara einfaldlega að gera breytingar á þessu samhliða því sem fjallað er um bandorminn eða tekjuöflunarfrumvörpin í haust — ég sætti mig alveg við að sú leið verði farin líka. Ég bara kalla eftir fullum stuðningi þingheims við þetta frumvarp.


Ræðumaður: Teitur Björn Einarsson

Frú forseti. Ég vil þakka hv. þingmanni fyrir þetta seinna andsvar. Ég fagna því mjög að við séum að ræða hér 75. gr. stjórnarskrárinnar. Hún er lykilatriði í þessari umræðu allri. Þegar verið er að setja skorður þá er gerður þeim mun meiri áskilnaður um að það sé í þágu almannahagsmuna eftir því hversu íþyngjandi þær skorður eru. Léttvægar skorður kalla á mat, hvort það sé réttlætanlegt, á almenn sjónarmið. Það getur vel verið og það eru skorður við athafnafrelsi í okkar löggjöf sem byggja einmitt, með rökstuðningi, á dýravelferð. Eftir því sem skorðurnar verða meiri og meira íþyngjandi — og við erum að tala um algjört bann — þá er það alveg ljóst í mínum huga að þú verður að horfa til einhvers meira en eingöngu almannahagsmuna, út frá almennum sjónarmiðum um dýravelferð. Þá er einfaldlega réttur einstaklingsins til atvinnufrelsis ríkari. Hann er ríkari. Það má segja að ef það er einhver vafi uppi í þessu máli þá er hann að stjórnarskráin skal njóta vafans.


Ræðumaður: Teitur Björn Einarsson

Frú forseti. Áður en ég kem að ágætu andsvari frá hv. þingmanni vil ég geta þess að Matvælastofnun getur haft einhverja þá hugmynd að eitthvað sé ekki í anda laganna eða í markmiðum laganna. En ef það hefði verið svo að Matvælastofnun hefði talið að lög væru brotin þá bar henni að grípa til aðgerða eins og lög kveða á um. Henni bar þá að fara í stjórnsýslumál og opna það og hefja rannsókn á málinu með einhverri niðurstöðu í samræmi við stjórnsýslurétt. Það gerði stofnunin ekki. Það er ekkert sem kom fram á sínum tíma sem benti til þess að lög um dýravelferð hefðu verið brotin.

Þá kemur að spurningunni: Er dýravelferð almannahagsmunir? Já, við getum gefið okkur að hún sé almannahagsmunir út frá þeirri löggjöf sem við höfum sett okkur. Það eru mikilvægar meginreglur í lögum um dýravelferð sem okkur ber að fara eftir. Þetta eru mikilvægar hátternisreglur. Þetta er meginreglan sem á sér stað í 27. gr. laga um dýravelferð. Þar er einfaldlega kveðið á um að ekki skuli valda dýri óþarfri þjáningu þegar verið er að drepa dýrið — ekki óþarfa þjáningu. Þetta er löggjöf sem snýr að manninum, hvernig við komum fram við náttúruna og hvernig við högum okkur gagnvart náttúrunni. Þetta snýr ekki að því að við ætlum að passa upp á öll dýr jarðarinnar, öll dýr merkurinnar eða hvert einasta stingandi strá eða hvert einasta tré. Þetta er hátternisregla sem miðar að því hvernig við bæði umgöngumst hvert annað og umhverfið í kringum okkur.


Ræðumaður: Teitur Björn Einarsson

Frú forseti. Ég er alfarið andvígur því frumvarpi sem hér er til umræðu og er það af ýmsum ástæðum. Ég ætla að reyna að draga fram helstu atriði sem ég tel að vegi hvað þyngst í þeirri umræðu allri.

Nú er það svo að ég var gagnrýninn á stjórnsýsluframkvæmd hæstv. matvælaráðherra í sumar við reglugerðarsetningu sem frestaði upphafi veiðitímabilsins. Kjarninn í þeirri gagnrýni minni sneri að því að það gæti ekki verið lögum samkvæmt á valdi ráðherra að taka slíka ákvörðun eins og var gert með þeirri reglugerð. Lögin, stjórnarskráin, einfaldlega heimila ekki slíkt. Ég sagði líka að ef umræðan snerist hins vegar um það hvort banna ætti hvalveiðar þá væri það a.m.k. ekki á valdi ráðherra. Slíkt yrði þá að koma hingað og vera tekið fyrir á Alþingi. Nú erum við með þetta frumvarp sem miðar nákvæmlega að því að banna hvalveiðar en þá vil ég koma inn á það að stjórnskipun landsins er með þeim hætti að Alþingi getur hreinlega ekki gert hvað sem er. Alþingi getur ekki sett lög um hvað sem er. Af hverju ekki? Jú, í gildi í landinu er stjórnarskrá og það er stjórnarskrá lýðveldisins sem er æðri lögum Alþingis. Hvað er það í stjórnarskránni sem ég er þá að vísa sérstaklega til? Jú, frú forseti, ég er að vísa til 75. gr. stjórnarskrárinnar um atvinnufrelsi. Hún hljóðar svo:

„Öllum er frjálst að stunda þá atvinnu sem þeir kjósa. Þessu frelsi má þó setja skorður með lögum, enda krefjist almannahagsmunir þess.“

Enda krefjast almannahagsmunir þess. Þetta er kjarni málsins, eða eitt, tvö og þrjú, eins og hv. þingmenn hafa verið að koma inn á í umræðum um þetta mál. Þetta er lykilatriði. Við skulum þá aðeins reifa stuttlega hvað það er í þessu frumvarpi þar sem reynt er að færa rök fyrir því að almannahagsmunir krefjist þess að hvalveiðar verði bannaðar. Hvaða rök eru það í þessu frumvarpi sem sýna fram á að áskilnaður stjórnarskrárinnar sé uppfylltur? Svarið við því, frú forseti, er nokkuð einfalt: Það er ekki neitt. Það er ekki neitt í þessu frumvarpi þar sem gerð er minnsta tilraun til þess að láta a.m.k.líta út fyrir að frumvarp þetta, verði það að lögum, muni standast stjórnarskrá. Svarið við þessu er einfaldlega það að löggjöf eins og boðuð er í þessu frumvarpi mun ekki standast stjórnarskrá.

Í frumvarpinu eru talin upp rök fyrir því af hverju eigi að banna hvalveiðar og þetta eru alls konar rök. Sum standast reyndar bara engan veginn, önnur er hægt að deila um og má togast á um skilning. Það má taka fyrir og ræða hver sé hinn vísindalegi grundvöllur ýmissa fullyrðinga sem settar eru fram. Það er sjálfsagt mál. Sú umræða verður svo sem ekki leidd til lykta hér í sal Alþingis í þessari umræðu. Eftir stendur við lestur þessa frumvarps: Það er ekki með nokkrum hætti hægt að segja að bann eins og er boðað í þessu frumvarpi muni standast stjórnarskrá, ekki með nokkrum hætti. Þá þegar af þeirri ástæðu er þetta frumvarp auðvitað algerlega ótækt hér inni á Alþingi.

Við getum farið aðeins með þetta lengra. Hvað væru þá almannahagsmunir? Jú, það er alveg rétt að ýmissi athafnastarfssemi má setja skorður, enda krefjist almannahagsmunir þess. Það er eins með hvalveiðarnar og alla aðra starfsemi, Alþingi hefur rétt og getur sett slíkri starfsemi almennar skorður. Það getur verið að vegna stofnvistfræðilegra upplýsinga sé hvalur í útrýmingarhættu. Ég myndi telja að það væri farið að vera alla vega einhver vísir að alvörurökræðu um almannahagsmuni og væri málefnalegur rökstuðningur fyrir því að banna ætti hvalveiðar, eins og við erum að stýra fiskveiðiauðlindinni okkar. Auðvitað er það svo þegar kemur að hvalveiðum að það eru sett lög um hvalveiðar. Það eru ákveðin skilyrði sem þarf að uppfylla og það er einfaldlega þannig að ef einstaklingur er brotlegur við þau skilyrði þá er alla jafna sú málsmeðferð í okkar réttarfari að hann getur í versta falli átt hættu á því að missa leyfið, að hann verði sviptur leyfi. En það er ekki bann við starfseminni um alla tíð. Það er ekki bann ef einhver brýtur umferðarlög. Hann getur verið sviptur leyfinu en það bannar ekkert öðrum að aka um. Þetta er kannski langsótt samlíking en þetta er atriði sem við getum ekki horft fram hjá.

Það að segja að veiðarnar sem slíkar séu andstæðar lögum um velferð dýra — það hefur bara hvergi komið fram nema hjá áliti fagráðs sem telur það vera andstætt lögum. Eftirlitsstofnunin sjálf, Matvælastofnun, sem fer lögum samkvæmt með það lögbundna hlutverk að hafa eftirlit með veiðunum, telur þetta ekki vera brot á lögum. Það hefur ekki verið höfðað neitt mál á hendur umræddu fyrirtæki. Það er ekkert stjórnsýslumál í sumar sem var tekið upp. Veiðarnar eru einfaldlega ekki andstæðar lögum um velferð dýra. Og ef það er einhver ágreiningur um það, þá er það, samkvæmt þrískiptingu ríkisvaldsins, hlutverk dómstóla að skera úr um þann ágreining. Svo einfalt er það.

Það eru nokkur önnur atriði sem vert er að koma inn á og rétt er að draga fram í þessari umræðu. Í frumvarpinu er til að mynda fullyrt að efnahagur og viðskiptasambönd séu í húfi. Þetta er einfaldlega rangt, frú forseti. Ég get vísað til skýrslu sem Hagfræðistofnun Háskóla Íslands skrifaði árið 2019 um þjóðhagsleg áhrif hvalveiða. Í niðurstöðum þeirrar skýrslu segir, með leyfi frú forseta:

„Gögn benda ekki til að hvalveiðar hafi slæm áhrif á íslenskt efnahagslíf.“

Þetta er skýrsla frá 2019. Þurfa menn fleiri skýrslur? Er Hagfræðistofnun Háskóla Íslands ekki nægilega góð stofnun? Þurfum við að finna einhverja aðra, eins og einhvern sérfræðing frá Alþjóðagjaldeyrissjóðnum, til að skrifa einhverja svona skýrslu?

Það er fleira athyglisvert í niðurstöðum Hagfræðistofnunar um hvalveiðar. Það segir líka í niðurstöðunum, með leyfi frú forseta:

„Miðað við varfærið mat á stofnstærðum og áti hvala, éta hvalir við Ísland 7,6 milljónir tonna af fiski, smokkfiski og krabbadýrum. […] Afar líklegt er að afránið hafi áhrif á fiskistofna við Ísland. Áhrifin má bæði rekja til áts hvala á fiski og samkeppni hvala og fisks um fæðu.“

Það er bara einfaldlega þannig, frú forseti, að það er í besta falli uppi ágreiningur í fræðasamfélaginu um allar þær fullyrðingar sem eru settar fram í þessu frumvarpi. Ég ætla ekki að ræða það neitt sérstaklega meira. Það má tína ýmislegt til og kannski gefst mér tækifæri til þess í einhverjum andsvörum sem hér hafa verið boðuð.

Það sem ég vil aðallega draga fram, og víkja þá aftur að því sem öllu máli skiptir, er áskilnaður stjórnarskrárinnar um að ekki sé hægt að takmarka atvinnufrelsi nema með lögum. Áskilnaðurinn er: enda krefjist almannahagsmunir þess. Þá skulum við skoða í hverju almannahagsmunir geta falist í þessu máli. Í mínum huga er það alveg ljóst. Það eru gríðarlega miklir almannahagsmunir fyrir allan almenning, fyrir íslenska þjóð, að við berum gæfu til þess að nýta náttúruauðlindir okkar með skynsamlegum og ábyrgum hætti. Við eigum allt undir því sem velferðarþjóðfélag, sem eitt ríkasta land í heimi, að við umgöngumst náttúruauðlindir okkar af skynsemi og ábyrgð og að við nýtum þær til þess að auka hér hagsæld. Þetta gildir um allar náttúruauðlindir. Stærst og veigamest er auðvitað fiskveiðiauðlindin okkar þar sem við höfum þetta grundvallaratriði að leiðarljósi, orkunýtinguna okkar. Og þetta á líka við um hvalveiðar. Sjálfbær nýting náttúruauðlinda í hafinu við strendur landsins þar sem fylgt er vísindalegri ráðgjöf um veiðar úr stofninum sem ógna ekki tilvist stofnsins, það er lykilatriði.

Hér eru hv. þingmenn að velta fyrir sér í háheimspekilegum pælingum tilvist einstaka lífvera, skepna. Það kann vel að vera til einhvers að vera að ræða það en aðalatriðið er að það sem við leggjum til grundvallar er stofninn, áhrif á stofnstærðina. Það eru þessi atriði, að um sé að ræða veiðar á vísindalegum grunni, lögum samkvæmt, í takt við þær alþjóðlegu skuldbindingar sem við höfum undirgengist, þar sem hvalveiðar uppfylla öll þau meginskilyrði til að teljast vera skynsamleg nýting á náttúruauðlindum og í því felast gríðarlegir almannahagsmunir fyrir íslenska þjóð að við hvikum ekki frá — gríðarlega miklir almannahagsmunir.


Ræðumaður: Jón Gunnarsson

Virðulegur forseti. Það er nú gjarnan þannig í upplýsingaóreiðunni, sem hér er stundum m.a., að það fer ekki alltaf saman hljóð og mynd hjá þeim sem bæði skrifa og tala. Hér sagði hv. þingmaður að við ættum auðvitað að hlusta á vísindamennina, við ættum að fara eftir þeirra ráðum. Svo sagði hún í öðru orði að hún hefði engan vísindamann heyrt mæla með því að nota rafmagn við aflífun þessara dýra, þrátt fyrir að ég væri nýbúinn að segja henni og þingheimi og öðrum sem fylgjast hér með að það er viðurkennd aðferð sem er búið að skoða ítarlega í vísindanefnd Alþjóðahvalveiðiráðsins þar sem sitja fulltrúar flestra þjóða. Vísindamenn frá flestum þjóðum og öðrum sem eiga aðild að ráðinu, á annað hundrað vísindamenn, ef ég man rétt, eru búnir að viðurkenna þessa aðferð til jafns við sprengiskutul. Eftir ítarlega þróun á þeim veiðibúnaði, rannsóknir og þróun, var fyrirtækið tilbúið með nýja og betri útgáfu fyrir þessa vertíð til að aflífa dýrin og ætlaði að gera það samhliða sprengiskutlunum í þeirri von að í framtíðinni gætum við lagt sprengjuskutulinn til hliðar og notað þetta sem einu aflífunaraðferðina, þá sömu reyndar og er notuð í öllum sláturhúsum landsins í dag til aflífunar á húsdýrum, nákvæmlega þá sömu, og er auðvitað viðurkennd þar.

Ég ætla bara að gera orð hv. þingmanns að mínum og biðja hana að koma með okkur inn í 21. öldina og nýja tækni og nýja þróun og horfa á það að við horfum á þetta út frá sjálfbærum sjónarmiðum á nýtingu á auðlindum sem við eigum, höfum aðgang að, í þágu þjóðarinnar og beitum til þess öllum nútímaaðferðum sem mögulegar eru og gerum þetta enn mannúðlegra heldur en það hefur verið hingað til þegar bornar eru saman veiðar á villtum dýrum.


Ræðumaður: Jón Gunnarsson

Virðulegur forseti. Hv. þm. Þórunn Sveinbjarnardóttir hafði orð á því að í þessu máli ætti fyrst og fremst að hlusta á sérfræðingana, vísindamenn og aðra þá sem um þetta fjalla. Ég tek undir það. Allar okkar veiðar og nýting á hvaða auðlind sem er á að byggjast á yfirvegaðri úttekt og skoðun. Í þessu tilfelli kemur þar auðvitað til hvernig nýta á þessa stofna, hversu mikið má taka úr þeim. Þetta byggist allt saman á mjög viðamiklu vísindastarfi til áratuga á norðurslóðum í samvinnu milli okkar og Norðmanna og fleiri þjóða þar sem talningarverkefni eru í gangi og hafa verið um áratugaskeið. Síðan fjallar vísindaráð Alþjóðahvalveiðiráðsins — sem er, eins og ég kom inn á áðan, mjög fjölmennt ráð, ég held að ég fari með rétt að það séu á annað hundrað vísindamenn sem sitja í þessu ráði og fara ítarlega yfir öll gögn, allar forsendur, allar upplýsingar áður en þeir veita ráðgjöf um hversu mikið má veiða úr stofninum. Þetta er allt í samræmi við það og samkvæmt reglum Alþjóðahvalveiðiráðsins. Það á líka við um þessa nýju tækni sem rafmagnsstuðið byggir á. Eins og ég sagði hér áðan þá er það viðurkennt af þessu sama vísindaráði og af Alþjóðahvalveiðiráðinu sem aflífunaraðferð sem er jöfn sprengiskutlum. Fyrirtækið hefur verið að þróa þessa aðferð, gera á henni alls konar prófanir sem lofa mjög góðu en því var bannað að nýta þá reynslu og þekkingu við þessar veiðar. Skipstjórar skipsins og aðrir sem þekkja vel til um borð þar sem þessi hvalur særðist, drapst ekki við fyrsta skot um daginn, telja það nánast öruggt að hann hefði drepist ef rafstuðið hefði líka fengið að fylgja eins og upphaflega var lagt upp með.

Nú ætla ég að spyrja hv. þingmann: Hvaðan hefur hún upplýsingar um að það hafi engin áhrif, muni ekkert laga stöðuna? Frá hvaða vísindamönnum kemur það?


Ræðumaður: Jón Gunnarsson

Virðulegur forseti. Ég held að við getum öll verið sammála um að setja um þessar veiðar, sem aðrar, skýrar reglur og stuðla að því að innleidd sé sem best tækni við veiðarnar og að nýting á afurðunum sé með sem bestu móti. Það verður svo sem ekki sagt annað um afurðir af hvalveiðum en að þær séu gjörnýttar. Kjötið og spikið og margt fleira er selt erlendis. Þar er ágætur markaður fyrir það. Það hefur verið erfiðara að losna við lýsið þannig að þá er því bara brennt, lífrænu eldsneyti, á hvalveiðibátunum. Þannig er það. Þeir ganga fyrir hvallýsi að stórum hluta eða þónokkrum hluta. Lífrænt eldsneyti — ekki eru þeir að menga á meðan.

Þetta með jafnvægið í lífríkinu og þær fullyrðingar sem hafa komið fram, þær hafa auðvitað að hluta til verið hraktar. Auðvitað er sjálfsagt að gera rannsóknir á þessu en það er ágætt að kynna sér skýrslu Gísla heitins Víkingssonar, okkar helsta vísindamanns á þessu sviði til áratuga, blessuð sé minning hans, um afrán hvala. Það er ágætt að kíkja á það þegar þessum fullyrðingum er haldið til haga. Auðvitað þekkja menn það allir sem eru í einhverjum samanburði í þessum efnum að afrán á sér stað, hvort sem er í ám, vötnum, sjó, nú eða á landi en þá er oft talað um ofbeit. Auðvitað þarf að hafa þetta samræmi í nýtingunni til hliðsjónar. Það eru líka gríðarlega mikil verðmæti sem hvalirnir taka úr sjónum í formi sjávarmetis. Við þurfum að stilla saman strengi í nýtingu á þessum stofnum. Við höfum auðvitað sem sjálfstæð þjóð,  hér á þessu svæði og hvar sem við værum, fullan rétt til að nýta auðlindir okkar og eigum að gera það með sjálfbærum og skynsamlegum hætti og að það skili sem bestum hagsbótum fyrir land og þjóð.


Ræðumaður: Jón Gunnarsson

Virðulegur forseti. Um hvalveiðar gilda sérlög og þau eru uppfyllt, þannig að veiðarnar eru fullkomlega löglegar. Það er engan veginn réttlætanlegt að taka veiðar á þessum eina villta stofni, eða hvalveiðar, út fyrir samanburð á veiðum á öðrum villtum dýrum. Samræmast þá hreindýraveiðar dýravelferðarlögum? Og svo má lengi telja.

Svo fer náttúrlega hv. þingmaður, eins og hann kann kannski best hér á þingi í allri upplýsingaóreiðunni sem hann reynir að standa alltaf fyrir hér, ekki bara í þessu máli, í svo mörgum málum, það gildir nú kannski almennt um þann flokk sem hann kemur frá, hann fer að tala um lobbíistann Jón Gunnarsson og baráttu okkar fyrir því að hefja hvalveiðar aftur. Það er alveg rétt, ég var formaður samtakanna Sjávarnytjar. Síðast þegar það var aðalfundur í þeim samtökum var ég formaður og er það þá væntanlega enn þó að samtökin hafi nú ekki haldið fund í tvo áratugi eða u.þ.b., enda ekki ástæða til af því að hvalveiðar fóru af stað aftur. Við höfðum það að markmiði að hefja hvalveiðar. Ég þekkti nokkra menn sem höfðu unnið í hvalnum gamla daga og fór með þeim á fund. Ég hef aldrei unnið sjálfur í hvalnum eða þekkt nokkuð til þar. Það endaði með því að ég tók að mér þetta starf, þetta er upp úr 1995, og ég er stoltur af því. Ég held að við höfum haft mikil áhrif á pólitíkina á þeim tíma, á að hvalveiðar, með sínum eðlilega hætti, færu af stað aftur. Auðvitað er ekkert annað eðlilegra heldur en að þjóð sem býr hér norður á hjara veraldar — hefur sögulega nýtt hvalinn, stóð reyndar fremst í stafni við að vernda hvali gegn ofveiði á sínum tíma, ekki til þess að hætta veiðum alfarið inn í framtíðina heldur einmitt til þess til að vernda stofninn gegn ofveiði annarra þjóða, eins og við gerðum með útfærslu landhelginnar, til að gæta hagsmuna framtíðarkynslóða og þess að náttúruauðlindin væri til staðar fyrir þær þegar fram í sækti. Og það tókst.

Forseti vill minna þingmenn á að virða tímann.


Ræðumaður: Jón Gunnarsson

Virðulegur forseti. Við höfum stundum glímt við það hér á þinginu að það er ekki nægilega vandað til þingmála. Það hafa verið settar um það alveg sérstakar leiðbeiningar í Stjórnarráðinu hvernig eigi að haga sér í þeim efnum og er ekki vanþörf á oft á tíðum að bregðast við. Það er alveg ljóst að þeir sem hafa staðið að samsetningu þessa máls sem hér er til umræðu hafa ekki lagt sig fram um að vanda til verka, ekki að það komi á óvart þegar sést hver framsögumaður er í þessu máli. En það er auðvitað sárt að sjá margt ágætisfólk skrifa undir þetta án þess að hafa í rauninni kíkt á innihaldið af því að slík er upplýsingaóreiðan í þessu. Það er auðvitað gríðarlega mikilvægt fyrir okkur hér í þinginu og fyrir þjóðina og þá sem eru að fylgjast með okkur hér að geta treyst því að það sé einhver innistæða fyrir þeim upplýsingum sem við setjum á blað, það sé vandað þannig til verka að þær staðreyndir sem teknar eru til eigi sér einhverja stoð í raunveruleikanum.

Það er farið um víðan völl í greinargerð með þessu máli og til að mynda kemur hér fram að samkvæmt þeirri skýrslu sem MAST gaf út standi að veiðiaðferðir Hvals hf. standist engan veginn kröfur laga um dýravelferð. Þetta er einfaldlega röng fullyrðing. Niðurstaðan var einmitt sú að veiðarnar brytu ekki gegn lögum um velferð dýra. Á heimasíðu MAST segir, með leyfi forseta:

„Stofnunin telur hins vegar að við veiðarnar hafi verið beitt bestu þekktu aðferðum miðað við þær aðstæður sem þessar veiðar eru stundaðar við og því hafi ákvæði um veiðar í lögum um velferð dýra ekki verið brotin.“

Hér er því haldið öðru fram sem er auðvitað alveg rangt. Svo kemur síðar í þessum kafla í greinargerðinni þessi setning:

„Aldrei myndi líðast að sláturhús murkuðu lífið úr kúm, ám eða svínum klukkutímum saman.“

Hér er sem sagt verið að bera saman veiðar á villtum dýrum og slátrun á dýrum sem eru leidd til slátrunar í sláturhúsum. Ég veit ekki hvort þetta er gert af vanþekkingu eða hvað. En auðvitað er það grundvallaratriði í þessu máli að hér er um veiðar á villtum dýrum að ræða þar sem beitt er bestu þekktu aðferðunum. Reyndar hafa þessar aðferðir þróast mikið með tímanum og fram eru komnar núna nýjar rannsóknir sem leiða fram að beita rafmagni við slátrunina, sem var búið að undirbúa að yrði notað í sumar en ekki hefur fengist leyfi Matvælastofnunar til að prófa það við veiðarnar núna í september, þróa þetta áfram. Þetta er þó viðurkennd aðferð til jafns við sprengiskutul í samþykktum Alþjóðahvalveiðiráðsins, sem í eiga sæti á annað hundrað þjóðir heims. Alþjóðahvalveiðiráðið viðurkennir þetta sem veiðiaðferð til jafns við sprengiskutul.

Þetta er auðvitað villan í þessu öllu saman, að vera að bera þetta saman við veiðar á villtum dýrum. Það þekkja það allir sem hafa stundað veiðar á villtum dýrum að það tekst ekki alltaf að drepa dýr í fyrsta skoti. Þannig er þetta um allan heim. Þannig eru veidd hundruð þúsunda ef ekki milljónir dýra í Evrópu, t.d. yfir 500.000 villisvín í Þýskalandi á hverju ári og auðvitað særast dýr þegar um er að ræða villtar veiðar á villtum dýrum, alveg eins og gerist hér á Íslandi í hreindýraveiðum, fuglaveiðum og öðru. Þetta þekkja allir sem hafa stundað veiðar. Auðvitað er þetta bagalegt en þetta er fylgifiskur þess að stunda veiðar á villtum dýrum. Það vill svo til að við erum ekki eina þjóðin sem er að veiða hvali með þessari sömu tækni, Norðmenn eru ekki að velta þessu fyrir sér, eins og kom fram hjá forsætisráðherra samfylkingarinnar í Noregi þar sem hann sagði að þeim sem væru að gagnrýna þessar sjálfbæru veiðar Norðmanna kæmu þær bara ekkert við. Þeir væru betur í stakk búnir til að meta aðstæður og sjálfbærni í þessum veiðum eins og í annarri nýtingu á náttúruauðlindum sínum.

Svo er vitnað hér til fagráðsins í greinargerðinni. Það er hægt að segja um þetta fagráð að lögfræðilegt álitaefni var lagt fyrir ráðið sem samanstóð af fólki sem hafði í rauninni ekki þekkingu til að leysa úr slíku álitaefni, var ekki á verksviði þess að gera það og málsmeðferðin sem þau beittu var í bága við lög. Í fyrsta lagi var einn nefndarmaður vanhæfur. Hann hafði lýst yfir skoðun sinni á álitaefninu opinberlega stuttu áður og það telst til vanhæfis samkvæmt stjórnsýslulögum. Í öðru lagi braut fagráðið gegn 3. mgr. 5. gr. laga um velferð dýra þar sem kveðið er á um að um málsmeðferð fyrir nefndinni gildi stjórnsýslulög. Hvalur hf. fékk ekki andmælarétt eins og félagið á rétt á samkvæmt stjórnsýslulögum. Það er ekki hægt að taka mark á niðurstöðum stjórnvalds sem þverbrýtur málsmeðferðar- og hæfisreglur í svona málum.

Lög um velferð dýra gera þá kröfu í 27. gr. að ávallt skuli staðið að veiðum þannig að það valdi dýrunum sem minnstum sársauka og aflífun þeirra taki sem skemmstan tíma. Bæði MAST og fagráðið eru sammála um að aðferðirnar sem Hvalur beitir eru þær bestu sem til eru. Af því leiðir að veiðiaðferðirnar standast lögin enda gera þau bara kröfu um að bestu mögulegu aðferð sé beitt. Það er búið að reyna að þróa þessa aðferð og nú er hægt að bæta jafnvel enn betur með því að nýta saman sprengiskutul og rafmagn og það eru reyndar margir sem telja að það þurfi ekki sprengiskutul í framtíðinni heldur sé hægt að gera þetta bara á forsendum nýrra aðferða og þá sérstaklega með rafmagni.

Hér er einnig haldið fram, sem er hluti af upplýsingaóreiðunni, að það hafi reynst erfitt að koma kjötinu í verð, þeim afurðum sem fluttar eru til Japans, og þrátt fyrir mikla herferð til að auka neyslu á hvalkjöti bendi margt til þess að það rati í hundafóður. Þetta er auðvitað algerlega úr lausu lofti gripið. Þetta hefur verið áróður þeirra samtaka á alþjóðavettvangi sem hafa verið að reyna að sverta hvalveiðar, að þetta sé með þessum hætti. Staðreyndin er sú að eftirspurn eftir þessu kjöti hefur aukist mjög. Auðvitað tekur tíma að starta aftur markaði með afurðir sem hafa ekki verið á markaði mörg ár, þó það nú væri, en það hefur tekist. Eftirspurnin er góð, sérstaklega eftir að framboðið minnkaði í Japan. Eftir að þeir hættu veiðum sínum í Suður-Íshafinu og fóru eingöngu að stunda veiðar á sínum heimamiðum, þá hefur dregið úr framboði og eftirspurnin er mikil og verðin eru góð. Menn eru í þessum veiðum og viðskiptum til að hafa út úr því eins og í annarri atvinnustarfsemi.

Því hefur gjarnan verið haldið fram að það sé mikið tap á þessum rekstri. Það eru tiltekin hér einhver síðustu tíu ár og þau skoðuð í því sambandi. Hvernig ætti nú annað að vera en að það væri tap á rekstri þar sem Matvælastofnun gaf ekki út vinnsluleyfi og var ekki hægt að veiða hval 2019, 2020 og 2021 vegna þess að kerfið var að þvælast fyrir? Ekki kaupendurnir, það voru engar kröfur frá þessum erlendu mörkuðum sem biðu eftir afurðunum heldur var kerfið hér með einhverjar reglur sem þvældust fyrir. En áfram var starfsemin, áfram var uppbyggingin, áfram var öll endurnýjun á tækjabúnaði, fjárfestingar, mannskapur í vinnu allt árið til að halda þessu við. Svo er farið að tala um að það sé eitthvert stórkostlegt tap af þessu. Menn gleyma alveg forsendunum fyrir þessum rekstri, að menn eru að horfa í þessum rekstri eins og oft er til lengri tíma, ekki eins og sumir í pólitík sem horfa bara til skemmri tíma og sveiflast eins og stráið í vindinum eftir því hvernig þeir eru að reyna að veiða atkvæði heldur eru þeir að horfa til lengri tíma og fjárfestingarnar bera þess merki.

Virðulegur forseti. Saga mótmæla gegn hvalveiðum er löng og ég þekki hana ágætlega. Þegar hvalveiðibannið tók gildi 1986 eftir að hafa verið samþykkt 1983 á fundi Alþjóðahvalveiðiráðsins átti bannið að gilda frá 1986–1990, meðan menn væru að ná utan um þessa stofnstærðir í heiminum vegna þess að það var yfirgangur og stofnar voru víða komnir í hættu. Bannið er enn í gildi en við erum bara ekki bundin af því vegna þeirra reglna sem gilda í Alþjóðahvalveiðiráðinu og þeirra fyrirvara sem við höfum sett þar. Við erum ekki bundin af því frekar en Norðmenn, Japanir og Rússar og síðan eru frumbyggjaveiðar í Grænlandi, í Alaska og á karabísku eyjunum. Þetta er mjög víða. Aðferðin er víðast hvar sú sama og við notum og veiðarnar umtalsvert meiri heldur en eru hér. En það hefur einhvern veginn verið eftirsóknarvert að ráðast sérstaklega að Íslandi, maður sér ekki mikið til þessara aðila í öðrum löndum. Það var orðað hér áðan í ræðu framsögumanns að þjóðir heims væri á móti þessu. Innan Alþjóðahvalveiðiráðsins þar sem eru á annað hundrað þjóðir, ef ég man rétt, talan er alla vega eitthvað í kringum það, hefur það skipst til sirka helminga hvort þjóðir eru fylgjandi hvalveiðum eða andvígar hvalveiðum. En það þarf tvo þriðju hluta til afnema hvalveiðibannið. Það hefur ekki tekist. Þannig að það er ekki eins og það sé eitthvert undantekningaratriði að þjóðir séu fylgjandi hvalveiðum.

Þessi mótmæli á sínum tíma snerust um að veiðarnar myndu eyðileggja alla fiskmarkaði okkar. Það voru SA og fleiri fyrirtæki sem héldu því fram að það myndi eyðileggja alla fiskmarkaði okkar á þessum fyrstu árum þar sem var verið að ræða það að fara aftur af stað í hvalveiðar. Síðan tók ferðaþjónustan við. Ekkert af þessu hefur gengið eftir. Þessi sömu samtök og við erum hér með þátttakendur frá í svokölluðum mótmælum í dag — ef það er hægt að kalla það það, fólk sem er á launum hjá erlendum samtökum sem kemur hingað og einu viðtölin við mótmælendur fara fram á ensku af því að það eru engir Íslendingar til að tala við í þeim efnum í fjölmiðlum — þau komu hingað með fólk og fóru til að mynda í herferð gagnvart veitingastöðum sem voru með hvalkjöt á matseðlinum, sögðust ætla að koma í veg fyrir að fólk færi að heimsækja þá, draga úr viðskiptum. Þetta hefur aldrei haft nein áhrif neins staðar. Þetta hefur allt verið innstæðulaus áróður og ekkert af þessu gengið eftir. Það átti að slökkva á ferðaþjónustunni okkar, eyðileggja ímynd landsins. Við sjáum öll hvernig þetta hefur gengið eftir. Og svo einhver samanburður á því sem er bara ósmekklegur af hálfu ferðaþjónustunnar, að leggja það saman að nokkur þúsund ferðamenn skili sömu tekjum — þetta er auðvitað ekki boðlegt þegar atvinnugreinar kjósa að ráðast svo að annarri atvinnugrein.

Það er af mörgu að taka í þessu, virðulegi forseti, og hér er ég búinn að rekja kannski það helsta. Auðvitað komum við hér að atvinnufrelsinu sem nýtur verndar 75. gr. stjórnarskrárinnar og hún hefur væntanlega hefur verið brotin með þessum ákvörðunum um að banna hvalveiðar í sumar, og komum einnig að eignarréttinum sem nýtur verndar í 72. gr.

Í stuttu máli er þetta tekið saman í því að við erum ekki eina þjóðin sem er að veiða hval. Þá er ég að tala um stórhveli. Auðvitað eru smáhveli ekki talin með, við erum bara að tala um það sem er skilgreint innan Alþjóðahvalveiðiráðsins sem stórhveli. Það eru Norðmenn, Rússar, Japanir og fleiri þjóðir sem ég taldi hér upp áðan sem veiða þessa hvali með sömu tækni og við. Það er stöðugt verið að reyna að þróa þessa tækni alveg eins og verið er að reyna að þróa aðrar veiðiaðferðir á villtum dýrum hvar sem þær eru stundaðar. Það er mikilvægt og við eigum að leggja okkur fram um það og setja stífar kröfur á þau fyrirtæki og einstaklinga sem stunda þessar veiðar um að reyna að gera það með sem mannúðlegustum hætti. Þetta jafnvægi í  nýtingu lífríkisins er ákveðin grundvallarforsenda, að halda einhverju jafnvægi í nýtingu á nytjastofnum lífríkisins. Það þekkja þeir bændur sem eru hér í salnum að ef þú ert með stóðið allt of stórt í litlu hólfi þá hefur það afleiðingar og verður ekki öðrum beitt þar. Allar okkar veiðar eru yfirfarnar af Alþjóðahvalveiðiráðinu, vísindanefnd Alþjóðahvalveiðiráðsins sem kom alltaf saman einu sinni á ári, ég veit ekki hvort það er enn þannig eða hvort það er annað hvert ár í dag. Þar eru yfir 100 vísindamenn frá öllum löndum sem eru þátttakendur. Stofnstærðir og annað sem við förum eftir er allt viðurkennt af þessum alþjóðlegu samtökum.

Það er ekki þannig, eins og oft er haldið fram af þessu fólki sem hefur sig frammi við að berjast gegn hvalveiðum, að stofnarnir séu í útrýmingarhættu. Það er enn ein upplýsingaóreiðan.  Við stundum þetta samkvæmt öllum ströngum reglum alþjóðasamfélagsins og höfum auðvitað fullan rétt á að nýta auðlindir hafs í þessum efnum sem öðrum ef við gerum það með sjálfbærum hætti.


Ræðumaður: Vilhjálmur Árnason

Virðulegi forseti. Hér ræðum við frumvarp til laga um breytingu á lögum um póstþjónustu nr. 98/2019. Það er ekki svo langt síðan, ekki nema síðan 2019, sem við sömdum ný lög um póstþjónustu sem voru mikið til umræðu í hv. umhverfis- og samgöngunefnd. Þá var mikil umræða innan nefndarinnar um fyrirkomulag póstþjónustu á Íslandi og rekstur Íslandspósts og hvernig þjónusta væri búin að breytast með tímanum, hver þörfin væri og hverjar áskoranirnar í póstþjónustu væru. Það var niðurstaðan, áður en við kláruðum þessa nýju löggjöf, að kalla eftir því að stjórnvöld kæmu með heildarstefnumörkun um hvert skyldi stefna í póstmálum og hvernig skyldi bregðast við þessum nýja veruleika.

Það sem var kannski ekki síst kvartað undan var einmitt sú samkeppni sem Íslandspóstur hefur staðið í, út af því rekstrarfyrirkomulagi sem hann er í. Hann á að reyna að afla sér tekna til að skila sem minnstu tapi og svo er hann með þessa alþjónustukvöð og þarf að standa í samkeppni til að standa undir ákveðnum rekstri og er með ýmsar alþjóðlegar skuldbindingar líka sem hann á að sinna.

Staðan er bara sú að við höfum verið að greiða mörg hundruð milljónir úr ríkissjóði árlega til að þetta rekstrarform gangi upp. Við vorum sammála um hér á Alþingi að það gæti ekki gengið lengur. Því gerðum við eiginlega kröfu um að stjórnvöld myndu ganga í alvörunni í það að gera framtíðarstefnumörkun um hvernig póstmálum skyldi háttað og hvernig við skyldum leysa úr þessu. Innviðaráðuneytið setti af stað starfshóp um þetta mál sem skilaði skýrslu sem menn voru misánægðir með og mismikið hefur frést af. Ég verð að segja eins og er að þrátt fyrir að hafa fengið þá skýrslu í hendurnar er ég engu nær um hver stefna stjórnvalda er í málefnum Íslandspósts, ekki neitt, og það er ekki gott. Því tekur maður því misvel að fá einhvern svona bútasaum hérna inn um póstþjónustu án þess að vita hver stefna stjórnvalda er í póstmálum.

Það kom mér mjög á óvart þegar við fengum þetta frumvarp á síðasta þingi að það var ekkert verið að bregðast við og breyta lögunum í átt að þeirri stefnumörkun sem Alþingi hefur kallað eftir frá stjórnvöldum í þessum málum. Þannig að við nýttum tækifærið aftur í hv. umhverfis- og samgöngunefnd á síðasta þingi þegar við fengum þetta sama mál og við ræðum hér í dag í hendurnar, til að fara svolítið ofan í saumana á þessum málum og rifja upp það sem við höfðum gert áður í nefndinni og komumst aftur að þeirri niðurstöðu að það er eitthvað í gangi sem á ekki að vera. Það eru fyrirtæki í fjölbreyttum rekstri sem eru í samkeppni við Íslandspóst á póstmarkaði og kvarta mjög undan niðurgreiddri þjónustu Íslandspósts af ríkinu sem kemur í veg fyrir framþróun á þessum markaði til að auka bæði hagkvæmni og bæta þjónustu neytenda og borgaranna og þetta er líka mjög kostnaðarsamt fyrir ríkissjóð.

Ég er því á þeirri skoðun að við þurfum að draga verulega úr rekstri Íslandspósts, hafa það bara sem einhvers konar skrifstofu sem sér um það að tryggja að bjóða út alþjónustu, ef þarf, á einhverjum stöðum og tryggja það að þær alþjóðlegu skuldbindingar sem við erum með séu í einhverjum öruggum farvegi án þess að vera að reka hér heilu flutningafyrirtækin og pakkamiðstöðvarnar. Ég held að þetta sé vel hægt að gera af því að ég er orðinn sannfærður um það að með því að borga Íslandspósti allt að 600 millj. kr. á ári erum við að draga úr möguleikum einyrkja, hringinn í kringum landið, til að sinna póstþjónustu betur heldur en Íslandspóstur gerir. Við erum að borga Íslandspósti fyrir að bjóða bara upp á þjónustuna tvisvar til þrisvar í viku, á meðan það eru hér flutningafyrirtæki í landinu sem fara fimm til sex sinnum sama rúnt og Íslandspóstur býður út, sama rúnt, og hefðu hæglega getað bætt þeim pökkum sem Íslandspóstur er að þjónusta með í þær ferðir. Það yrði hagkvæmara fyrir alla og þjónustan betri. Þannig að til að auka þjónustu við borgarana hringinn í kringum landið og til þess að spara fjármuni úr ríkissjóði, skiptir miklu máli að við tökum einhverja stærri breytingar en fáum ekki svona eitt og eitt frumvarp til þess að plástra lögin þegar við höfum kallað eftir stefnumörkun frá Alþingi.


Ræðumaður: Teitur Björn Einarsson

Frú forseti. Ég þakka hæstv. heilbrigðisráðherra kærlega fyrir andsvarið og fyrir að vekja athygli á þessu og, eins og ég skil það, að taka svolítið undir með mér í því að við áttum okkur á því að við erum annars vegar í þessu ágæta frumvarpi, með þeirri ágætu reglu sem er verið að leggja til um tilkynningarskyldu á þessi skip, með sjónarmið og þætti er snúa að öryggi siglinga hringinn í kringum landið, en hins vegar tengist þetta og snertir aðra þætti eins og hæstv. heilbrigðisráðherra kom inn á, þá vinnu sem er verið að vinna í umhverfis- og loftslagsráðuneytinu. Þess vegna tel ég mikilvægt að hv. umhverfis- og samgöngunefnd — ég er reyndar ekki aðalmaður þar og vildi þess vegna nota þetta tækifæri til að koma þessu á framfæri — hafi þessi atriði í huga og að við meðferð þessa frumvarps verði gætt að þessum sjónarmiðum og jafnvel athugað hvar sú vinna stendur sem hæstv. heilbrigðisráðherra kom hérna inn á.


Ræðumaður: Teitur Björn Einarsson

Frú forseti. Við ræðum hér frumvarp til laga um breytingar á lögum um vaktstöð siglinga. Mig langar að koma inn á eitt atriði sérstaklega sem snýr að tilkynningu skipa yfir 300 brúttótonnum að stærð um för milli hafna sem snýr að landgöngu gesta og þá aðallega af skemmtiferðaskipum. Fyrst vil ég taka það fram varðandi þau atriði sem ég tók upp við hæstv. heilbrigðisráðherra hér um heimild Vegagerðarinnar til að láta fara fram útboð á tilteknum þætti um vaktstöð siglinga, að fyrirkomulagið sem er við lýði, útvistun þessara verkefna til Landhelgisgæslunnar og slíkt, sé auðvitað á góðum stað. Athugun mín um það atriði sneri ekki að því fyrirkomulagi sem er, heldur einfaldlega að við setningu löggjafar  um svona atriði sé horft aðeins fram á við og við séum viðbúin því hvað tæknibreytingar geta leitt af sér, að þau skilyrði skapist fyrir því að Vegagerðin framkvæmi útboð á þessum þjónustuþætti. En þetta er auðvitað eitthvað sem hv. umhverfis- og samgöngunefnd getur rýnt betur í og kannað betur forsendur þessa gildandi ákvæðis.

Frú forseti. Það sem ég vildi gera hér að örstuttu umtalsefni er sú breyting sem lögð er til í frumvarpinu um tilkynningarskyldu skipa yfir 300 brúttótonnum að stærð um för milli hafna þannig að það sé alltaf ljóst hver  siglingaleið skipanna er, eins og ég skil þetta, sem tryggir auðvitað að viðbragðsaðilar hér á landi, sem bera ábyrgð á björgun og leit, séu alltaf meðvitaðir um á hvaða leið skip yfir þessari stærð eru — auðvitað er  fyrst og fremst miðað við skemmtiferðaskip — og í hvaða tilgangi. Þetta snýr þá að landgöngu gesta slíkra skipa utan hafna. Ég held, svo það komi nú fram, að sú breyting sem lögð er til sé ágæt. Ég held að það sé ágætt að leggja slíka tilkynningarskyldu á skipstjóra þessara skipa. Það getur hjálpað til við að það sé öllum ljóst hvar þessi skip eru stödd hverju sinni.

Af því að það hefur verið komið hér inn á landgöngu gesta skemmtiferðaskipa í frumvarpinu þá langar mig að hreyfa við því hér að eins og ég skil þetta þá höfum við í okkar löggjöf ekki nægjanlega trygga umgjörð um þau skilyrði sem gilda um landgöngu gesta af skemmtiferðaskipi utan hafna. Það eru auðvitað reglur sem gilda um einstök svæði, friðlýst svæði hringinn í kringum landið; það geta  verið tímatakmarkanir, það  geta verið fjarlægðartakmarkanir og það geta verið takmarkanir sem lúta að einstökum svæðum þá innan friðlýsingar í samráði við landeigendur. Ég vil vekja athygli á þessu atriði. Þetta hefur komið hér til tals áður í þingsal og það hefur verið vakin athygli á þessu. Hér eru atriði sem snúa að umhverfisvernd, náttúruvernd, hvaða skilyrði þurfa að vera uppfyllt til þess að skemmtiferðaskip, jafnvel með þúsundum manna, geti tekið land utan hafna, svo gott sem hvar sem er á landinu. Þau sjónarmið sem hefur verið hreyft við í umræðunni eru góðra gjalda verð. Það eru  atriði sem snúa að ásókn ferðamanna, þá oft á viðkvæm svæði. Þetta eru jafnvel óbyggðir,  fjarri öllum mannvirkjum, vegagerð eða einhverju slíku. Ég nefni í þessu sambandi friðlandið á Hornströndum, en líka víða annars staðar. Það hafa verið settar fram í umræðuna áskoranir sem snúa þá að vöktun þessara svæða og þess háttar.

Það sem ég vil nefna til viðbótar við alla þessa umræðu, sem ég tel vera þarfa, jafnvel atriði sem hv. umhverfis- og samgöngunefnd getur tekið til skoðunar samhliða því að rýna þetta tiltekna frumvarp,  eru réttindi landeiganda. Getur það verið eðlilegt að landeigandi að sjó vakni einn góðan veðurdag í blíðskaparveðri og fyrir utan netlög hans er risastórt skemmtiferðaskip með mörg þúsund farþega sem streyma í land á léttbátum inn á hans land? Þetta kann að vera  fjarstæðukennt og einhverjir landeigendur hafa ekkert á móti slíku, en ég tel að við verðum að halda til haga réttindum landeigenda til að hafa eitthvað um það að segja hvernig þessum skipakomum og landgöngu er háttað utan hafna. Er ekki eðlilegt að landeigandi geti þá í fyrsta lagi meinað skipi landgöngu með þessum hætti á sína jörð? Er ekki eðlilegt að hann gæti þá mögulega krafið skemmtiferðaskipið eða rekstraraðila þeirrar ferðar um eitthvert gjald, hlutfall af því hvaða kostnað og ónæði landeigandi getur haft af slíkri óumbeðinni heimsókn? Gæti það ekki verið spurning að það sé meginregla að landeigandi geti meinað skemmtiferðaskipi landgöngu á land sitt með þessum hætti?

Hér er eflaust hægt að tefla fram annars konar rökum er snúa að almannarétti um frjálsa för almennings um jarðir, um eignarlönd. Það eru mjög góð rök. Það er gömul og gild regla í íslenskum rétti. En landganga með þeim hætti sem ég er til að mynda að lýsa hér rúmast ekki alveg innan þess almannaréttar. Sú gamla forna regla miðar að frjálsri för fólks, almennings í landinu, frá A til B og landeigandi á þeirri leið getur ekki meinað fólki frjálsri för um landið í lögmætum tilgangi. Í grunninn er þetta reglan. Hins vegar hefur inntak þessarar reglu breyst að mínu mati á undanförnum árum, áratugum, frá því að þetta var  almenn og gild regla. Ríkisvaldið hefur lagt vegi, ríkisvaldið hefur byggt hafnir, ríkisvaldið hefur byggt flugvelli sem er allt til þess fallið að greiða för fólks um landið og einfalda för þess, vegi sem jafnvel hafa verið lagðir með því að taka lönd eignarnámi o.s.frv. Þetta eru auðvitað allt atriði sem að mínu mati breyta inntaki reglunnar um frjálsa för fólks um eignarlönd.

En gott og vel. Hvað þá um heimsóknir farþega á skemmtiferðaskipum, í hundruðum þúsunda talið, af sjó til að skoða tiltekin atriði í þeirri náttúru? Það getur ekki verið frjáls för sem ræður þar för. Það er eitthvað annað. Þá held ég að við verðum að horfa á regluna um frjálsa för fólks í eignarlöndum með aðeins öðrum hætti og átta okkur á því að þessi réttur getur ekki náð til svo stórs hóp sem kemur á eignarlönd með þessum tiltekna hætti, eingöngu í einhverjum útivistar- og skemmtunartilgangi. Þá hljóta þau sjónarmið sem ég var að fara yfir, um rétt landeigenda til að hafa eitthvað um það að segja hvernig þessa landgöngu ber að, að skipta máli.

Þetta er það sem ég vildi koma að. Ég vonast til þess að hv. umhverfis- og samgöngunefnd líti til þessara sjónarmiða. Ég horfi líka til þess að hæstv. umhverfis-, loftslags- og orkumálaráðherra hefur boðað frumvarp um þetta efni og það er í smíðum í hans ráðuneyti og að Alþingi fái að taka það frumvarp fyrr en seinna til umfjöllunnar hér um þetta atriði. Það eru þá atriði sem snúa eðlilega fyrst og fremst að hinum almennu skilyrðum: Hvernig verndum við viðkvæma náttúru víðs vegar við strandlengju landsins og hvaða almennu umgengnisreglur ber að hafa í gildi? Þetta er auðvitað mikið út frá sjónarmiðum ferðaþjónustunnar í landinu en ég er fyrst og fremst hér til að árétta og ítreka mikilvægi þess að eignarréttindi landeigenda víðs vegar um landið verði höfð að leiðarljósi í þeirri vinnu.


Ræðumaður: Teitur Björn Einarsson

Frú forseti. Ég  þakka hæstv. heilbrigðisráðherra kærlega fyrir svarið og þakka fyrir að við erum að reyna að ná utan um kjarnann í þeirri fyrirspurn sem ég beindi til hæstv. heilbrigðisráðherra í andsvari. En það er einmitt þetta, þetta er  heimildarákvæði og það er skiljanlegt að löggjöfin sé að veita ákveðið svigrúm fyrir framkvæmdarvaldið, hvernig það telur best að haga þessari tilteknu þjónustu, þessari mikilvægu grunnþjónustu. Þess vegna er ég hugsi yfir því af hverju það er þörf á að þessi heimild verði felld úr lögunum. Þá er ég að vísa til þess að það er almennt ágætisbragur á því að löggjöf sé með þeim hætti að hún er almenn, hún horfir vel fram á við og tekur mið af því sem getur hugsanlega gerst. Í þessu samhengi er ég að vísa til þess að hér er auðvitað um sérhæfða og tæknilega þjónustu að ræða, það er mikill búnaður sem þessu fylgir og þetta þarf að vera vel úr garði gert. En við sjáum ekki fyrir hvaða öru breytingar geta orðið á þessu sviði sem öðrum í ljósi tæknibreytinga; innkomu gervigreindar, og hvernig aðrir aðilar, sem geta náð betri árangri með nýrri tækni, nýju verklagi, nýjum búnaði, geta jafnvel tryggt þessa þjónustu með betri hætti. Þá er ágætt að þeir tryggi að þjónustunni sé sinnt eins og best verður á kosið en um leið að það sé tryggt að fjármunir sem varið er til þessarar starfsemi séu nýttir með sem bestum hætti. Það er auðvitað markmið útboðs hverju sinni að ná þessu tvennu fram.


Ræðumaður: Teitur Björn Einarsson

Frú forseti. Ég þakka hæstv. heilbrigðisráðherra, sem er hér fyrir hæstv. innviðaráðherra með framsögu í þessu máli, sem í heild sinni er nú ágætt mál. Það sem ég vildi hins vegar spyrja hæstv. heilbrigðisráðherra út í eru þessi rök fyrir því að fella út heimild Vegagerðarinnar til að bjóða út rekstur vaktstöðvarinnar, heimild sem er í 3. mgr. 2. gr. laga um vaktstöð siglinga. Það vantar kannski þéttari rökstuðning í greinargerð og í framsögu fyrir því af hverju þetta er fellt út. Af hverju hefur ekki gengið að viðhafa útboð fyrir þessari þjónustu, sannarlega mikilvægu þjónustu? Það eru auðvitað ýmis rök, eins og  koma fram í greinargerðinni. Þetta snýr að grunnþjónustu ríkisins um ákveðna starfsemi. En hver er ástæðan fyrir því að Vegagerðin hefur ekki ráðist í útboð eins og henni er heimilt — ég vek athygli á því: heimilt samkvæmt lögunum að ráðast í? Það kunna auðvitað að vera á tímabili einhverjar ástæður fyrir því að það er ekki hagkvæmt að fara í útboð. En þetta er heimildarákvæði og þess vegna sé ég ekki þörfina á því í fljótu bragði að þetta heimildarákvæði verði fellt úr lögunum eins og hér er verið að leggja til.


Ræðumaður: Ragnar Sigurðsson

Virðulegur forseti. Ég vil byrja á að þakka þessa þörfu og góðu umræðu. Hlutfall eldri borgara mun hækka ört á næstu árum gangi mannfjöldaspár eftir. Til að mæta þessari áskorun er gert ráð fyrir því að byggja um 400 hjúkrunarrými á næstu fimm árum. Þeim áætlunum þarf svo að fylgja eftir með fjölbreyttum úrræðum til að mæta þörfum stækkandi hóps eldri borgara landsins.

Þjónusta við eldri borgara hér á landi er víða framsækin og góð og til framtíðar þarf að huga að þeim valkostum sem tryggja einstaklingum með hjúkrunarþörf fjölbreytt úrræði. Efling heimaþjónustu, dagþjónustu og heimahjúkrunar mun gera fólki kleift að búa lengur á sínum heimilum og fá viðeigandi þjónustu þar. Ýmis tækifæri felast í aukinni samþættingu þjónustu við elstu aldurshópana. Heimaþjónusta er víða á vegum sveitarfélaga, heimahjúkrun á vegum heilbrigðisumdæma og hjúkrunarheimili ýmist á vegum heilbrigðisstofnana, sveitarfélaga eða hlutafélaga. Mikilvægt er að efla samvinnu allra þessara aðila í öldrunarþjónustu með það fyrir augum að gera hana skilvirkari, hagkvæmari og betri. Þjónustan, mannauðurinn og þekkingin er öll til staðar og með aukinni samþættingu getum við útvíkkað starfsemina og veitt persónubundna þjónustu.

Unnið er að slíkri samþættingu, m.a. á Austurlandi þar sem til skoðunar er samvinna milli Heilbrigðisstofnunar Austurlands og Fjarðabyggðar um að koma stoðþjónustunni, þ.e. heimaþjónustu, dagþjónustu og heimahjúkrun, á eina hendi með einum stjórnanda og undir einum og sama fjárhagsrammanum. Ég bind miklar vonir við að það skref verði farsælt og dæmi um gott spor í verkefninu Gott að eldast.

Þá hafa verið stigin stór skref í að efla fjarheilbrigðisþjónustu innan heilbrigðisstofnana í heimahjúkrun og með aðgengi að tæknilausnum í heimahúsum. Sú tækni gefur skjólstæðingum kost á að sleppa við að fara um langan veg til að sækja þjónustu, nú eða þá  fagaðilanum sem ella þarf að ferðast stofnana á milli til að veita þjónustu sem er bæði tímafrek og kostnaðarsöm. Með fjarheilbrigðisþjónustu erum við að færa heilbrigðiskerfið nær skjólstæðingum.


Ræðumaður: Ásmundur Friðriksson

Virðulegi forseti. Ég vil byrja á því að þakka fyrir þessa umræðu. Hún er mjög mikilvæg og á alltaf rétt á sér. Mér finnst við undanfarin tíu ár alltaf vera að tala um sömu hlutina. Við þurfum að fara nýjar leiðir í því hvernig eldri borgarar geta varið ævikvöldi sínu. Við þurfum auðvitað að láta fjármögnun úrræða taka mið af þeirri þjónustuþörf sem er fyrir hendi og við þurfum að skapa nýjar  og fjölbreyttari leiðir til að taka á móti þessu fólki. Það eru áratugir síðan Norðurlöndin hættu að eyða öllum þessum peningum í steinsteypu og menn fóru að finna ný úrræði. Hér hefur verið minnst á heimahjúkrun, nýsköpun í henni er gríðarlega mikil. Ég held að við flest sem hér erum inni höfum margoft sagt það úr þessum stól að við þurfum að fara þessar leiðir en við erum einhvern veginn alltaf svo föst í því að gera áætlanir um að byggja hús úr steinsteypu. Þá kemur á móti, eðlilega, að minna er lagt í heimahjúkrun, sem er náttúrlega lykillinn að þessu og auðvitað forvarnir gagnvart eldra fólki. Við sjáum þau verkefni sem hér hefur verið farið í, eins og Janusarverkefnið sem hefur gjörbreytt lífi fjölda fólks, fjölda eldri borgara, gjörbreytt þeirra lífsstíl og lífsleikni og þátttöku í lífinu með því að mæta á æfingar og fylgjast með hvernig fólkinu líður. Það sem stendur upp úr í því er að ríkið hagnast á þeim kostnaði sem sveitarfélögin leggja í þau verkefni. Ég held að við ættum að sameinast um það, við í þessum sal, með ráðherranum, að standa vörð um endurhæfingu og standa vörð um verkefni sem eins og Janusarverkefnið hafa gjörbreytt lífi margra eldri borgara, gjörbreytt því, lengt ævikvöldið en kannski fyrst og fremst gert það bærilegra, gert það betra.


Ræðumaður: Birgir Ármannsson

Til svara eru: Matvælaráðherra, heilbrigðisráðherra og mennta- og barnamálaráðherra.


Ræðumaður: Birgir Ármannsson

Forseti vill tilkynna að á fundi velferðarnefndar sem haldinn var í gær, 20. september, var Bjarkey Olsen Gunnarsdóttir kosin formaður nefndarinnar og Jóhann Páll Jóhannsson 1. varaformaður.


Ræðumaður: Óli Björn Kárason

Frú forseti. Ég veit eiginlega ekki hvað ég á að segja við hv. þingmann eftir þessa eldræðu. Staðreyndin er  sú að ef fallist verður á þessa tillögu  þá mun íslenskt launafólk ekki njóta þeirrar ávöxtunar sem felst í skattfrestuninni. Og nú ætla ég að upplýsa hv. þingmann: Lífeyrisréttindi meðallaunamanns sem er á vinnumarkaði í 40 ár,  miðað við 3,5% lágmarksávöxtun lífeyrissjóðanna í þessi 40 ár, verður 50 milljónum lakari  en hún væri annars samkvæmt núverandi kerfi. Það mun kosta hann 50 milljónir í verri lífeyrisréttindi,  hann á eftir að greiða skatt af því, en hann hefur notið ávöxtunar af þessari skattfrestun í 40 ár, sem Flokkur fólksins ætlar að svipta viðkomandi.

Ég er ekki vanur því, frú forseti, að fara með stóryrði hér í ræðustól líkt og margir aðrir, en ég ætla að halda því fram að þessi tillaga, nái hún fram að ganga — og ég vona svo sannarlega að efnahags- og viðskiptanefnd taki hana til efnislegrar umfjöllunar og að meiri hlutinn leggi til að hún verði felld hér í þingsal, vegna þess að þetta er bein árás á íslenskt launafólk, einhver mesta og grimmasta árás sem ég hef upplifað hér í þessum þingsal, allt í nafni Flokks fólksins.


Ræðumaður: Óli Björn Kárason

Frú forseti. Nú er þessi tillaga  sem við fjöllum um hér til umfjöllunar í fimmta skipti, ef ég fer rétt með, þannig að það hefur gefist nægur tími fyrir flutningsmenn að átta sig á áhrifum þessarar tillögu ef hún verður samþykkt og fjármálaráðherra leggur fram frumvarp eins og lagt er  til hér í þingsályktunartillögunni, áhrifum á íslenskt launafólk. Því spyr ég hv. flutningsmann, hv. þm. Ingu Sæland: Hvaða áhrif hefur þessi breyting á lífeyrisréttindi meðallaunamanns ef við miðum við 30 ára starfsævi eða 40 ára starfsævi? Eftir fimmtu tilraun þá hlýtur hv. flutningsmaður að hafa áttað sig á því að einhver áhrif hefur þetta á lífeyrisréttindi launafólks. Því spyr ég: Hver eru þau, hv. þingmaður?


Ræðumaður: Birgir Þórarinsson

Herra forseti. Hv. þingmaður hefur einmitt lýst þessu ágætlega hér. Innkoman af rekstrinum er ekki það mikil að hún standi undir þeirri miklu fjárfestingu sem felst í því að taka yfir bú. Í tillögunni liggur einmitt  að finna lausn á þessu. Af því að hv. þingmaður spurði sérstaklega um þessa hindranir þá voru ákveðnar lausnir til staðar á sínum tíma, þegar við höfðum lögin um ættaróðal og erfðaábúð. Markmið þeirra laga, eins og ég nefndi í minni ræðu, var einmitt að draga úr þeirri skuldabyrði sem fylgir því að ungir bændur kaupi jarðir af foreldrum sínum eða með erfingjum. Sú skuldabyrði olli því að kaupendur gátu oft litlu áorkað til umbóta á jörðum sínum. Eiginlega er nákvæmlega sama staða komin upp núna. Eftir brottfall þessara ákvæða á sínum tíma er heimild til stofnunar nýrra ættaróðala ekki til staðar lengur í jarðalögum. Við erum því eiginlega komin á svipaðan stað.

Ég sé fyrir mér að við horfum t.d. til regluverksins í Þýskalandi. Þar er heimilt að ráðstafa jörð til lögerfingja án greiðslu í því skyni að halda ákveðnum svæðum í landbúnaðarrekstri. Þar virkjast þessi tekjuskattskvöð ef viðkomandi hættir búskap. Þetta er ekki heimilt hér á landi og væri skilgreint sem gjafagerningur. Skatturinn hefur gert aðila afturreka með þá gerninga, sem eru einungis til þess fallnir að halda jörðum innan fjölskyldunnar og í áframhaldandi búskap. Því er svolítið sérstakt að hið opinbera skuli koma í veg fyrir að foreldrar styðji við sín börn með því að greiða fyrir því að þau geti eignast jörðina og tekið við búskapnum. En þetta er staðreyndin og þessi tillaga gengur út á að reyna að leysa þetta mál, sem ég tel vera brýnt.


Ræðumaður: Birgir Þórarinsson

Herra forseti. Ég þakka hv. þingmanni fyrir alveg ágætisinnlegg inn í þessa umræðu. Það er alveg tilefni til að minnast á það að á jörðum er ýmis rekstur sem tilheyrir fjölskyldum, eins og hv. þingmaður nefndi réttilega, ferðaþjónustan, skógræktin o.s.frv. Í mörgum tilfellum eru þar heilmiklar eignir undir þegar kemur að því að yngri kynslóðin á að fara að taka við og verðmætin orðin svo mikil að það getur orðið erfitt fyrir þá sem það vilja gera. Nýliðunin getur orðið erfið vegna þess að viðkomandi ræður ekki við þær afborganir eða greiðslur sem þarf að reiða af hendi til að taka slíkan rekstur að sér. Því á þessi athugasemd svo sannarlega vel við. Þessi tillaga lýtur að landbúnaðinum sem slíkum, ekki síst vegna þess að það varðar auk þess fæðuöryggi þjóðarinnar að jarðir verði áfram í búrekstri. Það sem við erum að horfa fram á í þeim efnum er að í sumum tilfellum eru búin orðin mjög stór, mikil verðmæti liggja þar undir og kostnaðarsamt er fyrir þá yngri að taka við, eins og ég nefndi hér áðan, og í sumum tilfellum nánast ógerlegt. Tillagan gengur einmitt út á það, að finna leiðir til að auðvelda þessa nýliðun og þessi ættliðaskipti. Í dag er þetta þannig að ef viðkomandi sem heldur jörðina ætlar t.d. að selja syni sínum hana á einhverju sérstöku verði, sem er lægra heldur en markaðsverðið, þá hefur skatturinn skilgreint það sem gjafagerning. Það eru þarna réttilega hindranir í veginum sem ég hefði viljað sjá rutt burt, af því að hv. þingmaður spurði sérstaklega um þær.


Ræðumaður: Birgir Þórarinsson

Herra forseti. Ég mæli hér fyrir tillögu til þingsályktunar um ættliðaskipti og nýliðun í landbúnaðarrekstri. Flutningsmenn tillögunnar eru, ásamt þeim sem hér stendur, hv. þingmenn Jón Gunnarsson, Óli Björn Kárason og Vilhjálmur Árnason.

Tillagan hljóðar svo:

„Alþingi ályktar að fela innviðaráðherra, í samvinnu við fjármála- og efnahagsráðherra, að undirbúa og leggja fram frumvarp sem auðveldar og hvetur til ættliðaskipta og nýliðunar í búskap, þar sem mælt verði fyrir um skattalega hvata fyrir kaupendur bújarða til að halda áfram búskap á bújörð og lagaákvæði um húsnæðisstuðning og annan sambærilegan félagslegan stuðning sem hið opinbera veitir aðlöguð bújörðum. Horft verði til regluverks í Þýskalandi þar sem heimilt er að ráðstafa jörð til lögerfingja án greiðslu, í því skyni að halda ákveðnum svæðum í landbúnaðarrekstri, en tekjuskattskvöð virkjast ef viðkomandi hættir búskap. Tilgangurinn er að halda ákveðnum svæðum í landbúnaðarrekstri og tryggja framtíð íslensks landbúnaðar.“

Ég hef áður flutt þessa tillögu og er hún með smávægilegum breytingum að þessu sinni. Hún var flutt á 151. löggjafarþingi og 153. löggjafarþingi.

Með þessari þingsályktunartillögu er sem sagt lagt til að innviðaráðherra, í samvinnu við fjármála- og efnahagsráðherra, verði gert að undirbúa og leggja fram frumvarp þess efnis að jarðeigendum verði heimilt með einföldum hætti að ráðstafa jörð sinni milli ættliða. Markmið tillögunnar er að treysta búrekstur í landinu og að gera ábúendum jarða auðveldara að ráðstafa jörð innan ættar. Talsverð umræða er um vanda við kynslóðaskipti og nýliðun í búskap. Núverandi samningar við bændur bera með sér að sá vandi hefur að nokkru verið viðurkenndur, með úrræðum til að styðja við nýliða. Allt eins mætti horfa til kynslóðarinnar sem er að láta af búskap og láta úrræðin vinna með markmiðum samninga bænda og ríkis. Eldri kynslóðir hafa yfirleitt lakan lífeyrisrétt. Lengi framan af voru reglur með þeim hætti að bændur gátu ekki safnað sér lífeyrisréttindum í samræmi við umsvif síns búskapar. Á margan hátt er fullt eins mikilvægt og vænlegt til árangurs að horfa til þess að auðvelda kynslóðaskiptin með úrræðum fyrir þann sem lætur af búskap.

Mikilvægi innlendrar matvælaframleiðslu er óumdeilt. Lýtur það ekki síst að fæðuöryggi þjóðarinnar. Innan fárra ára, eða árið 2030, þarf að auka matvælaframleiðslu um 40% til þess að mæta aukinni fólksfjölgun. Ég vil aðeins geta þess í þessu sambandi að fyrir tveimur árum kom út skýrsla um fæðuöryggi á Íslandi. Skýrslan var gefin út af Landbúnaðarháskóla Íslands og unnin fyrir atvinnuvega- og nýsköpunarráðuneytið. Skýrsla þessi er vel unnin en hefði að mínum dómi mátt fá meiri athygli. Eftir efnahagshrunið 2008 vöknuðu spurningar um fæðuöryggi þjóðarinnar. Í ályktun sem samþykkt var á búnaðarþingi árið 2009 segir m.a.:

„[Þ]egar efnahagsörðugleikar dynja yfir hugsa einstakar þjóðir fyrst og fremst um að tryggja sínum eigin þegnum mat. […] Ekki er því alltaf hægt að treysta á að unnt sé að flytja inn matvæli eða aðföng til matvælaframleiðslu.“

Það getur verið mismunandi milli þjóða hvernig best er að tryggja fæðuöryggi þeirra á óvissutímum. Mikilvægt er að eiga kost á að auka innlenda framleiðslu eftir þörfum. Veiki hlekkurinn í fæðuöryggi Íslendinga er hversu háð við erum innfluttum matvælum og aðföngum til innlendrar matvælaframleiðslu. Þó að núverandi staða sé góð er óvíst um framvinduna ef upp kæmu fordæmalausar aðstæður sem hindruðu á einhvern hátt innflutning og greið viðskipti milli landa. Ísland er í þeirri stöðu að geta framleitt fæðu langt umfram það sem þarf til að hafa fullt fæðuöryggi en er engu að síður meðal þeirra landa sem flytja inn hvað hæst hlutfall af sinni fæðu. Ísland hefur auðlindirnar til að standa vel að vígi varðandi framleiðslu búfjárafurða með grasbítum og grænmetisrækt og með nýtingu innlendra orkugjafa. Við getum bætt í varðandi framleiðslu á korni, bæði fyrir búfé og til manneldis, og ríkisstjórnin hefur lagt sérstaka áherslu á að auka kornrækt í landinu.

Þegar allt gengur eins og í sögu er auðvelt að gleyma öllum varúðarráðstöfunum. Á tímum heimsfaraldurs eins og Covid-19 er ýmislegt hægt að læra. Allar greinar fæðuframleiðslu á Íslandi eiga það sammerkt að þær byggja á þekkingu sem er til staðar í landinu. Mannauðurinn í landbúnaði er það sem skiptir höfuðmáli. Án hans verður engin landbúnaðarframleiðsla og engin matvælaframleiðsla á Íslandi. Ef nýliðun í landbúnaði er ekki nægileg til að mæta aukinni fólksfjölgun í landinu erum við komin á hættulega braut.

Herra forseti. Það er skylda stjórnvalda að sjá til þess að eðlileg nýliðun eigi sér stað í landbúnaði og þessi tillaga gengur út á það að farið verði í þá vinnu að færa í lög hvata fyrir einstaklinga til að stofna til eða viðhalda landbúnaðarrekstri. Það er nú þannig, herra forseti, að nýliðun í landbúnaði er langt frá því að vera nægileg til að standa undir þeirri aukningu sem við þurfum til að geta staðið við það að framleiða hér matvæli fyrir komandi kynslóðir og þá fólksfjölgun sem við stöndum frammi fyrir. Það er nauðsynlegt að færa í lög þessa hvata fyrir einstaklinga til að stofna til eða viðhalda landbúnaðarrekstri, m.a. í gegnum húsnæðisstuðningskerfi og skattalöggjöfina.

Til þess að tryggja nýliðun í landbúnaði er einnig mikilvægt að ungir bændur eigi þess kost að eignast jörð eldri kynslóða án þess að stofna til þungrar skuldabyrði. Oft er það vilji þeirra sem eignast jörðina að henni verði ráðstafað innan fjölskyldunnar og jafnvel til tiltekins ættingja sem hyggst halda áfram búskap á henni. Það getur hins vegar verið verulegum vandkvæðum bundið að ráðstafa slíkum jörðum til yngri kynslóða án þess að slíkt stofni til íþyngjandi skulda fyrir viðkomandi. Verðmæti bújarða hefur í mörgum tilvikum aukist verulega vegna uppbyggingar á þeim undanfarin ár og því getur reynst erfitt fyrir næstu kynslóðir að kaupa þær af foreldrum eða með erfingjum. Vegna þessa hafa margir þurft að búa við þunga skuldabyrði vegna kaupanna eða þurft að hverfa frá jörðunum og búskapur á þeim lagst niður.

Í greinargerð með frumvarpi til laga um ættaróðal og erfðaábúð frá árinu 1943 segir að markmið laganna sé að draga úr þeirri skuldabyrði sem fylgir því að ungir bændur kaupi jarðir af foreldrum sínum eða með erfingjum. Sú skuldabyrði olli því að kaupendur gátu oft litlu áorkað til umbóta á jörðum sínum. Eftir brottfall ákvæða um heimild til stofnunar nýrra ættaróðala úr jarðalögum er staðan alls ekki ólík. Því er tilefni til þess að farið verði í heildræna endurskoðun á því hvernig haga megi ættliðaskiptum á bújörðum til framtíðar þannig að nýliðun verði sem allra mest og að ungir bændur geti tekið við búum af eldri kynslóðum án þess að þurfa að taka á sig óviðráðanlega skuldabyrði.

Eins og ég sagði fyrr, herra forseti, þá segi ég það að lokum að þessi tillaga gengur út á að farið verði í þá vinnu að færa í lög hvata fyrir einstaklinga til að stofna til eða viðhalda landbúnaðarrekstri og það er hagur okkar allra.


Ræðumaður: Ragnar Sigurðsson

Virðulegur forseti. Kærunefnd útboðsmála hefur ógilt ákvörðun Vegagerðarinnar um að ganga til samninga við óstofnað einkahlutafélag um rekstur Hríseyjarferju. Ég verð að lýsa undrun minni á vinnubrögðum Vegagerðarinnar í þessu máli og skil ekki hvernig hægt er að haga útboðsmálum með þessum hætti. Skaðinn er sá að rekstur Hríseyjarferjunnar, sem er lífæð eyjunnar, er í uppnámi og hefur verið frá því um síðustu áramót þegar útboð á rekstri ferjunnar var kært. Frá þeim tíma hefur verið samið við núverandi rekstraraðila með bráðabirgðasamningi út árið. Það er mikilvægt að fá skýr svör frá stjórnvöldum um það hvernig þau hyggjast haga málum og ég geri ráð fyrir því að ráðuneytið og stofnunin hafi verið með uppteiknaðar sviðsmyndir tilbúnar gagnvart þeirri stöðu sem nú er uppi. Sambærilegt mál en þó enn alvarlegra þar sem það þolir enn minni bið, er Húsavíkurflugið. Það mun að öllu óbreyttu leggjast af nú um mánaðamótin. Íbúar Norðurþings og nágrennis hafa löngum búið við flugsamgöngur sem þeir hafa getað treyst á og skiptir miklu máli hvað varðar alla uppbyggingu og þjónustu við íbúa. Þetta er gríðarlega stórt mál og hefur engan veginn fengið nægilegt pláss í þjóðfélagsumræðunni og hér á Alþingi. Ef flug leggst af mun það gjörbreyta lífsgæðum á svæðinu enda tekur heilbrigðisþjónustan á svæðinu mið af tryggum flugsamgöngum. Jafnframt hefur þetta mikil áhrif á alla uppbyggingu og þjónustu á svæðinu.

Herra forseti. Við erum að tala um lífæðar byggðarlaga og mögulegar breytingar sem eru handan við hornið. Ég kalla eftir svörum og hvet jafnframt ráðherra til að hlutast til í málinu og upplýsa um það hver stefnan sé þannig að hægt sé að taka málefnalega umræðu um það hvernig við ætlum að haga uppbyggingu og þjónustu við íbúa í Norðurþingi og nágrenni. Tíminn er að renna út. Látum ekki flugið leggjast niður og fara svo af stað.


Ræðumaður: Ásmundur Friðriksson

Virðulegi forseti. Ég vil byrja á því að þakka það traust sem mér var sýnt með því að kjósa mig í forsætisnefnd fyrir þingið. Ég hef mjög mikinn áhuga á því að láta gott af mér leiða þar eins og í öðrum góðum nefndum sem ég ætla að starfa í í þinginu í vetur. Ég hef alla tíð verið mjög áhugasamur um vöxt og viðgang þingsins og að hér gangi málin vel fyrir sig. Ég kem úr fiski og úr sveit og þar eru mælikvarðarnir yfirleitt hvað maður getur heyjað mikið á hverjum degi eða dregið marga fiska úr sjó, þannig að maður sér afköstin. Í þinginu er þetta ekki eins augljóst og það var einmitt ágætt að hv. þm. Björn Leví Gunnarsson minntist á það áðan að þetta væri nú svo gamaldags vinnustaður og hér gerðist lítið. Í skoska þinginu eru mál tekin mjög föstum tökum í nefndum og þar er kappkostað, og ég hef þá skoðun að við eigum að gera það líka, að klára sem flest mál í þinginu, að mál sem þingmenn leggja fram komi til atkvæða í þingsal, að það sé í raun hin eina rétta leið sem hvert þingmál getur farið. Þingmenn, starfsmenn þingflokka og þingið leggja mikla vinnu í þessi mál og það er ekki hægt að þessi mál brenni inni í einhverjum skúffum og komist aldrei til umræðu. Þess vegna þurfa mál auðvitað að vera vel undirbúin og vera þannig að þau segi nákvæmlega hvað menn vilja og hvaðan peningurinn eigi að koma.

Í skoska þinginu sitja 120 þingmenn. Þar t.d. ákveða nefndirnar sem afgreiða frá sér mál hvað hvert þingmál fær langan tíma til umræðu í þingsal. Það er það sem tefur þingið hjá okkur langmest, langar umræður í þingsal og kannski ekki oft mjög nauðsynlegar. Ég held að það sé gott markmið hjá mér að stefna að því að vinna vel fyrir þingið, vinna að því að þingið gangi eins og vel smurð vél og klári þau mál sem hingað koma með atkvæðagreiðslu í þinginu. Það vill fólkið í landinu og þannig eigum við að vinna.


Ræðumaður: Diljá Mist Einarsdóttir

Virðulegi forseti. Staðan í efnahagslífinu, staða heimilanna, verður krefjandi og því aðalverkefni vetrarins. Þar þurfum við þingmenn að taka höndum saman og beina kröftum okkar að því að koma jafnvægi á hagkerfið. Tónninn hefur verið sleginn með mikilvægum hagræðingaraðgerðum og það er mikilvægt að við þingmenn, sem förum með fjárveitingavaldið, fylgjum þeim fast eftir. Í umræðunni um stöðuna í efnahagsmálum hefur borið á fingrabendingum og ekki beint verið slegist um að taka ábyrgð. Nærtækt dæmi er auðvitað Reykjavíkurborg þar sem ljóst er orðið að meiri hlutinn í Reykjavík heldur áfram að eyða umfram efni þrátt fyrir stórauknar tekjur. Skuldasöfnun borgarinnar er auðvitað ógnvænleg. Það er skiljanlegt að Samfylkingar- og Viðreisnarfólk sé viðkvæmt fyrir slíkri gagnrýni. Ég átta mig síður á hlutverki Pírata þegar kemur að stjórn efnahagsmála, reyndar eins og oft áður. En það er fráleitt að halda því fram að rekstur Reykjavíkurborgar, lang-langstærsta sveitarfélagsins, hafi engin áhrif á efnahagsmálin. Að halda því fram að reksturinn og forgangsröðun meiri hlutans í Reykjavík, hafi engin áhrif á stöðu heimilanna nær engri átt. Það stenst enga skoðun.

Virðulegi forseti. Auðvitað hefur lóðasveltistefnan og þéttingaráráttan í Reykjavík haft áhrif á húsnæðisverð og þar með verðbólgu og þar með vexti. Seðlabankastjóri hefur margbent á það að húsnæðisskorturinn sé stór hluti verðbólguvandans. Og ekki ætti að þurfa að vísa til orða hans, svo augljóst er samhengið. Fasteignabóluna sem ræðst af skorti af framboði þekkja allir. Og auðvitað hefur það áhrif, m.a. á fjárhagsstöðuna hjá barnafjölskyldum, að börn í Reykjavík fái ekki leikskólapláss fyrr en upp undir á þriðja ári.


Ræðumaður: Birgir Ármannsson

Forseti vill tilkynna að á fundi utanríkismálanefndar sem haldinn var í dag, 20. september, var Diljá Mist Einarsdóttir kosin formaður nefndarinnar og Bjarni Jónsson 1. varaformaður.


Ræðumaður: Birgir Ármannsson

[Þingmenn risu úr sætum.]Ég vil vekja athygli hv. alþingismanna á því að forseti þjóðþings Möltu, dr. Angelo Farrugia, er staddur á þingpöllum ásamt sendinefnd. Forseti Möltuþings er hér í heimsókn í Alþingishúsinu í tengslum við opinbera heimsókn til Íslands í boði forseta Alþingis. Ég vil fyrir hönd Alþingis bjóða forseta þjóðþings Möltu og sendinefnd velkomin í Alþingishúsið og ég vænti þess að heimsókn þeirra til Íslands verði til þess að styrkja tengslin milli landa okkar. Alþingi vottar forseta þjóðþings Möltu og maltversku þjóðinni vináttu og virðingu. Ég bið hv. alþingismenn að taka undir orð mín með því að rísa úr sætum.


Ræðumaður: Bryndís Haraldsdóttir

Herra forseti. Ég þakka hv. þingmanni svarið og er ljúft og skylt að leiðrétta það ef ég hef mismælt mig hér áðan. Ég átti ekki við á síðasta þingi heldur á síðasta kjörtímabili þar sem ég hlustaði á Viðreisn allt kjörtímabilið tala um að það mætti ekki tala um Evrópusambandið, að í öllum ræðum sem ekki væri hægt að fara í andsvar við værum við að tala um að það mætti alls ekki tala um Evrópusambandið, en svo var það eitt af síðustu málunum undir lok kjörtímabilsins, þá komu þau loksins með eitthvert mál tengt Evrópusambandinu sem var upptaka evru. Þannig að ég er bara fegin að röðin er þessi.

En eins og hv. þingmaður kemur inn á, og það sýnir kannski hvaða breytingar hafa orðið í stjórnmálaumhverfinu hér á Íslandi bara núna á síðustu mánuðum, þá var þetta einmitt fyrsta mál þáverandi formanns Samfylkingarinnar. En það er það ekki lengur. Nú er þetta fyrsta mál og fyrsti flutningsmaður er formaður Viðreisnar. Síðan Samfylkingin ýtti þessu máli til hliðar hefur fylgi Samfylkingarinnar samkvæmt skoðanakönnunum risið virkilega hátt og ég velti því fyrir mér hvort það séu ekki svolítið skýr skilaboð frá þjóðinni.

Mig langar að spyrja hv. þingmann, af því að þegar hún fór yfir það áðan talaði hún sérstaklega um sjávarútvegskaflann og landbúnaðarkaflann: Trúir hv. þingmaður því í alvöru að það séu samningaviðræður og út úr því geti bara komið alls konar hlutir ef einhvern tímann kæmi til þess að Ísland myndi vera að fara að semja við Evrópusambandið um þetta?

Nú veit ég að hv. þingmaður þekkir Evrópusambandið vel og er eldri en tveggja vetra í pólitík. Er ekki öllum orðið ljóst að þegar lönd hefja viðræður við Evrópusambandið þá eru þau ekki að semja heldur eru þau að hefja aðildarviðræður? Er þannig ekki nokkuð ljóst hvað fælist í aðild Íslands að Evrópusambandinu, að það sé sambærilegt því sem gerist hjá öðrum löndum sem sækja um inngöngu í Evrópusambandið?


Ræðumaður: Bryndís Haraldsdóttir

Virðulegur forseti. Ég þakka hv. þingmanni ræðuna. Ég átta mig á því að hv. þingmenn Samfylkingarinnar sem eru hlynntir Evrópusambandsaðild og vilja gjarnan hafa það efst á blaði, eða ofarlega á blaði, kunni að hafa verið móðgaðir þegar ég var að hrósa þingflokki Viðreisnar áðan fyrir að leggja þetta mál fram og vera trúr sinni sannfæringu hvað það varðar. Ég skynja það alveg hér við að hlusta á tvær mætar þingkonur Samfylkingarinnar sem hafa áratugareynslu úr þessum sal og hafa upplifað tímana tvenna hér og tekið þátt í þessu að það kann að vera svolítið ankannalegt í ljósi þess að formaður flokksins hefur nú ýtt þessu máli Samfylkingarinnar til hliðar og gefið þá Viðreisn aðeins eftir sviðið í því. En ég ber fulla virðingu fyrir þeim sem eru á þeirri skoðun sem svo skýrt kom fram hjá hv. þingmanni, að vilja að Ísland gangi í Evrópusambandið.

Ég verð reyndar samt sem áður, virðulegur forseti, að viðurkenna að þær staðhæfingar sem hv. þingmaður las hér upp um það hvernig hún teldi allt verða betra við inngöngu í Evrópusambandið og að með einhverjum hætti þá myndi það hafa þau áhrif að hér væru atvinnutækifæri ungs fólks meiri, við inngöngu í Evrópusambandið. Mér þætti vænt um ef hv. þingmaður gæti aðeins farið betur yfir það hvað hún nákvæmlega á við í þeim efnum því ég veit ekki betur en að mörg ríki Evrópusambandsins séu einmitt að glíma við töluvert atvinnuleysi og sérstaklega í hópi ungs fólks. Ég bið líka hv. þingmann að hafa það í huga að á síðustu árum hefur okkur tekist að byggja upp ofboðslega öflugt nýsköpunarumhverfi þannig að hér hafa frumkvöðlar sem hafa gert hugmynd að milljarða virði, talað um að það sé örugglega ekkert betra land í heiminum að reka nýsköpunarfyrirtæki en einmitt á Íslandi.

Þannig að mín spurning er til hv. þingmanns: Hvað á hún við þegar hún telur að atvinnutækifærum ungs fólks sé betur búið ef Ísland gengi í Evrópusambandið?


Ræðumaður: Bryndís Haraldsdóttir

Virðulegur forseti. Ég þakka hv. þingmanni svarið við andsvari. — Með skýrum hætti? Hvað kemur fram með skýrum hætti? Við erum þjóðkjörnir fulltrúar hérna inni í þessum sal. Það er skýr vilji þjóðarinnar, hvernig þau kusu til þings. Skoðanakannanir eru fínar til síns brúks og þær sýna ákveðnar sveiflur og ákveðna umræðu í samfélaginu en það er áberandi að þegar við erum að takast á við einhverjar áskoranir eða erfiðleika þá eru fleiri sem eru tilbúnir að velta því fyrir sér hvort það sé mögulega betra að ganga í ESB. Það er alveg skiljanlegt og ég fagna því að við tökum þá umræðu hér en tökum hana þá af einhverri alvöru, hvað það þýðir að ganga í Evrópusambandið. Aftur vil ég hrósa hv. þingmanni og hennar flokki fyrir að vera skýr í þeirri afstöðu sinni að vilja ganga í Evrópusambandið, en við verðum líka að þora að taka umræðuna alla leið og það er ekki bara hægt að tala um kostina, það þarf líka að tala um galla. Það er ekkert allt svo frábært í Evrópusambandinu. Evrópusambandið er að glíma við fullt af vandamálum. Evrópusambandið er að glíma við verðbólgu. Evrópusambandið hefur verið að glíma við töluvert atvinnuleysi, atvinnuleysi hjá ungu fólki, og áskoranir eru svo sannarlega til staðar þar líka. En eitt vil ég segja við hv. þingmann: Ef einhvern tímann kæmi til þess að taka aftur upp viðræður við Evrópusambandið um mögulega aðild þá að sjálfsögðu þyrftum við að fara í þjóðaratkvæðagreiðslu áður en hafist væri handa við að taka upp slíkar viðræður. Það er nákvæmlega um það sem landsfundur Sjálfstæðisflokksins ályktaði árið 2013, af því að hv. þingmaður var að vísa í þá ályktun. Við skulum halda því til haga. En það er líka mikilvægt, hv. þingmaður, að á meðan talað er um þá kosti sem mögulega einhverjum kann að finnast vera við það að ganga í Evrópusambandið þá skulum við líka tala um það sem þar gengur ekki jafn vel. Við höfum sýnt það aftur og aftur að Ísland er í fremstu röð. Hér eru lífsgæði með því besta  í heiminum, mun betri en víða í Evrópusambandinu, þrátt fyrir þær áskoranir sem við kunnum að glíma við núna og höfum glímt við til skamms tíma.


Ræðumaður: Bryndís Haraldsdóttir

Virðulegur forseti. Ég þakka hv. þingmanni ræðuna og fyrir að leggja þetta mál fram. Mig langar að hrósa Viðreisn fyrir að koma með þetta mál hingað inn í þingsal og hafa það einmitt fyrsta mál á dagskrá. Ég held að það sé mjög mikilvægt og ég vil hrósa flokknum fyrir að standa þá bara fyrir því sem flokkurinn var einmitt stofnaður til að gera; vera Evrópusambandsaðildarsinni. Frábært hjá ykkur, því að á síðasta kjörtímabil held ég að þetta hafi verið eitt af síðustu málunum sem komu á dagskrá og enginn tók þátt í einhverri umræðu um það. Ég ætla líka að hrósa flokknum fyrir að setja Evrópusambandsaðildarviðræður eða aðlögunarviðræður og þjóðaratkvæðagreiðslu um það á dagskrá en hætta þessum evrublekkingarleik eins og var síðast, að tala fyrst um það að taka upp evruna og svo geti Evrópusambandið komið einhvern tíma seinna. Vonandi erum við öll búin að átta okkur á því að það er bara blekkingarleikur. Ef Ísland vill taka upp evruna þá göngum við í Evrópusambandið. Ég held að það sé alveg skýrt og ég veit að hv. þingmaður ætti að vera sú sem þekkir það manna best að það þarf að tengjast.

Ég ætla líka að segja að mér finnst rosalega gaman að ræða um Evrópusambandið. Ég elska Evrópusambandið, mér finnst það frábært, en ég vil ekki að Ísland gangi í Evrópusambandið. Það er allt önnur spurning. Hv. þingmaður spyr hér áðan í ræðu: Í hvaða liði erum við? En er það  í alvöru spurning? Það er alveg kristaltært í hvaða liði við erum. Við erum í liði með líkt þenkjandi þjóðum. Við vinnum náið með Evrópusambandinu. EES-samningurinn er okkur grundvallarplagg. Aðild okkar að NATO er það líka, þannig að það þarf ekkert að velta því fyrir sér og við þurfum ekkert að ganga í Evrópusambandið til að segja í hvað liði við erum. Það liggur skýrt fyrir.

En mig langar þá að spyrja hv. þingmann: Af hverju treystum við ekki þjóðinni? Hvað eru margir þingmenn á Alþingi Íslendinga í dag sem eru fylgjandi því að ganga í Evrópusambandið? Hvað voru kjósendur að kjósa um síðast þegar þeir kusu til Alþingis? Hvernig stendur á því að hér er eingöngu einn flokkur sem talar fyrir því af fullri alvöru að Ísland eigi að ganga í Evrópusambandið?


Ræðumaður: Diljá Mist Einarsdóttir

Virðulegi forseti. Ég þakka hv. þingmanni fyrir svarið. Hv. þingmaður segir málið vera í sjálfheldu. Það er  bara niðurstaða örfárra og reyndar mjög svo fækkandi  áhangenda ESB. Það er auðvitað alveg kýrskýrt hvar við stöndum þegar kemur að aðlögunarviðræðum við Evrópusambandið:  Þær hafa verið settar í ótímabundinn dvala. Þeim hefur verið hætt.

En ef við víkjum aftur að framsöguræðu hv. þingmanns, kosningaræðu hv. þingmanns, mætti kalla það — við höfum heyrt þetta allt áður. Það er ræðan um evruna, um evrópsku velferðina, um öryggismálin og svo auðvitað tilfinninganuddið. Það eru þessi órjúfanlegu tengsl við Evrópu sem er bara hægt að rækta í gegnum Evrópusambandið. Þessi ræða hefur verið haldin. Hún var síðast haldin hérna fyrir síðustu þjóðaratkvæðagreiðslu sem var haldin haustið 2021 og þá fengu talsmenn þessarar skoðunar, þessara nákvæmlega sömu viðhorfa, undir 30%. Þá segi ég: Þetta er réttmæt niðurstaða kosninga. Þetta eru skýr skilaboð frá kjósendum. Þetta er vilji þjóðarinnar.


Ræðumaður: Diljá Mist Einarsdóttir

Virðulegi forseti. Ég þakka hv. þm. Þorgerði Katrínu Gunnarsdóttur kærlega fyrir framsöguna. Sannarlega af mörgu að taka en ég ætla bara að velja eitt. Mig langar nefnilega að vita afstöðu Viðreisnar almennt til þjóðaratkvæðagreiðslna, þ.e.  er Viðreisn með þessu að tala fyrir algerri umbyltingu á íslenskri stjórnskipun, brotthvarfi frá fulltrúalýðræðinu, eða  er Viðreisn með þessu að segja að við eigum að kjósa um mál þegar kemur að hugðarefnum Viðreisnar? Því að ef við tækjum  fremstu mál eða hugðarefni flokka sem eru með svona svipað fylgi, svipaðan stuðning og þingflokkur Viðreisnar — mér detta í hug skatta- og skerðingarlaus lágmarkslaun hjá Flokki fólksins, mér dettur í hug lögleiðing fíkniefna hjá Pírötum. Af hverju? Hv. þm. Þorgerður Katrín Gunnarsdóttir spyr af hverju. Ég spyr þá á móti: Af hverju ekki að kjósa um þessi risamál þessara flokka sem hafa svipað fylgi? Ef Viðreisn er almennt ekki  fylgjandi þjóðaratkvæðagreiðslum, er það af því að Viðreisn er  hrædd? Við hvað er Viðreisn svona hrædd? Af hverju má ekki kjósa um þessi mál? Ég gæti spurt þessarar sömu spurningar héðan og það væri bara gott að fá svar við þeim.


Ræðumaður: Bryndís Haraldsdóttir

Hver var hugmyndin?Virðulegur forseti. Ég þakka hv. þingmanni fyrir andsvarið og áhugaverðar spár og greiningar á hinu og þessu sem eiga kannski bara heima á einhverri bloggsíðu, að velta því fyrir sér hvaða flokkur hefur hvaða skoðun á þessu. En ég ítreka það sem ég áður sagði: Við fórum í nefndinni — og ég þakka hv. þingmanni fyrir samstarfið á síðasta þingi í allsherjar- og menntamálanefnd — og gerðum mjög mikilvægar breytingar á þessum lögum og færðum kerfið nær því sem þekkist annars staðar, straumlínulöguðum kerfið og að mínu viti sáum til þess að aðföngin okkar nýtast betur til handa þeim sem raunverulega þurfa á alþjóðlegri vernd að halda. Ég er sannfærð um að þetta hafi verið góðar breytingar. Hv. þingmaður vísar til sveitarfélaganna og ég var nú lengi á þeim vettvangi og hef fulla samúð með þeim og það var aldrei hugmyndin að sveitarfélögin einhvern veginn bara tækju við einhverjum bolta frá ríkinu þegar að þessu kæmi.  Já, leyfðu mér, hv. þingmaður. Við ræddum neyðarrétt útlendinga, fengum félagsmálaráðuneytið til okkar á fund og við fengum minnisblað, lögfræðiálit, frá þeim og fórum einmitt yfir þetta og það sem maður sá fyrir sér var að fólk gæti — og það er þannig að í einhverjum tilfellum banka útlendingar í neyð upp á hjá sveitarfélögunum og segja: Heyrðu, annaðhvort týndi ég vegabréfinu eða veskinu og öllu saman og ég þarf einhverja aðstoð eða að viðkomandi lét sig hverfa úr búsetuúrræði af því að hann hafði fengið synjun. Viðkomandi getur bankað upp á hjá sveitarfélaginu og í einhverjum tilfellum kann sveitarfélagið að bregðast þannig við að skjóta skjólshúsi yfir hann í mjög takmarkaðan tíma. Því svo er það auðvitað þannig að ef fólk hefur fengið synjun þá er það á ábyrgð stoðdeildar ríkislögreglustjóra að fylgja fólki úr landi ef það er ekki að fara sjálfviljugt. Þannig á kerfið að virka. Þannig virkar kerfið í flestum löndum. Hv. þingmaður kemur hérna aðeins inn á það að fólk komi aftur til landsins og þannig virkar auðvitað þetta opna Schengen-svæði okkar. Fólk getur ferðast á milli innan svæðisins og þess vegna erum við í þeirri stöðu að fólk kann að koma aftur. En það er búið að taka á því sem hv. þingmaður lýsir hér áðan. Þeir aðilar sem koma hingað aftur eftir að hafa fengið synjun fá strax synjun og þeim er vísað brott úr landi strax. Þannig að þetta er ekki eins mikið vandamál og hv. þingmaður lætur hér líta út fyrir.


Ræðumaður: Bryndís Haraldsdóttir

Virðulegur forseti. Ég þakka hv. þingmanni andsvarið. Ég er ekki viss um að ég komist yfir að svara öllu en ég skal reyna. Íslenskar sérreglur, hv. þingmaður fer í það að við erum enn þá með þá sérreglu að þeir sem hafa fengið vernd annars staðar geti í mjög afmörkuðum tilfellum engu að síður sótt um vernd hér. Með því er ekki sagt  … Já. En ég get alveg tekið undir það með hv. þingmanni, ég var ekki endilega sammála því að hafa slíka reglu inni. En eins og hér hefur margoft verið rætt í þessum sal eru skiptar skoðanir í þessum málaflokki og við höfum náð að mínu viti ágætlega utan um þennan málaflokk, fyrst með þeim lögum sem tóku gildi, held ég, 2016, og voru þá unnin í þverpólitískri nefnd og svo unnum við þessar breytingar, ég og hv. þingmaður og fleiri þingmenn í allsherjar- og menntamálanefnd, síðast. Það var ekki samkomulag þar um að taka út þetta ákvæði sem hv. þingmaður vísaði sérstaklega í. Svo talar hv. þingmaður um Mannréttindadómstól Evrópu og að þetta sé svipað atvik. Það er ekki mat mitt að það sé svipað atvik og hér um ræðir. Ég ítreka aftur það sem ég sagði áðan að þegar fólk er tilbúið að vinna með íslenskum stjórnvöldum þá er það enn þá í búsetuúrræðinu. En það kann vel að vera að við þurfum að bregðast við og vera með það sem kallað er lokuð búsetuúrræði og hæstv. dómsmálaráðherra hefur boðað slíkt frumvarp. Ég get ekki svarað því af hverju það er sett í þessa grein en ekki aðra. Ég held að tækifærið sé til að ræða það mál við dómsmálaráðherra þegar hún kemur fram með það mál og við förum yfir það í nefndinni. Hvað sveitarfélögin varðar þá er það alveg rétt sem fram hefur komið að hér svaraði hæstv. félagsmálaráðherra því til, og ég held að ég hafi gert það líka í atkvæðaskýringum, að fólk ætti að geta leitað til sveitarfélagsins og þessi neyðarréttur útlendinga gæti mögulega í einhverjum tilfellum átt við. Ég fer kannski betur yfir það í næsta andsvari.


Ræðumaður: Bryndís Haraldsdóttir

Virðulegi forseti. Ég þakka hv. þingmanni fyrir andsvarið en eftir stendur líka spurning mín til hennar: Eru Píratar og hv. þingmaður hlynntir því að hér verði tekið upp búsetuúrræði eða endursendingarbúðir? Ég hef ekki heyrt neinn tala sérstaklega fyrir því í þessum þingsal og heyrði þá umræðu ekki hér þegar við ræddum útlendingalögin. Ég veit að hæstv. dómsmálaráðherra hyggst leggja fram slíkt frumvarp hér og ítreka það sem ég sagði áðan, að við höfum legið undir pressu frá félögum okkar í Schengen um að uppfylla slíkar reglur og vera með slíkt úrræði. Ég held reyndar að lausnin fyrir litla Ísland gæti frekar verið í því fólgin að semja við önnur Norðurlönd um slíka þjónustu, en það kann vel að koma til þess að við þyrftum engu að síður að vera með slíkt úrræði. Ég ítreka það sem ég sagði hér áðan, að þeir sem ætla að vinna með íslenskum stjórnvöldum búa áfram í úrræði á vegum íslenska ríkisins.

Þegar hv. þingmaður ræðir hér mansal og þá hryllilegu staðreynd að margir þeir sem hingað leita eftir alþjóðlegri vernd, hvort sem þeir uppfylla skilyrðin eða ekki, eru fórnarlömb mansals með einum eða öðrum hætti og segir að það sé engin undanþága gagnvart því, þá ítreka ég engu að síður að Útlendingastofnun ber að fara yfir hverja og eina umsókn fyrir sig og leggja einstaklingsbundið mat á þörf einstaklingsins fyrir alþjóðlega vernd. Ég er aldrei að mæla mansali bót, aldrei, og mun aldrei gera það. En það er alveg skýrt að stofnunin á að fara yfir hverja og eina umsókn og leggja einstaklingsbundið mat á aðstæður hvers og eins. Ég ítreka enn og aftur: Það er ekki bara Útlendingastofnun sem þarf að fara yfir slíkar umsóknir heldur nýtir fólk sér líka þau réttindi að fara með mál sín fyrir kærunefnd útlendingamála og í einhverjum tilfellum hafa dómstólar líka úrskurðað í málum þessara einstaklinga sem hér hefur verið fjallað um, sérstaklega í tengslum við þetta mál.


Ræðumaður: Bryndís Haraldsdóttir

Virðulegur forseti. Ég þakka hv. þingmanni andsvarið. Staðan er sú á Íslandi, af því að hv. þingmaður nefndi einmitt að fara í skóla, að fjölskyldufólk er aldrei svipt þessari þjónustu. Langveikt fólk er aldrei svipt þessari þjónustu. Fólk sem er tilbúið að vinna með stjórnvöldum að því að uppfylla niðurstöðu íslenskra stjórnvalda er ekki svipt þessari þjónustu, þannig að það fólk sem er tilbúið að vinna með íslenskum stjórnvöldum er enn þá í því þjónustuúrræði sem því hefur boðist hingað til. Þetta er eingöngu sá örlitli hópur sem segir: Nei, nei, nei, ég ætla ekki að hlíta neinu hér.

Jú, það má vissulega segja að við séum ekki eins og öll önnur Norðurlönd því að við erum ekki með þetta búsetuúrræði. Ég held reyndar að við þyrftum bara að ná samkomulagi við Norðurlöndin um það, en þá spyr ég: Er það stefna Pírata að við ættum að vera með slíkt búsetuúrræði?

Ég held að það sé mjög eðlilegt að þeir sem ætla að hlíta íslenskum stjórnvöldum fái áfram þessa þjónustu og við aðstoðum fólk við að komast til síns heima. Heldur má ekki gleyma því í þessari umræðu allri að jafnvel þeir sem fá synjun fá heimkomustyrki. Það er greitt undir þá til heimalandsins. Við erum að styðja fólkið til þess að koma undir sig fótunum aftur á sínum stað. Íslensk stjórnvöld eru því vissulega að leggja mikið af mörkum þessum hópi til handa, sem jafnvel segist ekki vera alveg tilbúinn að hlíta þessu. Ég hef því miklar væntingar til þess að þetta ákvæði sé þess valdandi að fólk segi: Já, ég ætla að vinna með íslenskum stjórnvöldum. Já, ég ætla annaðhvort að fá að búa hér og njóta þessarar þjónustu áfram þangað til hægt er að afla skilríkja, eða: Já, ég ætla að þiggja stuðning frá íslenska ríkinu við að koma mér aftur til míns heima.


Ræðumaður: Bryndís Haraldsdóttir

Virðulegur forseti. Mér finnst mikilvægt að það komi fram í þessari umræðu að þeir aðilar sem koma til Íslands, sækja um alþjóðlega vernd og uppfylla íslensk lög og þau skilyrði sem þar eru sett um alþjóðlega vernd, svo og það sem í rauninni kemur fram í flóttamannasamningi Sameinuðu þjóðanna — það fólk fær hér vernd. Mér finnst ofboðslega mikilvægt að Ísland taki þátt í því gríðarstóra verkefni sem blasir við vestrænum heimi þegar að flóttamannavandanum kemur og þeim ofboðslega mikla fjölda fólks sem er á flótta í dag. En á sama tíma, ef við ætlum okkur að vera með regluverk í kringum þessa hluti, er auðvitað líka mjög mikilvægt að fólk fylgi þeim reglum. Þess vegna var þetta ákvæði mjög mikið rætt, þ.e. ef fólk uppfyllir ekki skilyrðin til að fá hér alþjóðlega vernd og það er niðurstaða Útlendingastofnunar — nú tek ég líka fram að Útlendingastofnun fer yfir hverja og eina umsókn og einstaklingsmiðuð nálgun á að vera þegar að því kemur að horfa til aðstæðna viðkomandi einstaklinga. Hér áðan var verið að tala um fórnarlömb mansals eða fólk sem hefði enga tengingu við eitthvert upprunaland. Ég vil treysta því að Útlendingastofnun fari vel og vandlega yfir þessar umsóknir og vandi til verka. Ef niðurstaða hennar er að viðkomandi eigi ekki rétt á að hljóta hér alþjóðlega vernd þá fara margir strax, en langflestir hafa þó nýtt sér það að bera þessa ákvörðun Útlendingastofnunar undir kærunefnd útlendingamála. Ef kærunefnd útlendingamála staðfestir úrskurð Útlendingastofnunar um að viðkomandi uppfylli ekki þessi skilyrði þá er því miður komið að þeirri niðurstöðu að viðkomandi þarf að fara af landi brott. Mér finnst það vera algjört lykilatriði að vera með opinn faðminn gagnvart þeim sem eru á flótta og þurfa á þeirri aðstoð að halda, en á sama tíma verða þeir sem ekki uppfylla þessi skilyrði að fara.

Nei, alls ekki.Ég ætla ekki að segja að það sé einfalt hvernig nálgast eigi þennan hóp og þetta viðfangsefni. Það er bara langt frá því að vera einfalt. Við skulum átta okkur á því að öll löndin innan Schengen, nema Ísland, eru með það sem hér hefur verið kallað búsetuúrræði eða endursendingarbúðir og hefur verið ákveðin krafa frá félögum okkar í Schengen um að gera slíkt hið sama. Ég heyri alveg það sem hér er sagt og get tekið undir að það gæti verið dýrt úrræði fyrir litla Ísland og þess vegna hef ég talað fyrir því að reyna samstarf við hin Norðurlöndin í þessum málum. Ég held þó að fólk verði að átta sig á afleiðingum þess ef Ísland, litla Ísland, ætlar með einhverjum hætti að draga sig út úr alþjóðasamfélaginu og vera með einhverjar aðrar reglur en þar gilda. Ef fólk segir: Heyrðu, þeir sem ekki uppfylla skilyrðin og fá synjun en geta ekki farið heim, sem við skulum samt sem áður draga aðeins í efa því að yfirvöld segja okkur að í raun allir sem hafa fengið synjun eigi að geta farið til síns heima — öll umræða um ferðaskilríki og annað þess háttar, ef viðkomandi er samvinnufús þá er hægt að afla ferðaskilríkja og þá getur viðkomandi aðili farið aftur til sín heima eða til þess lands sem hann kom frá. Það eru skýr svör frá yfirvöldum að svo sé. Staðan er sú að þetta er fólk sem segir: Nei, ég vil ekki. Ég ætla ekki að hlíta íslenskum lögum og reglum. Ég ætla ekki til baka. Það er sá hópur sem við erum hér að tala um. Ef fólk telur það í alvöru vera einhverja lausn á þeim málum að segja: Þetta eru svo fáir, leyfum þeim bara samt að vera, þá held ég að við séum búin að brjóta niður það kerfi sem við höfum verið að byggja hér upp. Við yrðum allt öðruvísi en öll önnur lönd í Evrópu. Það er ekki þannig að lönd sem hafa synjað fólki um alþjóðlega vernd leyfi því bara samt að vera og gefi því svo bara dvalarleyfi og atvinnuleyfi, því að við vitum alveg hvað það þýðir. Til hvers þá að vera með regluverkið? Sleppum þá bara þessum reglum og öllum kostnaði í kringum þær og leyfum öllum að koma hingað.

Virðulegur forseti. Ég held að fólk verði að hugsa þetta til enda og það er það sem okkur hefur verið bent á. Fólk sem starfar í þessum geira er búið að benda okkur á, og við fengum mikla vitneskju um þetta í allsherjar- og menntamálanefnd á síðasta þingi þegar við heimsóttum þessa aðila og fengum þá til okkar sem gesti, að það að vera með einhver séríslensk ákvæði er það sem þeir kalla í þessum heimi — fyrirgefðu, virðulegur forseti — „pull factor“, eitthvað sem getur dregið fólk í þessari aðstöðu til landsins. Það er mannúðarkrísa í Evrópu og það er sama hvert maður fer, maður horfir upp á þá sorglegu staðreynd að fólk býr á götunni. Það eru tjöld meðfram Signu í París. Fólk situr á götunum í Brussel og það er hræðilegt. Ég er algerlega sammála því að alþjóðasamfélagið þarf að taka á þessu vandamáli og verkefni, þessu fólki sem uppfyllir ekki skilyrði um alþjóðlega vernd en fer samt sem áður á milli Evrópuríkja og sækir um aftur og aftur, fær ekki búsetuúrræði og býr á götunni.

Ég held að það sé algerlega nauðsynlegt að finna einhverjar lausnir, en ég bið fólk um að hugsa það til enda ef það heldur að lausnin sé sú að hið litla Ísland eigi að segja: Já, komið til okkar. Ég held að það yrði algjör katastrófa að gera slíkt. Ég held að það sé þeim mun mikilvægara að við höldum vel utan um það fólk sem hingað kemur og uppfyllir skilyrði um alþjóðlega vernd. Það á að vera okkar lykilatriði að þegar við erum með regluverkið fylgi fólk þessum reglum.

En ég er líka talsmaður þess, og minn flokkur, að huga að því að opna möguleika fólks utan EES-svæðisins á því að koma til Íslands og fá dvalar- og atvinnuleyfi án þess að koma hingað og sækja um alþjóðlega vernd. Við sjáum að íslenskt samfélag þarf svo sannarlega á fólki að halda. Við þurfum á vinnandi höndum að halda og það er gott fyrir íslenskt samfélag að við séum fjölbreytt og fólk komi hingað til lands, hvort sem það býr hér til lengri eða skemmri tíma. En það á ekki allt saman heima í því sem við höfum kallað verndarkerfið. Það er bara öðruvísi kerfi. Ég held að það sé mjög mikilvægt á tímum sem þessum, þar sem við horfum upp á þá miklu fólksflutninga sem eiga sér stað í heiminum og fjölda fólks sem þarf á vernd að halda, að við höldum utan um verndarkerfið og þennan mikilvæga sáttmála sem alþjóðasamfélagið hefur gert með flóttamannasamningi Sameinuðu þjóðanna, en brjótum það kerfi ekki niður með séríslenskum ákvæðum eða reglum sem er ætlað að bjarga þeim sem við höldum að séu örfáir. Það brýtur undan kerfinu.

Forseti minnir hv. þingmenn á að gefa ræðumanni hljóð í ræðustól, sérstaklega þegar hv. þingmenn hafa beðið um að veita andsvar en þá gefst þar tækifæri til orðaskipta.


Ræðumaður: Bryndís Haraldsdóttir

Virðulegi forseti. Ég þakka hv. þingmanni svarið. Ég er glöð að heyra að ég er sammála Samfylkingunni í því að það þurfi að vera reglur í kringum þetta og við eigum að taka vel á móti þeim sem uppfylla þau skilyrði að fá hér alþjóðlega vernd og ég hef reyndar oft sagt það að ég vil gjarnan að umræðan fari núna meira að snúast um það hvaða þjónustu við erum að veita varðandi íslenskukennslu og aðlögun að íslensku samfélagi. En það er einmitt það að þegar við erum með reglur þá er auðvitað mjög mikilvægt líka að það sé leið til að hlíta þeim reglum. Hv. þingmaður vísar hér í nágrenni okkar á Norðurlöndunum þar sem alls staðar er ákveðið búsetuúrræði fyrir þá sem ekki hafa fengið alþjóðlega vernd. Það hefur gengið undir ýmis heitum eins og endursendingarbúðir eða búsetuúrræði fyrir þá sem er verið að fara að senda aftur til síns heima. Ég les það í rauninni út úr svarinu að hv. þm. Þórunn Sveinbjarnardóttir sé sammála þeirri stefnu sem uppi er víða á Norðurlöndunum og við þurfum þá að koma upp slíku úrræði. Ég myndi reyndar gjarnan vilja ganga í samstarf við vini okkar í Noregi eða Danmörku eða Svíþjóð og vinna þannig saman að slíkir einstaklingar, því að þeir eru sem betur fer ekki mjög margir hér, geti hreinlega flutt í slík úrræði í þeim löndum. En það er kannski öllu flóknara. En ástæðan fyrir því að ég spurði hv. þingmann sérstaklega út í þetta er að því hefur stundum verið fleygt, m.a. held ég í útvarpsviðtali þar sem ég og hv. fyrrverandi þingmaður, Helga Vala Helgadóttir, vorum, að lausnin væri þá í svona tilfellum jafnvel að gefa fólki dvalarleyfi og atvinnuleyfi. Og ég spyr: Er það einhver stefna Samfylkingarinnar eða sér Samfylkingin það sem lausn í þessum málum að þeir sem hafa fengið synjun á tveimur stigum og dómstólar jafnvel staðfest það eigi samt sem áður að fá hér dvalarleyfi? Ég ætla að fá að segja þá skoðun mína að ég held að það væri til þess að brjóta niður einmitt það regluverk og kerfi sem er utan um þennan mjög svo viðkvæma en mikilvæga málaflokk.


Ræðumaður: Bryndís Haraldsdóttir

Virðulegi forseti. Ég þakka hv. þingmanni ræðuna og ég held að það sé mjög mikilvægt að ítreka það hér í þessari umræðu að þeir sem eru samvinnufúsir  búa enn í úrræðum á vegum ríkisins og halda þeirri þjónustu sem þeir hafa haft sem umsækjendur um alþjóðlega vernd. En jú, staðan er sú að einhverjir aðilar hafa ekki viljað vera samvinnufúsir og hafa ekki viljað hlíta niðurstöðu íslenskra stjórnvalda, jafnvel þó að það sé búið að úrskurða um það á tveimur stjórnsýslustigum og í einhverjum tilfellum jafnvel líka hjá dómstólum. Það frumvarp sem hér liggur fyrir, breyting á 33. gr., er auðvitað mál sem var ítrekað rætt hér við samþykkt svokallaðra útlendingalaga, þetta var það ákvæði sem var mest umdeilt vegna þess að það er flókið. Mig langar að spyrja hv. þingmann: Hver er stefna hv. þingmanns eða Samfylkingarinnar í þessum málaflokki? Hvernig telur Samfylkingin best að bregðast við í þeim tilfellum þar sem fólk hefur farið í gegnum umsagnarferli, hefur fengið synjun á tveimur stjórnsýslustigum en neitar engu að síður að hlíta þeim úrskurði og neitar að yfirgefa landið? Í mörgum tilfellum eru auðvitað þau úrræði fyrir hendi að íslensk stjórnvöld geta flutt fólk aftur til síns heima eða þessa lands sem það kom frá en ekki í öllum tilfellum og það er vandamál, vissulega. Ég viðurkenni það fúslega og það er vandamál sem fleiri lönd glíma við. En spurning mín til hv. þingmanns er: Hver er stefna Samfylkingarinnar? Hvernig er best að takast á við þá einstaklinga sem falla undir þessar lýsingar sem ég hef hér farið með?


Ræðumaður: Birgir Ármannsson

Hefst nú kosning 4. varaforseta í stað Diljár Mistar Einarsdóttur, skv. 3. mgr. 3. gr. þingskapa, sbr. 5. mgr. 82. gr. þingskapa. Mér hefur borist ein tilnefning, um 6. þm. Suðurk., Ásmund Friðriksson. Þar sem ekki eru fleiri tilnefndir en kjósa skal lýsi ég Ásmund Friðriksson réttkjörinn sem 4. varaforseta Alþingis. Ég óska honum til hamingju með kosninguna og allra heilla í starfi.


Ræðumaður: Ragnar Sigurðsson

Virðulegi forseti. Það er erfitt að setja sig í spor þeirra íbúa sem búa við endurtekið hættuástand og rýmingar vegna ofanflóðahættu. Þær rýmingar sem íbúar á Seyðisfirði hafa þurft að glíma við að undanförnu kalla eflaust fram mjög vondar tilfinningar og erfiðar minningar. Í kjölfar þeirra náttúruhamfara sem urðu á Seyðisfirði árið 2020 var sett í gang kröftug vöktunaráætlun og vöktun á hlíðum Austurlands efld til muna. Sú vöktun hefur veitt íbúum aukið öryggi við mjög svo erfiðar aðstæður og hefur sannað gildi sitt svo um munar. Það er mikilvægt að við horfum til þess að efla vöktunina áfram, halda henni í gildi og tryggja að rannsóknir á svæðinu hvað varðar ofanflóðahættu verði auknar til muna. Jafnframt er mjög mikilvægt að við eflum staðbundið eftirlit og komum staðbundinni kunnáttu á svæðið meira en gert er í dag. Samhliða því eigum við að halda áfram því sem við höfum gert vel til að leggja okkar af mörkum í þágu þess að tryggja öryggi á svæðinu, flýta ofanflóðaframkvæmdum eins og ríkisstjórnin hefur einsett sér að gera og tryggja að það gangi eftir.


Ræðumaður: Birgir Ármannsson

Forseta hefur borist bréf um afturköllun máls. Halla Signý Kristjánsdóttir kallar aftur þingsályktunartillögu á þskj. 70, mál nr. 70, um verðmætasköpun við nýtingu þörunga.


Ræðumaður: Birgir Ármannsson

Forseti vill tilkynna að á fundi umhverfis- og samgöngunefndar, sem haldinn var í dag, 19. september, var Bjarni Jónsson kosinn formaður nefndarinnar og Vilhjálmur Árnason 2. varaformaður. Þá var Teitur Björn Einarsson kosinn formaður efnahags- og viðskiptanefndar á fundi nefndarinnar í morgun og á fundi atvinnuveganefndar fyrr í dag var Þórarinn Ingi Pétursson kosinn formaður nefndarinnar.


Ræðumaður: Teitur Björn Einarsson

Frú forseti. Við 1. umræðu frumvarps til laga um breytingar á ýmsum lögum fyrir fjárlög fyrir árið 2004 er málið auðvitað því  marki brennt að hér eru ýmsar tillögur sem hafa bæði áhrif á tekjuhlið og gjaldahlið fjárlagafrumvarpsins. Hér hefur hæstv. fjármálaráðherra farið vel yfir þær forsendur allar og þær tillögur sem er að finna í þessu frumvarpi. Munar þar mest um verðlagsuppfærslu krónutölugjalda og hækkun á lágmarksfjárhæð bifreiðagjalds á næsta ári. En svo kemur á árinu 2024 til hækkun á tekjuskatti lögaðila og hefur áhrif á tekjuhlið  fyrir ríkissjóð. Eðli máls  samkvæmt helst þetta frumvarp  auðvitað í hendur við vinnu fjárlaganefndar um fjárlagafrumvarpið og þannig mun hæstv. efnahags- og viðskiptanefnd vinna málið núna í framhaldi af þessari umræðu og kafa frekar ofan í einstaka liði og leita eftir skýringum ef svo ber undir.

Það sem ég vil gera hér að sérstöku umræðuefni er eitt atriði þessa frumvarps og það er hækkun á verðmæti af gjaldi fiskeldis. Þessi tillaga um hækkun þess efnis var lögð fram í fyrra og það er óhætt að segja að viðbrögðin hafi heilt yfir verið á þá leið að hækkunin væri í senn óhófleg og ótímabær. Það er um tímasetninguna að segja að hæstv. matvælaráðherra hefur boðað að í haust verði kynnt drög að skýrslu um stefnumótun ásamt aðgerðaáætlun um fiskeldi eða lagareldi allt saman. Það er þá sjókvíaeldi, landeldi, þörungarækt og úthafseldi. En þessi tillaga er þá hér til meðferðar í þinginu áður en  skýrsla um stefnumótun í fiskeldi liggur fyrir, við skulum hafa það í huga. Það verður eins að halda því til haga í þessari umræðu að þegar gjald var lagt á fiskeldi árið 2019, sem kom til framkvæmda 2020, var það innbyggt inn í þá gjaldtöku sem er núna  þessi ár að gjaldtakan leggst á í áföngum. Hún verður þá að fullu innleidd, að óbreyttum lögum, árið 2026. Það sem ég vildi gera hér í þessari umræðu er að draga fram meginlínurnar í þessari gjaldtöku og hvernig gjaldið er að hækka miðað við óbreytt lög, bæði út af þessari innleiðingu, þrepaskiptingu sem er inni í lögunum, en eins af því að framleiðslan er að aukast.

Ég lagði fram skriflega fyrirspurn til hæstv. matvælaráðherra við þinglok í vor og spurði út í krónutölu þessa gjalds og hvernig gjaldið hafi verið lagt á undanfarin ár og hvers megi vænta í fjármálaáætlun næstu ára að óbreyttum lögum. Það er athyglisvert að rýna í það að þegar gjaldið var fyrst lagt á árið 2020 þá nam það um 60 millj. kr. Árið 2021 var það komið í 164 millj. kr., árið 2022 í 440 millj. kr. og, frú forseti, á þessu ári er útlit fyrir að gjaldið nemi um milljarði. Á næsta ári, að óbreyttum lögum, verður gjaldið komið í 1 milljarð og 280 milljónir og árið 2025 verður gjaldið orðið um 1,6 milljarður. Ef við horfum á þær forsendur sem er að finna í frumvarpinu hér um að hækkun á 3,5% í 5% á  aflaverðmæti, sem er 4,8 evrur á hvert kíló og umfram það, þá leggjast ofan á það 630 milljónir á greinina til viðbótar við þá miklu hækkun sem er að óbreyttu að verða á næsta ári. Þetta er um 40% hækkun á skatti á atvinnugrein sem er ung, sem er í örum vexti og þar sem fjárfestingarþörfin er mikil, sérstaklega í búnaði og öðru slíku og til að mynda við að standa undir þeim kröfum sem gerðar eru til greinarinnar um eftirlit, vöktun og fleira.

Ég vildi nefna það í þessari umræðu, og það er þá verkefni hv. efnahags- og viðskiptanefndar, að rýna aðeins betur þær forsendur sem liggja hér til grundvallar. Það þarf að rýna sérstaklega hvert  markmiðið er með þessum breytingum, af því að við höfum ekki enn þá séð skýrslu hæstv. matvælaráðherra um stefnumótun í fiskeldi. Við þurfum þá að leita svara við þeim spurningum hvert  markmiðið er, hvert   samspil þessa gjalds  og   markmiðs stjórnvalda er þá um sjálfbæra nýtingu auðlinda. Eins getur skipt töluvert miklu máli fyrir hv. efnahags- og viðskiptanefnd að skoða áhrif þessarar hækkunar á greinina, á samfélagið, nærsamfélagið þar sem fiskeldi er stundað,  til skemmri og lengri tíma,  sem og efnahagslífið í heild sinni.

Ég tel að aðalatriðið — ef við erum að hugsa um grundvallarhag ríkissjóðs, hag ríkissjóðs af þróun útflutnings í fiskeldi og sköpun nýrra starfa, sem hefur verið gríðarlega jákvætt mál, hefur haft gríðarlega jákvæð áhrif á þær byggðir sem hér eiga í hlut og gríðarleg jákvæð áhrif á efnahag Íslands, þá tel ég að það blasi við að það sem skiptir mestu máli sé að greininni verði gert kleift að vaxa og auka við framleiðsluna. Ef það er pólitískur vilji hér á Alþingi að ná í meiri pening út úr fiskeldisgreininni þá er aðalatriðið að það sé gert með því að auka verðmætasköpunina, gera fyrirtækjunum kleift að bæta við framleiðsluna og vaxa. Það er það sem mun skila meiri raunverulegum fjármunum í ríkissjóð til lengri tíma. Það er það sem skiptir máli af því að ef við skoðum þetta heilt yfir — og þá get ég líka vísað til  ræðna sem hafa verið fluttar af hv. þingmönnum úr stjórnarandstöðunni sem hafa farið mikinn um nauðsyn þess að hækka alla skatta; fjármagnstekjuskatt, skatta á hina ríku og hina ýmsu skatta sem á að hækka. Þetta er stefna vinstri flokka, þetta er stefna Samfylkingarinnar og það er ágætt að það liggi þá fyrir hver stefna þeirra er í þessum málum. Hættan er sú að það sem gerist og hefur alltaf gerst er að með óhóflegri skattlagningu er þróttur dreginn úr einstaklingum og fyrirtækjum til að sækja fram, til að taka áhættu, til að fjárfesta, fjárfesta í nýsköpun og leita á ný mið. Þróttur er dreginn úr þessu öllu saman sem leiðir til þess að tekjur ríkissjóðs verða lægri en ella. Það eru gömul sannindi og ný að hagur ríkissjóðs  felst fyrst og fremst í því að umgjörð efnahagslífsins sé samkeppnishæf, skattbyrðin hófleg og erlendri fjárfestingu  tekið með opnum örmum. Þannig myndast sá grundvöllur sem er svo nauðsynlegur til að við sækjum fram, sköpum meiri  verðmæti,  náum fram meiri hagsæld hér á landi, sem er besta og öruggasta leiðin til að við getum styrkt okkar samfélag á sem flestum sviðum, á öllum sviðum, og aukið velsæld fyrir íbúa alla.


Ræðumaður: Ragnar Sigurðsson

Virðulegur forseti. Nú þegar við ræðum breytingar á ýmsum lögum vegna fjárlaga er mikilvægt að hafa í huga að það eru fjögur meginviðfangsefni sem lögð eru fram í fjárlögum fyrir árið 2024; það er að tryggja aukinn afkomubata umfram fyrri áætlanir, að vinna gegn verðbólguþrýstingi, að viðhalda skýrri forgangsröðun og að auka aðhald í útgjöldum ríkisins. Ég fagna þessum fyrirætlunum og sérstaklega því meginmarkmiði að auka aðhald í ríkisrekstri. Það er til mikils að vinna, bæði með því að einfalda regluverk og draga úr óþarfa ríkisafskiptum. Mitt mat er þó að tækifæri séu til staðar til að ganga lengra í aðhaldi.

Hér á öldum áður störfuðu sparnaðarnefndir á vegum ríkisins og komu með ábendingar til framkvæmdarvaldsins, og eftir atvikum löggjafans, um hvernig mætti draga úr útgjöldum. Deila má um árangur þeirra nefnda, enda var þröngt í búi og efnahagsumhverfið allt annað og erfiðara en nú. Þar stóðu tekjur ríkissjóðs engan veginn undir lögbundinni þjónustu. Nú hafa útgjöld ríkisins stóraukist sem á sér ýmsar skýringar en til að sýna ráðdeild í ríkisrekstri er nauðsynlegt að staldra reglulega við og endurmeta umfang hins opinbera. Við þurfum að rýna í reksturinn og uppfæra þjónustuna. Þar undir er eftirlitshlutverkið og allt regluverk. Að mínu mati er aldrei of langt gengið í þessum efnum.

Á ferðum mínum nýverið um kjördæmið og í samtölum mínum við atvinnulífið er það vaxandi umræðu- og áhyggjuefni hversu þungt og umfangsmikið eftirlitskerfið er orðið. Óþarflega fyrirferðarmikið regluverk og eftirlit kostar ekki einungis útgjöld úr ríkissjóði heldur hefur það hamlandi áhrif á einstaklingsframtakið og dregur úr orku atvinnulífsins. Eftirlitskostnaður er vaxandi útgjaldaliður fyrirtækja og bitnar harðast á einyrkjum sem og litlum og meðalstórum fyrirtækjum. Við getum ekki horft fram hjá því að eftirlit ríkisins gegnir ákveðnu hlutverki í að vernda almannahagsmuni og tryggja jafnræði innan markaða en þar hefur átt sér stað mikill vöxtur samhliða auknum umsvifum, fjölbreyttari atvinnugreinum, tækniframförum og fleira. Eftirlit og regluverk má þó aldrei verða svo mikið og umfangsmikið að ábatinn af því verði neikvæður og að það fari umfram þann skurðpunkt sem því er ætlað að gera og dragi þar með úr framleiðslu, samkeppni og atvinnufrelsi.

Með leyfi forseta, sagði Ólafur Thors í almennum stjórnmálaumræðum árið 1936 um atvinnufrelsi:

„Það kann aldrei góðri lukku að stýra, að þeir, sem langa reynslu hafa að baki sér í æfistarfi sínu, þurfi að lúta geðþótta og valdboði annara manna, sem valdir eru til forystu …“

Þessi orð eru mér oft hugleikin í samtölum mínum við atvinnulífið og ég held að þessi upplifun hans eigi enn mikið erindi. Við höfum á undanförnum árum gert vel í því að innleiða rafræna stjórnsýslu og ég tel að næsta skref ætti einmitt að vera innan eftirlitsgeirans. Að auka rafrænt eftirlit og treysta samborgurum í auknum mæli yrði ekki einungis til að draga úr ríkisútgjöldunum heldur einnig til að draga úr kostnaði lítilla og meðalstórra fyrirtækja og auka skilvirkni og afköst. Þannig treystum við betur á tæknina, drögum úr heimsóknartíðni eftirlitsaðila og drögum þar af leiðandi úr kolefnislosun en sköpum þá jafnframt tilefni til að skoða enn frekar sameiningu og samvinnu ýmissa stofnana sem í dag eru að sinna margvíslegu eftirliti sem oft og tíðum skarast jafnvel á.

Löggjafinn og framkvæmdarvaldið þurfa einnig að hafa það hugfast að lög og reglur mega ekki ganga lengra en nauðsyn er. Flókið og umfangsmikið regluverk hefur lamandi áhrif og er auk þess mjög kostnaðarsamt. Þetta var umræðuefnið hér árið 2014 og stjórnvöld settu sér það markmið að einfalda regluverk og samþykktu þá að móta aðgerðaáætlun um einfaldara og skilvirkara regluverk fyrir atvinnulífið. Í kjölfarið var hafist handa við að draga úr flóknu regluverki. Þessi vinna skilaði árangri en ég held að hún hafi hvergi nærri lokið sínu ætlunarverki og hafi skilið mikið verk eftir óunnið. Þess vegna vík ég aftur að þeim sparnaðarnefndum sem ég nefndi í upphafi ræðu minnar því að það er full ástæða til að endurskoða slíkar nefndir sem færu þá reglulega yfir þau regluverk sem þarfnast uppfærslu og endurskoðunar og hafa íþyngjandi áhrif á samborgarana og atvinnulífið.

Mér finnst vel við hæfi að ræða þetta undir þessum lið, í umræðum um skattkerfið almennt og fjármögnun ríkisins, því að hér er til mikils að vinna með auknu aðhaldi. Ákallið er svo sannarlega til staðar víðs vegar í samfélaginu og tækifærin eru fjölmörg, öllum til góðs.


Ræðumaður: Teitur Björn Einarsson

Herra forseti. Ef við ræðum um skattkerfið almennt þá er alveg ljóst að það eru hinir efnuðu sem borga mestu skattana. Við getum jafnvel farið í tölfræði sem hefur verið birt varðandi tekjutíundir. Það er ekki fyrr en komið er upp í sjöundu og áttundu tekjutíundina sem einstaklingar eru að borga meira í skatta en það sem þeir fá frá ríkinu. Þetta liggur allt saman fyrir.

Ég átta mig hins vegar ekki á hvað hv. þingmaður er að fara þegar hann segir að hinir efnuðu eigi að borga meira. Er hann þá að tala um að það þurfi eingöngu að hækka skattprósentuna eða eru það tekjurnar sem koma til? Það leiðir auðvitað til þess, sem er alveg sérstakt umræðuefni, að hættan við að hækka endalaust skatta á fólk er að tekjur ríkisins geta hreinlega minnkað. Þetta er atriði sem ég vildi gjarnan eiga frekari orðastað við hv. þingmann um. Hvar er jafnvægið í þessu?

Það sem ég spurði út í áðan í mínu fyrra andsvari og hv. þingmaður hefur staðfest, er að ekki er hægt með einföldum hætti að koma hér upp og bera saman íslenska fjármagnstekjuskattskerfið við Norðurlöndin án þess að skoða nákvæmlega hver skattstofninn er, hversu breiður hann er, hvaða reglur gilda til frádráttar o.s.frv. Þess vegna er rangt hjá hv. þingmanni að koma hér upp og horfa eingöngu á prósentutölurnar. Það gefur ekki rétta mynd af því sem hér er verið að ræða um.


Ræðumaður: Teitur Björn Einarsson

Herra forseti. Hv. þingmaður fór hér í mikinn samanburð á fjármagnstekjuskatti; annars vegar skattprósentu hér á landi og hins vegar skattprósentu sem er við lýði annars staðar á Norðurlöndum. Það er rétt hjá hv. þingmanni að ef maður horfir eingöngu til skattprósentunnar sem slíkrar þá er skattprósentan hér á Íslandi lægri, en það sem hv. þingmaður nefndi ekki og horfir fram hjá er að þessi samanburður einn og sér er algjörlega ómarktækur ef ekki er á sama tíma litið til þess hversu breiður skattstofninn er til að mynda annars staðar á Norðurlöndum, hann er lægri. Það helgast af því að þar eru frádráttarreglur mun víðtækari en hér á landi og flækjustigið reyndar almennt mun meira.

Ég skal nefna dæmi. Í Noregi er ávöxtun aðeins skattlögð sem er umfram ávöxtun ríkisbréfa. Það má horfa til Danmerkur, en þar er hægt að draga frá neikvæðan fjármagnstekjuskatt. Það má nefna til að mynda að í Finnlandi, þegar verið að skattleggja arðgreiðslur, eru einungis 85% arðgreiðslnanna skattlögð. Þetta sýnir að samanburður hv. þingmanns á fjármagnstekjuskatti á Íslandi og á Norðurlöndum er alveg ómarktækur. Þess vegna hlýt ég að spyrja hv. þingmann: Hefur hann í þessum útreikningum sínum á því hversu vondur fjármagnstekjuskatturinn á Íslandi er, eða allt of lágur að hans mati, tekið tillit til þessara þátta sem ég var að nefna hér varðandi Norðurlöndin?


Ræðumaður: Bjarni Benediktsson

Virðulegi forseti. Það er rétt að við höfum boðað tekjuauka af þessu og hyggjumst leggja fram sérstakt lagafrumvarp, sem við ráðgerum að leggja fram á þinginu í októbermánuði. Ég vona að það takist hjá okkur. Þessar kerfisbreytingar eru hugsaðar í skrefum. Það má segja að við höfum stigið fyrstu skrefin um síðustu áramót með hækkun bifreiðagjaldsins og lágmarksvörugjaldi fyrir rafmagnsbifreiðar. Í næsta áfanga erum við að horfa á rafmagnsbifreiðar sem einstaklingar eiga og tengiltvinnbifreiðar og lítum til þess að taka upp kerfi kílómetragjalds fyrir þær. Í næsta skrefi, sem gæti komið áramótin 2024/2025, yrði farið í enn frekari kerfisbreytingar sem myndu snúa að öðrum bifreiðum á götunum og við myndum færa okkur úr eldsneytissköttum yfir í kílómetragjald. Síðan sæjum við fyrir okkur að kolefnisgjaldið myndi lifa áfram en um þetta verður rætt í a.m.k. tveimur frumvörpum og það fyrra, sem varðar næsta ár, kemur væntanlega fram í október.


Ræðumaður: Bjarni Benediktsson

Virðulegi forseti. Ég hef verið með þetta mál til skoðunar og er að vinna úr samantekt sem unnið hefur verið að í ráðuneytinu, skýrslu um þetta efni. Eitt af því sem kemur manni kannski aðeins á óvart í þessari vinnu er að þetta er kannski ekki jafn stórt vandamál fjárhagslega og maður hefði ætlað í tekjuskiptingu ríkis og sveitarfélaga. Ég er hins vegar þeirrar skoðunar að þetta sé ákveðið prinsippmál. Það er auðvitað prinsippmál að fólk sem þiggur þjónustu í sveitarfélagi, sendir börn sín í skóla o.s.frv., nýtur margvíslegrar þjónustu og hefur góð fjárráð heilt á litið, greiði einhverja skatta til sveitarfélagsins. Ég er með í bígerð að koma með tillögur til lagabreytinga þannig að það nái fram að ganga.

Varðandi fjármagnstekjuskattinn að öðru leyti þá er þetta skattur sem hefur verið hækkaður mjög verulega á undanförnum árum. Hann hefur farið úr 10% upp í 22% í tveimur skrefum. Íslenski fjármagnstekjuskatturinn var frá upphafi hugsaður sem skattur sem ætti að leggjast yfir mjög breiðan gjaldstofn. Þess vegna var honum í upphafi stillt svona tiltölulega í hóf. Þetta felur m.a. í sér að við tökum fjármagnstekjuskatt af verðbótum, þannig að nákvæmlega jafngildar krónur og voru á fyrra ári eru skattlagðar ári síðar. Það leiðir til þess að fólk er með neikvæða raunávöxtun ef ekkert annað kemur til. Þetta þarf að hafa í huga þegar menn eru að velta fyrir sér hækkun á fjármagnstekjuskattinum sérstaklega, þ.e. hversu breiður gjaldstofninn er.


Ræðumaður: Bjarni Benediktsson

Virðulegur forseti. Ég verð bara að vísa til þess að það stendur yfir vinna við að gera heildarkerfisbreytingu. Megininntakið í kerfisbreytingarvinnunni er að skapa einmitt þessa hvata sem hv. þingmaður er að kalla eftir þannig að það verði hvati til að bjarga sér sjálfur og ég hef þá trú að lög og reglur um þetta efni séu best smíðuð þegar við tryggjum að fólk hafi stuðning frá stjórnvöldum til þess að bjarga sér sjálft þegar það getur, að hjálpa fólki til sjálfshjálpar á að vera tilgangur laganna. En við getum auðvitað ekki rætt um hóp öryrkja sem einhvern einsleitan hóp í þessu samhengi, gríðarlega fjölbreyttur og fjölmennur hópur sem er með ólíkar þarfir. En fyrir þann hluta hópsins sem hefur möguleika á að afla sér eigin tekna þá eigum við að sjálfsögðu að hvetja til þess.


Ræðumaður: Bjarni Benediktsson

Virðulegi forseti. Hér er spurt sérstaklega um frítekjumark vegna launatekna öryrkja og hvers vegna það taki engum breytingum milli ára. Þetta frítekjumark, sem á næsta ári verður 200.000 kr., var á árinu 2022 110.000 kr. þannig að það hækkaði rétt um 81–82% um síðustu áramót, langt umfram aðrar hækkanir sem hv. þingmaður vísar til að eigi að vera árlegar og sjálfsagðar. Þetta er aðalástæðan fyrir því að það er ekki aftur farið í breytingar á frítekjumarki öryrkja. Hin ástæðan er sú að það stendur yfir heildarkerfisbreyting, eins og ég vék að í minni framsögu, sem lengi hefur staðið til að fara í og breytingar á bótareglunum eru þar í heild sinni undir. Það er stefnt að því af þessari ríkisstjórn að taka upp nýtt kerfi fyrir lok kjörtímabilsins að því tryggðu að forsendur fyrir fjármögnun kerfisbreytinganna gangi eftir.


Ræðumaður: Bjarni Benediktsson

Virðulegi forseti. Vandinn við tillögur Samfylkingarinnar í efnahagslegu tilliti er sá að því er haldið fram að ekki sé nóg að gert til að sporna gegn verðbólgunni, en á sama tíma er hugmyndum teflt fram um tekjuöflun þar sem öllum nýju tekjunum verður ráðstafað á gjaldahliðinni. Þegar við erum komin með þá niðurstöðu í hendurnar er viðbótarframlagið til aukins aðhalds í ríkisfjármálum nákvæmlega ekki neitt. Þetta er ekki framlag til þess að halda aftur af vexti verðbólgunnar eða til baráttunnar við verðbólguna sem við búum við í dag. Hún er sem betur fer á niðurleið og við þurfum að sjá til þess að hún haldi áfram að lækka.

Í stuttu máli er ég þeirrar skoðunar, og ég bendi bara á það hversu mikið tekjuhlið ríkisfjármálanna er að taka við sér í þeim hagvexti sem við búum við í dag, að það sé ekki þörf á viðbótarskattahækkunum til að tryggja jafnvægi í efnahagsmálum.


Ræðumaður: Bjarni Benediktsson

Virðulegi forseti. Aðgerðir okkar í efnahagsmálum eru fólgnar í því að bæta afkomu ríkissjóðs og draga þannig úr fyrirferð ríkisins í hagkerfinu. Afkomubatinn er mælikvarði á framlag okkar til þessa mikilvæga verkefnis vegna þess að fyrir ungar fjölskyldur og launafólk í landinu er eiginlega ekkert mál jafn mikilvægt í augnablikinu eins og það að ná tökum á verðbólgunni, sem er sem betur fer farin að lækka, og leggja þannig betri grunn að forsendum fyrir kjarasamningagerð.

Varðandi barnabóta- og vaxtabótakerfin þá vísa ég til nýlegra breytinga sem tóku gildi um síðustu áramót og koma sömuleiðis til framkvæmda um næstu áramót. Þar höfum við komið betur til móts við barnafjölskyldur en lengi hefur átt við. Sérstaklega vil ég nefna að við erum að koma samtímagreiðslum út til fjölskyldna sem oft á tíðum þurftu að bíða í allt að heilt ár eftir að barn fæddist eftir því að fá bæturnar greiddar út. Nú erum við búin að breyta því og er það mikið framfaraskref. Við erum sömuleiðis að bæta fjármunum í kerfið og höfum hækkað bæturnar með þeim hætti að fleiri njóta þeirra. Við hækkuðum sömuleiðis viðmiðunarfjárhæðir í vaxtabótakerfinu um síðustu áramót og ég var að fara yfir það hér að við ætlum að viðhalda þeirri hækkun. Því er nú þegar tekið tillit til þessara hópa sem treysta á vaxtabótakerfið. Við erum að efla velferðarþjónustuna í fjárlagafrumvarpinu og það sést t.d. á framlögum til sjúkrahúsþjónustu og til heilbrigðisstofnana utan sjúkrahúsa.

Varðandi fjármagnstekjurnar þá höfum við verið að vinna að breytingum sem taka á því þegar einstaklingar eru með litlar sem engar launatekjur en talsverðar fjármagnstekjur. Það má vænta tillagna frá mér til að taka á slíkum tilvikum, en að öðru leyti held ég að ef við horfum til yfirstandandi árs megi hafa í huga að fjármagnsmarkaðir hafa frekar verið í basli. Hlutabréfavísitalan lækkaði t.d. um 18% síðasta árið.


Ræðumaður: Bjarni Benediktsson

Virðulegi forseti. Ég mæli hér fyrir frumvarpi til laga um breytingu á ýmsum lögum vegna fjárlaga fyrir árið 2024.  Með frumvarpinu eru lagðar til breytingar á allmörgum lögum í samræmi við forsendur frumvarps til fjárlaga fyrir næsta ár. Efnisatriði þess eru af margvíslegum toga og hafa þau bæði áhrif á tekju- og gjaldahlið fjárlagafrumvarpsins. Ég mun nú fjalla nokkuð ítarlega um þau atriði sem mestu máli skipta en sú yfirferð er ekki endilega í þeirri röð sem er að finna í frumvarpinu.

Ég vík hér fyrst að verðlagsuppfærslu krónutöluskatta og gjalda. Áætluð tólf mánaða breyting á vísitölu neysluverðs yfir árið 2024 er 7,4% samkvæmt þjóðhagsspá Hagstofunnar. Í frumvarpinu er hins vegar lagt til að krónutölugjöld uppfærist einungis um 3,5% í samræmi við forsendur tekjuáætlunar fjárlagafrumvarpsins. Líkt og þingmenn þekkja er virkni krónutölugjalda með öðrum hætti en prósentuskatta. Þannig þurfa fjárhæðirnar að uppfærast um áramót í samræmi við verðlagsforsendur til þess að halda í við það sem kalla mætti hefðbundnari skatta. Í ár munu krónutölugjöld því rýrna að verðgildi. Þessu er nú öfugt farið hjá sveitarfélögunum sem almennt hækka og stundum oftar en einu sinni á ári til samræmis við verðlag. Þessi uppfærsla skilar ríkissjóði 3,4 milljörðum kr. að meðtöldum hliðaráhrifum á virðisaukaskatt, en skattarnir hefðu verið um 3 milljörðum kr. hærri ef þeir hefðu fylgt verðlagsforsendum, líkt og átti við um síðustu áramót, þótt í ljós hafi komið að sú hækkun hafi ekki náð á endanum að halda í við verðlag.

Breytingin nær til áfengis-, tóbaks-, bensín-, olíu-, kolefnis-, bifreiða- og kílómetragjalds ásamt gjaldi í Framkvæmdasjóð aldraðra og útvarpsgjaldi.  Þessi uppfærsla hefur minni háttar áhrif á vísitölu neysluverðs eða til 0,1% hækkunar. Breytingar á bifreiðagjaldi, kílómetragjaldi, útvarps-gjaldi og gjaldi í Framkvæmdasjóð aldraðra hafa þó ekki áhrif á vísitölu neysluverðs.

Auk þessarar uppfærslu er lögð til hækkun á lágmarki bifreiðagjalds sem lagt er á fólksbíla. Gjaldið fer úr 15.080 kr. í 20.000 kr., en það er greitt tvisvar á ári. Aðgerðinni er ætlað að koma til móts við mikla lækkun tekna ríkissjóðs af ökutækjum undanfarin ár samhliða fjölgun vistvænna og sparneytinna fólksbifreiða, en mikilvægt er að endurheimta tekjur svo áfram megi standa undir öflugri uppbyggingu og viðhaldi til vegasamgangna.

Líkt og og ákveðið var um síðustu áramót, að gera ákveðnar kerfisbreytingar, er haldið áfram með breytingar á bifreiðagjaldinu. Það felur í sér að það eitt að eiga bifreið mun kosta eitthvað meira en frá sjónarhorni ríkissjóðs hefur orðið verulega mikill tekjusamdráttur, annars vegar vegna þess að bifreiðir eru orðnar svo miklu sparneytnari heldur en áður var og að hluta hafa kerfin okkar hvatt til þess að sparneytnari bifreiðar séu keyptar vegna þess að vörugjöld á bensín- og dísilbifreiðar hafa tekið mið af losun koltvísýrings. Þetta hefur haft áhrif á samsetningu bílaflotans. Síðan hafa auðvitað bílaframleiðendur náð gríðarlega miklum árangri í þeim tilgangi að draga úr losun. Af þessum sökum fer fólk sjaldnar á bensíndæluna eða á dísildæluna og það þýðir að minna er að skila sér til ríkissjóðs í eldsneytisskatta og í heildina eru tekjurnar að skreppa saman. Og hér hef ég svo sem ekki minnst á það að við höfum verið með verulega miklar ívilnanir vegna rafmagnsbifreiða og tengitvinnbifreiða. Við gerðum ákveðnar kerfisbreytingar um síðustu áramót, m.a. hækkuðum bifreiðagjaldið, og erum aftur á þeim slóðum með þessari breytingu sem er áætlað að skili ríkissjóði um 1,3 milljörðum í viðbótartekjur.

Næst að greiðslu kostnaðar vegna reksturs Fjármálaeftirlits og skilavalds. Hér er lagt til að gjöld vegna Fjármálaeftirlits og skilavalds Seðlabankans taki breytingum, að mestu leyti til hækkunar, með hliðsjón af breytingum á áætluðum kostnaði við starfsemina.

Þá er lögð til lækkun á gjaldhlutfalli af álagningarstofni samkvæmt lögum um greiðslu kostnaðar við rekstur umboðsmanns skuldara. Gjaldinu er ætlað að standa undir kostnaði við rekstur stofnunarinnar og er lagt á gjaldskylda aðila. Í lögunum er kveðið á um að tekið skuli tillit til rekstrarafgangs eða rekstrartaps af starfsemi umboðs-manns skuldara við ákvörðun á fjárhæð gjalds fyrir næsta almanaksár. Útlán gjaldskyldra aðila 31. desember 2022 voru um 4.684 milljarðar kr. og áætlaður kostnaður vegna reksturs umboðsmanns skuldara var um 301,5 milljónir. Álagningarstofn gjaldsins er öll útlán gjaldskyldra aðila.

Næst að rekstrarkostnaði hjúkrunarrýma og kostnaðarþátttaka heimilismanna. Það er lagt til að nýtt ákvæði til bráðabirgða við lög um málefni aldraðra taki gildi. Í því felst að heimilt verður að verja fé úr Framkvæmdasjóði aldraðra til að standa straum af rekstrarkostnaði hjúkrunarrýma fyrir aldraða á árinu 2024. Er það gert til að koma í veg fyrir að kostnaðarþátttaka heimilismanna á dvalar- og hjúkrunarheimilum aukist við það að tenging við tekjur maka var afnumin. Jafnframt er lagt til að gildistími ákvæðis til bráðabirgða í lögunum verði framlengt.

Í frumvarpinu er enn fremur lögð til framlenging á ákvæðum til bráðabirgða til að sporna gegn því að víxlverkanir örorkubóta almannatrygginga og örorkulífeyris lífeyrissjóða hefjist að nýju á árinu 2024. Þá er gert ráð fyrir að fjárhæð frítekjumarks vegna atvinnutekna örorkulífeyrisþega við útreikning tekjutryggingar og heimilisuppbótar verði sú sama á árinu 2024 og á þessu ári. Frítekjumarkið er nú 2,4 milljónir á ári sem jafngildir 200.000 kr. á mánuði.  Verði ákvæðið ekki framlengt mun frítekjumark örorkulífeyrisþega vegna atvinnutekna lækka og leiða til lækkunar bóta hjá þeim örorku- og endurhæfingarlífeyrisþegum sem hafa atvinnutekjur yfir frítekjumarkinu. Að óbreyttu ákvæði hefðu útgjöldin lækkað um 2,3 milljarða kr. á árinu 2024 en bæði þessi ákvæði eru á forræði félags- og vinnumarkaðsráðherra. Ég vil geta þess að fyrirhugaðar eru breytingar á örorkulífeyriskerfinu og í því sambandi verður jöfnunarframlagið, víxlverkunin og markviss endurhæfing fyrr í ferlinu en nú er.

Þá að sóknargjöldum. Gert er ráð fyrir að föst krónutala sóknargjalda lækki úr 1.192 kr. á mánuði samkvæmt gildandi lögum í 1.107 kr. fyrir árið 2024. Hér verð ég að segja að við höfum allt of lengi búið við eins konar bráðabirgðaástand varðandi ákvörðun sóknargjalda. Við höfum eiginlega alveg frá árinu 2008 búið við þetta bráðabirgðaástand þegar hinu almenna ákvæði laganna um sóknargjöld var kippt úr sambandi og framlagið hefur verið ákveðið frá þeim tíma með fjárveitingu á fjárlögum. Almenna ákvæði laganna gerir ráð fyrir því að sóknargjöldin breytist frá ári til árs í samræmi við breytingar á meðaltekjuskattsstofni einstaklinga á öllu landinu milli næstliðinna tekjuára á undan gjaldaárinu. Það er auðvitað eitt álitamálið sem við kannski höfum í allt of langan tíma ekki tekið afstöðu til, hvort það sé eðlilegt viðmið í lögunum, a.m.k. hefur þingið ákveðið núna í — já, við erum komin með 15 ára tímabil, að nýta ekki þetta sem aðalviðmiðið heldur gera bráðabirgðaráðstafanir. Ef við skoðum meðhöndlun þingsins á tillögum í fjárlögum ársins 2023, þ.e. hvernig málið var rætt hér í þinginu fyrir ári síðan, þá tók efnahags- og viðskiptanefnd tekjubandorminn til sérstakrar umræðu og ræddi um það í sínu nefndaráliti að breytingar þingsins á árunum tveimur á undan hafi verið hugsaðar sem varanlegar breytingar á sóknargjaldafjárhæðinni. Þar var sömuleiðis lýst þeirri skoðun að við hefðum átt að láta sóknargjöldin breytast eins og önnur krónutölugjöld gerðu í frumvarpinu. Þar var sem sagt komið fram með enn eina hugmyndina að því með hvaða hætti við ættum að láta sóknargjöldin breytast frá ári til árs þar sem ekki var verið að vísa til hinnar almennu reglu laganna um breytingar á meðaltekjuskattsstofni einstaklinga á landinu.

Allt þetta fær mig til að segja hér að það er orðið tímabært að við förum ofan í lögin og tökum almenna umræðu í stað þess að vera að byggja sóknargjöldin í þetta langan tíma á bráðabirgðaákvæðum. Það er ákveðin mótsögn sömuleiðis í afgreiðslu þingsins frá því í fyrra og hún liggur í því að þessi skilaboð koma frá efnahags- og viðskiptanefnd sem afgreiðir tekjubandormur frá sér og segir: Þingið er ítrekað búið að segja að það vilji að sóknargjöldin hækki milli ára í takt við breytingar á krónutölugjöldum og sköttum. En í fjárlaganefnd er síðan málið afgreitt með þeim hætti að breytingin tekur gildi einungis til eins árs og alveg skýrt í afgreiðslu fjárlaganefndar að breyting sóknargjaldanna gilti bara fyrir árið 2023. Þess vegna er hér komin fram tillaga í fjárlagafrumvarpi næsta árs sem gerir ráð fyrir lækkun á sóknargjaldinu. Það leiðir þá af því að hin tímabundna hækkun sem fjárlaganefnd afgreiddi fellur niður.

Þá er það gjaldskyld losun gróðurhúsalofttegunda og úrvinnslugjald. Það er gert ráð fyrir að fjárhæð losunargjalds vegna hvers tonns gjaldskyldrar losunar verði hækkað úr 10.781 kr. í 12.312 kr. til samræmis við breytingar á meðalverði losunarheimilda á Evrópska efnahagssvæðinu eins og það er á árstímabili sem lýkur 31. júlí árið áður. Jafnframt eru lagðar til breytingar á fjárhæð úrvinnslugjalds á hjólbarða en bæði gjöldin eru á forræði umhverfis-, orku- og loftslagsráðherra. Gert er ráð fyrir að þessar breytingar muni hafa óveruleg áhrif á tekjur ríkissjóðs.

Lögð er til framlenging á ákvæðum til bráðabirgða við lög um atvinnutengda starfsendurhæfingu og starfsemi starfsendurhæfingarsjóða og lög um tryggingagjald sem kveður á um að starfsendurhæfingarsjóðir fái ekki tekjur af almennu tryggingagjaldi á árinu 2024. Sambærilegt ákvæði hefur verið í gildi fyrir árin 2013–2023. Eftir sem áður er gert ráð fyrir óbreyttri fjármögnun frá atvinnurekendum og lífeyrissjóðum, eða 0,10%. Þá er gert ráð fyrir því að samkomulagi milli fjármála- og efnahagsráðherra og félags- og vinnumarkaðsráðherra annars vegar og VIRK – starfsendurhæfingarsjóðs hins vegar verði breytt til samræmis og að á árinu 2024 leggi ríkissjóður starfsendurhæfingarsjóði til framlag á fjárlögum.

- Lagt er til að bráðabirgðaákvæði sem kveður á um útreikningsreglur vaxtabóta verði framlengt eitt ár í viðbót sem þýðir að reiknireglur og viðmiðunarfjárhæðir kerfisins verði þær sömu á næsta ári og voru á þessu ári. Á grundvelli þeirra forsendna er áætlað að útgjöld vegna vaxtabóta nemi 2,8 milljörðum kr. á árinu 2024.

Þá er í frumvarpinu gert ráð fyrir að tekjuskattur lögaðila hækki tímabundið til eins árs um 1 prósentustig og fari úr 20% í 21% í tilviki hlutafélaga og einkahlutafélaga rekstrarárið 2024 og við álagningu á árinu 2025.  Það felur í sér að það verður þá á árinu 2025 sem tekjuáhrif vegna þessarar skattbreytingar gætir.  Jafnframt er lögð til samsvarandi hækkun á samanlögðum skatti á hagnað félags og arð eiganda, þ.e. tekjuskatti sameignar- og samlagsfélaga, úr 37,6% í 38,4%. Þá er einnig lögð til samsvarandi hækkun á tekjuskatti lögaðila með takmarkaða skattskyldu hér á landi. Þessar breytingar eru hluti af aðgerðum stjórnvalda til að draga úr þenslu í hagkerfinu en þar sem álagning á tekjuskatti lögaðila fer fram með árstöf er gert ráð fyrir því að tímabundna hækkun skatthlutfallsins skili ríkissjóði nálægt 6,4 milljörðum kr. árið 2025.

Í frumvarpinu er jafnframt lögð til framlenging á gildistíma sólarlagsákvæðis laga um fjarskiptasjóð út árið 2024. Að óbreyttu myndu lögin, sem eru á forræði háskóla-, iðnaðar- og nýsköpunarráðherra, falla úr gildi í árslok árið 2023.

Lagt er til að framlengd verði heimild samkvæmt ákvæði til bráðabirgða í lögum um varnir gegn snjóflóðum og skriðuföllum til að nota fé ofanflóðasjóðs til að taka þátt í greiðslu kostnaðar við hættumat vegna eldgosa, vatnsflóða og sjávarflóða um eitt ár eða til 31. desember 2024 en málaflokkurinn er á forræði umhverfis-, orku- og loftslagsráðherra. Gert er ráð fyrir að hlutur ofanflóðasjóðs í kostnaði við vinnu við næsta áfanga hættumats vegna eldgosa verði allt að 65 millj. kr. á ári miðað við verðlag við framlagningu frumvarpsins. Hlutur ofanflóðasjóðs í kostnaði við vinnu við gerð hættumats vegna vatnsflóða verður allt að 50 milljónir kr. á ári miðað við verðlag við framlagningu frumvarpsins og við gerð hættumats vegna sjávarflóða allt að 25 millj. kr. á ári miðað við verðlag við framlagningu frumvarpsins. Ef vinna við hættumat vegna eldgosa, vatnsflóða og sjávarflóða frestast er hætta á að í náinni framtíð verði byggt á svæðum þar sem áhætta er talin of mikil fyrir slíka landnotkun, með ófyrirséðum afleiðingum.

Samkvæmt lögum um töku gjalds vegna fiskeldis í sjó og fiskeldissjóð skal rekstrarleyfishafi fiskeldisstöðvar í sjó greiða gjald í ríkissjóð. Fiskistofa ákvarðar og birtir síðan fjárhæð gjaldsins með auglýsingu eigi síðar en 1. desember hvert ár til að það öðlist gildi fyrir komandi almanaksár. Lagt er til að hlutfall af reiknistofni gjaldtöku vegna slátraðs lax í sjókvíum, þegar verð er 4,8 evrur á kílógramm eða hærra verði hækkað um 1,5 prósentustig og nemi því 5%.  Jafnframt er, með tilliti til gildistöku frumvarpsins, lagt til að vegna ársins 2024 skuli Fiskistofa birta fjárhæð gjaldsins með auglýsingu fyrir 31. desember á þessu ári í stað 1. desember. Áætlað er að breytingar á verðmætagjaldi sjókvíaeldis leiði til um 630 millj. kr. hækkunar á tekjum ríkissjóðs, en málið er á forræði matvælaráðherra.

Líkt og ljóst má vera eru tillögur frumvarpsins af margvíslegum toga og fjárhagsáhrif þeirra sömuleiðis. Ég hef rakið áhrifin í stuttu máli undir umfjöllum um tillögurnar, en þau eru nánar rakin í 6. kafla greinargerðar frumvarpsins.

Að þessu sögðu, virðulegi forseti, legg ég til að frumvarpi þessu verði vísað til hv. efnahags- og viðskiptanefndar og til 2. umræðu að lokinni þessari umræðu.


Ræðumaður: Bjarni Benediktsson

Virðulegi forseti. Ég verð að halda því til haga að við erum hér að ræða mál sem er sérstaklega á málefnasviði annars ráðherra og væri eðlilegt að kynna sér hvaða áform hann hefur um að bregðast við. Ég efast ekki um það, eftir áralangt samstarf við ráðherrann, að honum er umhugað um að samgöngur séu öruggar og tíðar. Hér er komin upp sú staða að flugleið sem hefur borið sig gerir það ekki lengur og þegar ég var að vísa til þess að það þyrfti að líða einhver ákveðinn tími þar til útboð færi fram þá var ég einfaldlega að vitna til ríkisstyrkjareglna. En síðan eru auðvitað dæmi um það að stjórnvöld, vegna sérstakra ástæðna eða aðstæðna, geri ráðstafanir til að tryggja öruggar samgöngur. Ég myndi styðja það.


Ræðumaður: Bjarni Benediktsson

Virðulegi forseti. Ég nýtti mér einmitt flugið til Húsavíkur í sumar þegar ég var á leið í Kelduhverfið og kom það sér vel, stytti ferðalagið mjög verulega og lengdi samverutíma með fjölskyldunni sem beið eftir mér fyrir norðan. Nú hefur Flugfélagið Ernir haldið úti áætlunarflugi án stuðnings í a.m.k. áratug og við höfum verið að vinna með þá meginreglu að þar sem flugleiðir geta staðið undir sér sé ekki réttlætanlegt að vera með mikinn beinan ríkisstuðning. En það eru blikur á lofti nú þegar flugfélagið hefur boðað að flugleiðin beri sig ekki lengur og eflaust hefur flugfélagið orðið fyrir miklum búsifjum þegar heimsfaraldur reið hér yfir, og reyndar er það ekki bara til Húsavíkur heldur líka til Vestmannaeyja þar sem flugsamgöngur eru að raskast. Það er mín skoðun varðandi þessa mikilvægu samgönguæð sem flugið er að það sé að sjálfsögðu eðlilegt að tryggja áframhaldandi loftbrú til þeirra svæða þar sem markaðsbrestur er, ef maður getur kallað það svo, þar sem markaðurinn rís ekki undir því að tryggja öruggar flugsamgöngur allt árið. Það erum við enda að gera í mörgum tilvikum og það hlýtur að koma til skoðunar þarna. Nú er þetta ekki beint á mínu málefnasviði en ef ég veit rétt þá þarf það að hafa sýnt sig í einhvern ákveðinn tíma, áður en kemur til útboðs á vegum ríkisins til að styðja við flugleiðina, að flug hafi legið niðri. Því vænti ég þess að innviðaráðuneytið sé með málið til skoðunar, hvort það lifni aftur yfir þessari flugleið eða hvort undirbúa þurfi útboð vegna flugsins.


Ræðumaður: Bjarni Benediktsson

Virðulegi forseti. Það hefur ekki skort stuðning frá mér til þess að vera með samninga við einkarekna heilbrigðisþjónustu á undanförnum árum og reyndar bara mjög nýverið gekk heilbrigðisráðherra frá stórum samningum, bæði við sérgreinalækna og eins vegna tannlæknaþjónustu, sem eru einmitt sjálfstætt starfandi í þessum geira. En eins og hv. þingmaður kom inn á þá hlýtur það að vera algjört forgangsmál hjá okkur að koma í veg fyrir sóun í heilbrigðiskerfinu með því að vera með fólk sem ekki á lengur erindi inn á sjúkrastofnunum þar fast inni. Það er auðvitað ekkert annað en hrein sóun. Það sem við höfum séð varðandi uppbyggingu hjúkrunarrýma eru dæmi sem við verðum að draga lærdóm af, t.d. má skoða bara fermetraverðið í byggingu hjúkrunarrýma, en þar sem sjálfseignarstofnun byggir á Sléttuvegi er fermetraverðið kannski rétt um helmingurinn af því sem við erum að byggja sjálf í opinberri framkvæmd í Árborg. Þetta eru bara dæmi sem segja sína sögu. Ég vonast til þess að samstarf okkar heilbrigðisráðherra muni skila góðum ávexti og við getum gert kerfisbreytingu sem verður til heilla.


Ræðumaður: Bjarni Benediktsson

Virðulegi forseti. Við erum ekki að boða miklar skattahækkanir á næsta ári en rétt er að tímabundin 1% hækkun á tekjuskatti lögaðila er boðuð og hún verður lögfest til eins árs þannig að það mun þá þurfa nýtt lagafrumvarp til að breyta því ef áhyggjur eru af því að skatturinn verði ekki tímabundinn. Annars held ég að ég hafi ágæta sögu að segja varðandi tímabundna skatta. Ég  lét raforkuskatt vinstri stjórnarinnar renna út og auðlegðarskattinn sömuleiðis og lækkaði bankaskattinn og tekjuskatta og svo höfum við fellt niður áratugagömul vörugjöld og tolla. Þannig að ég hef svo sem ágætissögu að segja af því efni öllu saman. En ég fæ mikið kvartanir hérna í þinginu þegar ég lækka skatta og margir vilja hækka skatta og það þarf nú lítið að minna þingheim á það vegna þess að nóg er af skattahækkanahugmyndum hér í þinginu.

En aðeins um fjármögnun hjúkrunarrýma. Ég er sammála því og nú vinnum við hæstv. heilbrigðisráðherra að nýrri stefnumótun um uppbyggingu hjúkrunarrýma til framtíðar. Það er mitt álit að sú leið sem við höfum farið til þessa, að tryggja framlög á fjárlögum til að vera með opinberar framkvæmdir við byggingar hjúkrunarheimila, hafi í raun og veru runnið sitt skeið og það síðasta sem ég hef haft sérstaka aðkomu að í þessu efni er að mæla hér fyrir fjármálaáætlun sem hefur tryggt verulegt fjármagn. Í fjármálaáætlun sem kom hér fyrir árin 2020–2024 vorum við búin að taka frá 25 milljarða til að byggja hjúkrunarrými. Þessir peningar gengu ekki út og það söfnuðust upp milljarðar á milljarða ofan á milli ára. Þannig að umræðan sem þá gekk á um að það vantaði fjármagn í byggingu hjúkrunarrýma var bara röng. Það er mín skoðun að við eigum að hætta með opinberar áætlanir um það hvernig við byggjum rými og steypum upp hús með ríkissteypu og bara tryggja fólki aðgengi að þessari þjónustu og treysta sjálfseignarstofnunum og öðrum sem eru að veita þessa þjónustu til að gera sínar áætlanir um byggingu mannvirkjanna og við eigum síðan að greiða þeim fyrir það.




Ræðumaður: Birgir Ármannsson

Til svara eru: Fjármála- og efnahagsráðherra, félags- og vinnumarkaðsráðherra, háskóla-, iðnaðar- og nýsköpunarráðherra, heilbrigðisráðherra og dómsmálaráðherra.


Ræðumaður: Birgir Ármannsson

Forseta hefur borist bréf, dagsett 18. september, frá formanni þingflokks Sjálfstæðisflokks um mannabreytingar í nefndum þingsins, sbr. 16. gr. þingskapa:

Ásmundur Friðriksson tekur sæti sem aðalmaður í atvinnuveganefnd í stað Hildar Sverrisdóttur. Óli Björn Kárason tekur sæti sem aðalmaður í atvinnuveganefnd í stað Teits Björns Einarssonar. Jón Gunnarsson tekur sæti sem aðalmaður í utanríkismálanefnd í stað Teits Björns Einarssonar og Njáll Trausti Friðbertsson verður varamaður í stað Guðrúnar Hafsteinsdóttur í sömu nefnd. Teitur Björn Einarsson tekur sæti sem aðalmaður í fjárlaganefnd í stað Bryndísar Haraldsdóttur og Jón Gunnarsson verður varamaður í stað Teits Björns Einarssonar í sömu nefnd. Bryndís Haraldsdóttir tekur sæti sem aðalmaður í velferðarnefnd í stað Guðrúnar Hafsteinsdóttur. Teitur Björn Einarsson tekur sæti sem aðalmaður í efnahags- og viðskiptanefnd í stað Guðrúnar Hafsteinsdóttur. Teitur Björn Einarsson tekur sæti sem varamaður í allsherjar- og menntamálanefnd og stjórnskipunar- og eftirlitsnefnd. Berglind Ósk Guðmundsdóttir tekur sæti sem aðalmaður í framtíðarnefnd í stað Hildar Sverrisdóttur. 	Þá tekur Teitur Björn Einarsson sæti sem aðalmaður í Íslandsdeild Norðurlandaráðs í stað Ásmundar Friðrikssonar og að lokum tekur Jón Gunnarsson sæti sem aðalmaður í Íslandsdeild Vestnorræna ráðsins í stað Ásmundar Friðrikssonar.

Forseta hefur borist bréf, dagsett 18. september, frá varaformanni þingflokks Framsóknarflokks um mannabreytingar í nefndum þingsins, sbr. 16. gr. þingskapa. Jóhann Friðrik Friðriksson tekur sæti sem aðalmaður í fjárlaganefnd í stað Þórarins Inga Péturssonar. Ágúst Bjarni Garðarsson tekur sæti sem aðalmaður í stjórnskipunar- og eftirlitsnefnd í stað Lilju Rannveigar Sigurgeirsdóttur. Hafdís Hrönn Hafsteinsdóttir tekur sæti sem aðalmaður í utanríkismálanefnd í stað Jóhanns Friðriks Friðrikssonar. Lilja Rannveig Sigurgeirsdóttir tekur sæti sem aðalmaður í velferðarnefnd í stað Hafdísar Hrannar Hafsteinsdóttur. Hafdís Hrönn Hafsteinsdóttir tekur sæti sem aðalmaður í allsherjar- og menntamálanefnd í stað Jóhanns Friðriks Friðrikssonar og Líneik Anna Sævarsdóttir tekur einnig sæti sem aðalmaður í stað Lilju Rannveigar Sigurgeirsdóttur en Lilja Rannveig Sigurgeirsdóttir tekur sæti sem varamaður í stað Líneikar Önnu Sævarsdóttur í sömu nefnd. Lilja Rannveig Sigurgeirsdóttir tekur sæti sem aðalmaður í atvinnuveganefnd í stað Stefáns Vagns Stefánssonar. Jóhann Friðrik Friðriksson tekur sæti sem aðalmaður í efnahags- og viðskiptanefnd í stað Hafdísar Hrannar Hafsteinsdóttur og Líneik Anna Sævarsdóttir tekur sæti sem varamaður í stað Jóhanns Friðriks Friðrikssonar í sömu nefnd. Að lokum tekur Jóhann Friðrik Friðriksson sæti sem aðalmaður í Íslandsdeild NATO-þingsins í stað Stefáns Vagns Stefánssonar en Stefán Vagn Stefánsson tekur sæti sem varamaður í stað Jóhanns Friðriks Friðrikssonar í sömu nefnd.

Forseta hefur borist bréf, dagsett 18. september, frá formanni þingflokks Vinstrihreyfingarinnar – græns framboðs um mannabreytingar í nefndum þingsins, sbr. 16. gr. þingskapa:

Jódís Skúladóttir tekur sæti sem aðalmaður í fjárlaganefnd í stað Bjarkeyjar Olsen Gunnarsdóttur og Bjarkey Olsen Gunnarsdóttir tekur sæti sem aðalmaður í velferðarnefnd í stað Jódísar Skúladóttur.

Forseta hefur í dag borist bréf frá formanni þingflokks Samfylkingarinnar um mannabreytingar í nefndum þingsins, sbr. 16. gr. þingskapa:

Jóhann Páll Jóhannsson tekur sæti sem aðalmaður í Íslandsdeild Öryggis- og samvinnustofnunar Evrópu í stað Helgu Völu Helgadóttur, og Logi Einarsson taki sæti sem varamaður í stað Jóhanns Páls Jóhannssonar í sömu nefnd.

Þessar mannabreytingar skoðast samþykktar án atkvæðagreiðslu ef enginn hreyfir andmælum.


Ræðumaður: Birgir Ármannsson

Forseti vill tilkynna að á fundi fjárlaganefndar, sem haldinn var í dag, 18. september, var Stefán Vagn Stefánsson kosinn formaður nefndarinnar.


Ræðumaður: Birgir Ármannsson

Elva Dögg Sigurðardóttir og Ragnar Sigurðsson hafa undirritað drengskaparheit að stjórnarskránni og eru boðin velkomin til starfa á Alþingi.


Ræðumaður: Birgir Ármannsson

Stjórnskipunar- og eftirlitsnefnd mælir einróma með staðfestingu kosningar Elvu Daggar Sigurðardóttur og telst það samþykkt án atkvæðagreiðslu ef enginn hreyfir.

Elva Dögg Sigurðardóttir og Ragnar Sigurðsson hafa ekki áður tekið sæti á Alþingi og ber því að undirskrifa drengskaparheit að stjórnarskránni.

Fyrst vil ég biðja Elvu Dögg Sigurðardóttur um að rita undir heitstafinn og því næst Ragnar Sigurðsson.

[Elva Dögg Sigurðardóttir, 10. þm. Suðurk., og Ragnar Sigurðsson, 2. þm. Norðaust., undirrituðu drengskaparheit að stjórnarskránni.]




Ræðumaður: Birgir Ármannsson

Borist hefur bréf frá formanni þingflokks Sjálfstæðisflokksins um að Njáll Trausti Friðbertsson verði fjarverandi á næstunni. Einnig hefur borist bréf frá varaformanni þingflokks Pírata um að Þórhildur Sunna Ævarsdóttir geti ekki sinnt þingstörfum á næstunni. Þá hefur borist bréf frá starfandi formanni þingflokks Framsóknarflokks um að Lilja Alfreðsdóttir verði fjarverandi á næstunni. Að lokum hefur borist bréf frá Guðbrandi Einarssyni um að hann geti ekki sinnt þingstörfum á næstunni.

Í dag taka því sæti á Alþingi 2. varamaður á lista Sjálfstæðisflokksins á Norðausturlandi, Ragnar Sigurðsson, en 1. varamaður hefur þegar tekið sæti, 1. varamaður Pírata í Suðvesturkjördæmi, Eva Sjöfn Helgadóttir, 1. varamaður á lista Framsóknarflokks í Reykjavíkurkjördæmi suður, Aðalsteinn Haukur Sverrisson, og 3. varamaður á lista Viðreisnar í Suðurkjördæmi, Elva Dögg Sigurðardóttir, en 1. og 2. varamaður hafa boðað forföll.

Eva Sjöfn Helgadóttir og Aðalsteinn Haukur Sverrisson hafa áður tekið sæti á Alþingi og eru boðin velkomin til starfa að nýju.

Landskjörstjórn hefur gefið út tilkynningu á grundvelli 1. mgr. 113. gr. kosningalaga til Elvu Daggar Sigurðardóttur. Jafnframt hefur stjórnskipunar- og eftirlitsnefnd fundað til þess að fjalla um kosningu og kjörgengi hennar.




Ræðumaður: Birgir Ármannsson

Forseta hefur borist bréf, dagsett 18. september, frá Diljá Mist Einarsdóttur, 6. þm. Reykv. n., þar sem hún segir af sér sem 4. varaforseti Alþingis.


Ræðumaður: Teitur Björn Einarsson

Teitur Björn Einarsson og hefur til þess eina mínútu.

Frú forseti. Það er sagt að maður velur sér vini en maður getur ekki valið    sér í hvaða frændgarði maður er. Ég gagnrýndi Samfylkinguna í gær fyrir    gamaldags sósíalisma. Og hvað gerir hv. þingmaður? Hann kemur hér og vísar    í yfir 100 ára gamla sósíalíska hagfræði, keynesismann, til að réttlæta    nýju hagstjórnarfræði Samfylkingarinnar. Ég þakka hv. þingmanni fyrir að    staðfesta orð mín og gagnrýni um þennan gamaldags sósíalisma. En ég þakka    líka hv. þingmanni fyrir svarið og að upplýsa um það hvað Samfylkingin leggur til grundvallar þegar hún ætlar að fara að hækka skatt á sjávarútveg    án þess að hafa það í tengslum við afkomu greinarinnar, vísa í einhverjar    rannsóknir. Það er þá bara ágætt að Samfylkingin er að fara að hækka skatt    á landsbyggðina. Hún er að fara að hækka skatt á fólk og fyrirtæki hringinn    í kringum landið sem stendur í framleiðslunni, stendur í verðmætasköpun og    er að viðhalda störfum um land allt. Takk kærlega fyrir.


Ræðumaður: Teitur Björn Einarsson

Herra forseti. Hv. þm. Jóhann Páll bregst við orðum mínum hér í gær þar sem ég gagnrýndi stórfelldar skattahækkanir og áform Samfylkingarinnar eftir ræðu hv. þm. Kristrúnar Frostadóttur. Hann nefnir það sérstaklega að það eigi að fara og skoða veiðigjöldin en áður hafði hv. þm. Kristrún Frostadóttir talið upp ýmsa skatta sem á að hækka á fólk og fyrirtæki. Það sem er alveg sérstaklega vitlaust í þessum nýju hagstjórnarfræðum Samfylkingarinnar er að Samfylkingin boðar stórfelldar hækkanir á fólk og fyrirtæki til að bæta í millifærslukerfin, til að auka útgjöld ríkissjóðs svo að fyrirtækin þurfi ekki að borga fólki hærri laun. Þetta er eitthvað á þá leið, herra forseti, þessi nýja hagstjórnarfræði Samfylkingarinnar. Gott og vel það er ágætt að hún leggur spilin á borðið með þessum hætti. En hv. þingmaður nefnir veiðigjöldin sem eru að fara hækkandi og verða 12,2 milljarðar á næsta ári; hækkandi af því að þau eru í tengslum við afkomu fyrirtækjanna í greininni og hækka og lækka eftir henni og það skiptir máli hvað er veitt mikið. Það er augljóslega stór breyta. En mig langar að spyrja sérstaklega: Hvað ætlar Samfylkingin að hækka veiðigjöldin mikið? Hvað ætlar hún að hækka veiðigjöldin mikið og hvernig reiknar hún það út, hvernig fær hún út hver auðlindarentan af fiskveiðiauðlindinni er? Hver er hækkunin?

Forseti vill minna á að ávarpa ber þingmenn með fullu nafni eða nefna kjördæmi og kjördæmisnúmer en ekki nefna bara skírnarnafn.


Ræðumaður: Teitur Björn Einarsson

Herra forseti. Það er ágætt að hv. þingmaður skuli draga þessi orð sín til baka eða reyna að setja þau í eitthvert annað samhengi. Staðreyndirnar tala sínu máli eins og ég fór yfir í mínu fyrra andsvari. Varðandi þau framlög sem hv. þingmaður vísar til þá er rétt að það voru tímabundnar ráðstafanir, 3,2 milljarðar á Covid-árunum sem runnu til Rannsóknasjóðs og Tækniþróunarsjóðs. Við skulum hafa það á hreinu að verið er að gera stóran hluta þessara tímabundnu framlaga varanlegan. Við sjáum líka það sem er jákvætt, að frumkvöðlar og fjárfestar hafa tekið þessu mjög vel, tekið þessu fagnandi og gefa íslenskum stjórnvöldum hæstu einkunn á þessu sviði. Við sjáum að áætlunin gerir ráð fyrir að endurgreiðslur til nýsköpunarfyrirtækja á næsta ári muni aukast um allt að 2 milljarða. Það er aukning. Við erum í sókn og það er vel. Við skulum halda þessum hlutum til haga og ekki tala niður það sem vel er gert. Auðvitað er það þannig að þegar verið er að ræða um málaflokka eins og nýsköpun, rannsóknir og þekkingarsetur þá snýr það að rannsóknum í fræðasamfélaginu, í háskólunum. Ráðist hefur verið í margvíslegar aðgerðir og við skulum vera stolt af því að við erum að ná árangri á þessu sviði. Það mun skila okkur betra samfélagi og bættum lífskjörum.


Ræðumaður: Teitur Björn Einarsson

Herra forseti. Ég heyrði hv. þingmann segja hér í ræðu sinni að það væri ekki verið að fjárfesta í nýsköpun. Ég spyr hreinlega: Hvar hefur hv. þingmaður verið síðustu ár? Hefur hv. þingmaður ekki fylgst með þeirri umbyltingu sem hefur átt sér stað í nýsköpunar- og þekkingargeiranum á Íslandi undanfarin ár? Framlög til rannsókna, nýsköpunar og þekkingarsetra verða 27 milljarðar á næsta ári, 27 milljarðar. Við erum að tala um stórkostlega aukningu á síðustu árum, aukningu sem á rætur að rekja til nýsköpunarstefnu sem stjórnvöld, þessi ríkisstjórn, komu á fót, vísisjóða eins og Kríu og Lóu, sem breytir allri aðkomu og regluverki í kringum nýsköpunarfyrirtæki og framþróun á þessu sviði. Hvar hefur hv. þingmaður eiginlega verið? Við skulum fara yfir það að nú er svo komið að ef þeir eru spurðir sem starfa í þessum geira, fjárfestar og frumkvöðlar, er allt á sömu leið og sagt er að Ísland sé að ná stórkostlegum árangri á þessu sviði og er eiginlega komið í röð fremstu þjóða í heiminum á þessu sviði hvað varðar framlag til nýsköpunar, sem er verulega mikið fagnaðarefni. Þetta skiptir máli og við skulum hafa umræðuna hér um fjárlög og fjárlagafrumvarpið á þessum nótum en ekki fara með slíka staðlausa stafi eins og hv. þingmaður var að gera.


Ræðumaður: Teitur Björn Einarsson

Frú forseti. Fjárlagafrumvarp fyrir árið 2024 er hér til 1. umræðu. Heilt yfir er frumvarpið skynsamlega sett saman og áhersla lögð á þau verkefni sem leysa þarf úr á næsta ári með ábyrgð og festu að leiðarljósi. Hvað á ég við? Jú, ríkið vinnur áfram gegn verðbólguþrýstingi, aðhaldið er aukið á útgjaldahliðinni og forgangsraðað er í þágu fjárfestinga í bæði grunnþjónustu og innviðum. Aðalatriðið er að öll grundvallaratriði ríkisfjármálanna, sem eru undirliggjandi í því frumvarpi sem hér um ræðir, sýna fram á svo ekki verði um villst að við erum á réttri leið. Við fetum okkur örugglega fram veginn. Ég nefni í því sambandi að sögulegur afkomubati á síðasta ári, á þessu ári og eins og útlit er fyrir á næsta ári, sögulegur afkomubati, langt umfram fyrri áætlanir, er augljóslega til vitnis um það.

Frú forseti. Í þessari 1. umræðu er það eitt atriði sérstaklega sem ég vil fá að gera hér að umræðuefni í minni ræðu en það er hin mikla eftirlitsskylda Alþingis með fjárreiðum ríkisins og hvernig hægt er að styrkja þennan þátt. Það er ágætt að rifja upp í þessu sambandi að með nýjum lögum um opinber fjármál sem sett voru 2016 voru stigin mjög stór skref í að innleiða tæki og tól til að stuðla að góðri hagstjórn, styrkri og ábyrgri stjórn opinberra fjármála heilt yfir. Það var m.a. gert með heildstæðri stefnumótun til lengri og skemmri tíma, með aga við framkvæmd fjárlaga, meiri aga við framkvæmd fjárlaga, og ég vitna þá til innleiðingar á fjármálareglum í því sambandi, annars vegar um afkomuþáttinn og svo skuldaþáttinn og svo enn fremur breytt framkvæmd og fyrirkomulag á eftirliti með stjórn og ráðstöfun opinbers fjár.

Eftir þessi ár sem liðið hafa tel ég að sé komin ágætisreynsla á þetta fyrirkomulag og þessa nýju nálgun sem lög um opinber fjármál boðuðu á sínum tíma. En að sama skapi tel ég að það sé nokkuð augljóst að eftirlit með framkvæmd fjárlaga af hálfu Alþingis, eftirlit með framkvæmdinni og þá að sama skapi líka eftirlit og að reyna að sporna gegn framúrkeyrslu framkvæmdarvaldsins og stofnana, framúrkeyrslu framkvæmdarvaldsins fram úr fjárheimildum, þetta eftirlit getur svo sannarlega verið öflugra og þarf að vera öflugra. Af þessum ástæðum tel ég vel athugandi að þingið hefji fyrir alvöru vinnu, taki þetta föstum tökum, dýpki umræðna og athugi betur hvort ekki sé rétt að bæta við fjármálaregluna sérstakri útgjaldareglu og hafa slíka útgjaldareglu sem meginreglu við stjórn opinberra fjármála. Þau rök sem hafa verið sett fram í þeirri umræðu, að afkomu- og skuldareglan dugi ekki til, eru um margt sterk og ýmislegt sem er athugandi í þeirri umræðu. Útgjaldaregla sem myndar þak á, hvað eigum við að segja, vöxt útgjalda hins opinbera á hverjum tíma gæti verið það aðhald sem þarf til að koma í veg fyrir óhóflegan útgjaldavöxt, hvort sem um er að ræða að það sé uppsveifla í hagkerfinu, þá eru auðvitað gríðarlegur þrýstingur þegar tekjur ríkisins aukast, myndast jafnframt gríðarlegur þrýstingur á að auka frekar í útgjöldin, en að sama skapi kemur þetta til líka þegar það dragast saman umsvif í efnahagslífinu, tekjur ríkisins minnka, þá er aftur kominn þrýstingur á ríkisvaldið að stíga inn í. Það er held ég óumdeilanlegt að kostir þessarar reglu eru að hún getur rétt útfærð verið í senn einföld og gegnsæ og skiljanleg.

En áður, frú forseti, þingið fer og tekur upp slíka útgjaldareglu þá held ég að það séu önnur atriði sem hægt væri að horfa til fyrst. Ég nefni í því sambandi að hugað verði að því að innleiða ákveðna aðferðafræði sem felst í reglubundnu endurmati á útgjaldaþörf ríkisins í fjárlagafrumvarpi hvers tíma. Þetta er aðferðafræði sem mörg ríki OECD styðjast við með ágætisárangri og hefur einfaldlega það markmið að tryggja skilvirka og ábyrga meðferð skattfjár í samræmi við forgangsröðun stjórnvalda á hverjum tíma. Takist vel til tel ég það vera mun raunhæfara að það sé hægt að draga úr sífelldri aukningu útgjalda og stilla skattheimtu ríkisins í hóf. En aðalávinningurinn væri að við hefðum þá einhver tæki og tól sem stuðla að því að þeir fjármunir sem er ráðstafað til tiltekinna verkefna nýtist sem best. Niðurstöður endurmats eiga þannig að geta lagt grunn að næstu fjárlagagerð og nýjum útgjöldum. Ég sé fyrir mér að nýjum útgjöldum þyrfti að fylgja tillögur til sparnaðar á móti. Við erum þá ávallt að tryggja að forgangsröðun fjármuna sé með markvissari hætti. Samandregið tel ég vera til mikils að vinna og vel við hæfi að Alþingi, sem fer með þetta mikilvæga eftirlitshlutverk, hugi betur að þessum þætti.

Frú forseti. Hér í 1. umræðu um fjárlagafrumvarpið er viðbúið, og hefur orðið raunin í umræðum í dag, að hv. þingmenn fari um víðan völl. Það er viðbúið og það er hefðbundið en þetta eru ekki eingöngu breiðu strokurnar, þetta eru líka atriði sem eru ekki ný af nálinni. Þar meina ég að stjórnarandstaðan komi og segi að þetta sé allt saman ómögulegt, það þurfi meiri útgjöld í hin og þessi góðu verkefni, það þurfi á móti að hækka skatta, það þurfi meiri tekjur og það þurfi að auka í millifærslukerfin — listinn er mjög langur. Ég ætla ekki að elta ólar við alla þessa umræðu en það sem ég vil koma sérstaklega inn á er þessi hugmynd sósíalista, krata og annarra um að það sé lausn á öllu að einfaldlega hækka skatta á fólk í þessu landi og þar með hafi stjórnmálamenn öll þau tæki og tól til að gera allt fyrir alla. Þetta er hefðbundið stef sem við höfum auðvitað heyrt oft áður og þar kristallast í sjálfu sér ákveðnar línur hér, hugmyndafræðilegar línur á milli flokka.

Það er hins vegar einn hængur á þeirri einföldu lausn vinstri manna að boða skattahækkanir, það er einungis eitt vandamál: Þessi lausn virkar ekki. Hún hefur aldrei virkað og hún er ekki að fara að virka núna. Það eru gömul sannindi og ný að með hærri sköttum er dregið úr verðmætasköpun í þjóðfélaginu. Með því að draga úr verðmætasköpun í þjóðfélaginu getur það leitt á endanum til þess að tekjur ríkisins einfaldlega minnka. Höfum líka í huga, frú forseti, að skattar á Íslandi á fólk, á almenning í landinu, eru nú þegar í alþjóðlegum samanburði háir. Þeir eru háir og ég tel ekkert rými til þess að vera að hækka þá. Við getum þá líka þessu til vitnis, um að skattar eru háir, skoðað umsvif ríkisins eða jafnvel hins opinbera af landsframleiðslunni. Þau umsvif eru gríðarlega há. Það er þannig að ef við göngum mikið lengra í hækkun skatta erum við að þrengja að framleiðslunni í landinu. Við erum að þrengja að atvinnulífinu. Við drögum þrótt úr allri verðmætasköpun, við drögum þrótt úr fjárfestingum og minnkum þar með hvata til nýsköpunar og innleiðingar á frekari betri tækni. Framleiðniaukningin hverfur, verður nær engin, og það sem meira er; samkeppnishæfni atvinnulífsins, samkeppnishæfni íslensks atvinnulífs versnar og það er dregið úr alþjóðlegum viðskiptum. Það leiðir einfaldlega til þess að íslenskt samfélag verður fátækara. Við munum ekki hafa úr sömu lífskjörum að spila ef þetta verður ofan á, ef þessi leið vinstri manna verður ofan á, að það sé hægt að hækka skatta. Það sem er ábyrgt og rétt að gera nú sem fyrr — af því að það er þannig, hvort sem það er nú eða áður fyrr, að það verður ekkert þjóðfélag ríkt, býr við aukin lífskjör, með því að eyða um efni fram. Það einfaldlega gengur ekki. Allar þær hugmyndir vinstri manna sem við höfum lesið í sögubókum úr ævintýrum Münchhausen, að það sé einfaldlega hægt að hífa sig upp á hárinu, fást einfaldlega ekki staðist.

Skynsamlegast, frú forseti, er að fylgja þeirri stefnu sem hæstv. fjármálaráðherra og ríkisstjórnin hefur markað og kemur m.a. fram í síðustu ríkisfjármálaáætlun í vor, birtist í þessu fjárlagafrumvarpi. Það er einfaldlega sú stefna að við höldum áfram að treysta til muna afkomu ríkissjóðs, stöðugt og örugglega, að við förum að greiða niður skuldir ríkissjóðs. Við drögum þannig úr vaxtagjöldunum og við myndum þannig frekara svigrúm til að bæta rekstur ríkisins og mæta fjárfestingarþörfinni. Það er slík ábyrgð og festa í ríkisfjármálum sem stuðlar að stöðugleika í efnahagslífinu, ýtir undir raunverulega framleiðniaukningu í efnahagslífinu, frekari verðmætasköpun. Þetta er sú forsenda sem þarf að liggja til grundvallar til að við getum haldið áfram að byggja upp velferðarkerfið, til að við getum haldið áfram að bæta lífskjör fólks í landinu. Þetta er aðalatriðið.


Ræðumaður: Vilhjálmur Árnason

Virðulegi forseti. Seðlabankinn hefur þessi tæki og nokkur tæki og er að nota fleira heldur en hærri vexti, hefur t.d. dregið úr lánum frá bönkunum með því að auka eiginfjárkröfu og annað slíkt í íbúðalánum, sérstaklega fyrir fyrstu íbúðarkaupendur og annað. Það er meira að segja umdeilt en það hefur verið gert. Ég ætla ekki að fara að standa hér í vörn fyrir Seðlabankann. Ég er bara að segja: Hvernig getum við sem stjórnvöld sem ræðum um fjárlög og erum með stjórnmálin tryggt að rekstur heimilanna sé sem hagkvæmastur? Við getum það með aga í ríkisfjármálum en við getum það líka með því að hafa hér öfluga samkeppni eins og við gerðum á bankamarkaði með því að afnema stimpilgjöld. Þannig að nú hefur fólk val um að fara á milli banka og lánsforma. Ég held að vísu að hv. þingmaður vilji banna eitt formið en það dregur nú bara úr samkeppninni. Er ekki betra að við séum hér með kerfi, öflugt samkeppnisumhverfiskerfi, hvort sem það er á bankamarkaði, á byggingamarkaði eða aukið lóðaframboð og annað slíkt, sem dregur úr kostnaðinum og tryggir að heimilin hafi aukið val til þess að gera sitt hagkvæmasta heimili og hafi val um hvað hentar hverju heimili fyrir sig? Er það ekki það sem við eigum að vera að ræða hér frekar en að saka fólk um að vera að græða á vöxtum? Ég bara skil ekki hvernig þær ásakanir draga úr vaxtastigi og verðbólguvæntingum í þessu landi.


Ræðumaður: Vilhjálmur Árnason

Virðulegur forseti. Ég þakka hv. þingmanni fyrir sína ræðu. Ég get tekið undir margt í ræðunni um að við þurfum að finna lausn á verðbólgunni og vaxtastiginu og að við viljum að fólk geti búið við öruggt og rólegt ævikvöld í öruggu húsnæði — og allar fjölskyldur. Það er grundvöllurinn, að sem flestir geti eignast sitt eigið húsnæði og að það sé stöðugleiki og ekki skyndilega miklar breytingar sem setja þetta allt saman í óöryggi og ógna stöðu heimilanna. Við erum algerlega sammála um þetta. Ég verð að viðurkenna að ég heyrði ekki mikið í ræðu hv. þingmanns um einhverjar lausnir á vandanum eða hvernig við getum leyst þetta eða hvernig það hjálpi málinu að benda á að einhverjir séu að græða á þessu ástandi. Ég veit bara ekki um neinn. Ég veit ekki til þess að bankarnir eða eitthvert fyrirtæki eða atvinnulífið í landinu eða einhver hér inni í þessu húsi sé ánægður með verðbólguna, sé að fagna því að hér sé hátt vaxtastig og verðbólga. Ég veit ekki um einn einasta aðila sem myndi fagna þessu. Ég held að við séum, öll þjóðin og atvinnulífið, sammála um að við viljum sjá þetta vaxtastig fara niður. Ég bara bendi hv. þingmönnum á að út af verðbólgunni er afkoma ríkissjóðs ekki jafn góð. Það er aukinn vaxtakostnaður ríkissjóðs. Þó að við fáum auknar vaxtatekjur einhvers staðar eru vaxtagjöldin bara meiri annars staðar. Það er almennt þannig. Ég spyr: Hverjar eru þessar lausnir sem hv. þingmaður sér á þessu, aðrar en að sýna aga í ríkisfjármálum, reyna að hægja á þenslunni og stuðla að ábyrgum kjarasamningum á vinnumarkaði? Hvaða aðrar lausnir sér þingmaðurinn á þessu?


Ræðumaður: Vilhjálmur Árnason

Virðulegur forseti. Það er tvennt sem ég vil koma inn á í þessu. Við höfum alls ekki valið ódýrustu lausnirnar fyrir lögregluna. Við höfum valið það að breyta lögreglunáminu og færa það upp á háskólastig einmitt til að reyna að fá fleiri lausnir inn í samfélagslegar áskoranir sem lögreglumenn takast á við, fá fleiri fræðasvið til að horfa á verkefni lögreglu og annað slíkt. Það höfum við gert. Við höfum sett á sérdeild eins og héraðssaksóknara og skipulagða glæpastarfsemi og allt slíkt til að draga úr myndun glæpahópa, til að reyna að þurfa ekki að takast á við þetta á vettvangi. Þannig að það er allt saman í gangi, líka það sem lögreglan hefur vald á. Svo kom ég inn á það í ræðu minni áðan að við þurfum að standa vel með þriðja geiranum og heilbrigðiskerfinu og félagskerfinu sem við erum að taka á á öðrum stöðum. Þannig að við þurfum að vera í þessu.

Ég held að rafbyssur og aukinn vopnaburður lögreglu sé afleiðing en ekki lausn. Það er algerlega þannig. Ég hef séð rannsóknir frá Skotlandi og Bretlandi sem eru töluvert eldri en nýjustu rannsóknir þar sem bara það eitt að taka upp rafbyssu dró úr slysum á lögreglumönnum um rúmlega 70% og slysum á þeim handteknu um 50%. Er sá árangur minni núna í hina áttina? Er það út af því að rafvopnin voru tekin upp eða er það bara út af þessum hröðu breytingum í heiminum sem ég er að tala um hér? Það eru bara aukin átök, aukin skipulögð glæpastarfsemi og aukin átök. Er það það sem er að skapa slysin eða er það af því að við tókum upp rafbyssurnar? Ég held að við þurfum að horfa á þetta í því ljósi. Ég hef lent persónulega í mörgum svona aðstæðum þar sem maður er með kylfu sem beinbrýtur fólk eða gas sem meiðir fólk í 40 mínútur og brennir jafnvel sjónhimnuna sem rafbyssan hefði getað leyst á nokkrum sekúndum án þess að nokkur slasaðist og verið miklu betri. Og það eru jafnvel veikir einstaklingar. Þannig að ég held að þingmaðurinn sé aðeins fjarri veruleikanum þarna.


Ræðumaður: Vilhjálmur Árnason

Virðulegur forseti. Ég vil þakka hv. þingmanni fyrir andsvarið og taka undir megnið af ræðunni. Ég get tekið undir að við erum oft mjög sammála um margt þó að okkur greini á annars staðar. Ég vil enn frekar þakka honum fyrir að koma inn á lögregluna sem er náttúrlega mitt uppáhaldsmál. Ég tek undir þetta með gæði kosta og að maður fái það sem er borgað fyrir. Það hefur verið skorið inn að beini hjá lögreglunni. Við höfum verið að byggja það upp, eins og ég fór yfir áðan, á tvennan hátt, bæði með því að fara yfir hvernig er hægt að gera verkefnin betur og nýta það fjármagn sem er til betur og setja mikið „effort“ í það en um leið að auka fjármagnið. Sjaldan hefur fjármagnið verið jafn mikið aukið og var gert í síðustu fjárlögum, sem skiptir gríðarlega miklu máli.

Ég held að rafbyssan og aukin vopnavæðing lögreglunnar sé ekki afleiðing af því að lögreglan sé að biðja um vopn og annað til þess að geta gert eitthvað á hagkvæmari hátt eða af því að hún hafi minni mannskap — alls ekki. Þetta er bara breyttur veruleiki. Ég get fullyrt það, hafandi setið sjálfur í Landssambandi lögreglumanna og starfað í lögreglunni í tíu ár, að lögreglumenn, ef þeir mættu velja, ef það væri ekki breyttur heimur og ekki breytt verkefnastaða og okkur hefði tekist einhvern veginn öðruvísi að takast á við rótlausa unga drengi og að heimurinn væri ekki búinn að opnast svona og kraftur samfélagsmiðla og það sem gerist annars staðar væri ekki fljótara að koma hingað og skipulögð brotastarfsemi væri ekki búin að vaxa ofan á það, ef þeir hefðu getað valið að það hefði bara ekki gerst, að við þyrftum ekki að búa við aukin félagsleg vandamál, aukna glæpastarfsemi þar sem glæpahópar eru að takast á, ef þeir hefðu getað valið að það væri ekki og þeir þyrftu ekki að hafa rafbyssu, þyrftu ekki að hafa aukinn vopnaburð, þá myndu þeir alltaf velja það. Þetta er ekki það fyrsta. Þetta eru bara viðbrögð við breyttum aðstæðum sem skapa óöryggi meðal lögreglumanna. Öryggistilfinning lögreglumanna hefur farið niður og þetta er leið til að auka þá tilfinningu.


Ræðumaður: Vilhjálmur Árnason

Virðulegur forseti. Við ræðum hér frumvarp til fjárlaga fyrir árið 2024. Það er margt um að vera í fjármálum ríkisins og heilt yfir er mjög mikið af jákvæðari fréttum en vænta mátti í þessu fjárlagafrumvarpi en áskoranirnar eru miklar sem við stöndum frammi fyrir. Þar má náttúrlega fyrst og fremst nefna að það er of há verðbólga núna og vaxtaþrýstingurinn of mikill. Það er hið stóra verkefni en að sjálfsögðu þurfum við líka — það er margt sem hjálpar til við að draga úr verðbólgu, sem er byrjað að gerast, þar af leiðandi vaxtaþrýstingi líka, í gegnum fjárlögin þó að fjárlögin séu alls ekki eini þátturinn sem þar kemur, aðhaldsstig spilar stóra rullu eins og margt annað. Því er það jákvætt hvað afkomubatinn er miklu betri en spár gerðu ráð fyrir og áætlanir. Það sýnir okkur að við séum á mörgum stöðum á réttri leið og þurfum við að ýta undir að svo verði áfram og ég tel að það séu samt enn tækifæri til að gera enn betur eins og alltaf. Alls staðar er hægt að gera betur.

Það er mikið keppikefli fyrir okkur að ná því þannig að afkoma ríkissjóðs verði í plús þannig að það verði afgangur af rekstrinum. Það er jákvætt að sjá hér að það stefni í að það verði mun fyrr en búist var við og þurfum við samt að halda áfram að sýna mikinn aga í ríkisfjármálunum. Ég er mjög ánægður að sjá það í þessu fjárlagafrumvarpi að þrátt fyrir þennan mikla afkomubata er um leið dregið úr nýjum útgjöldum, þau eru stöðvuð, þannig að bæði eru áform um fyrri áætluð aukin útgjöld stöðvuð og engum nýjum útgjöldum bætt við þrátt fyrir betri afkomu heldur en að var stefnt. Þetta er dæmi um mikinn aga í ríkisfjármálunum sem er algjört grundvallaratriði og skiptir máli í því sem ég ræddi hér áðan varðandi verðbólgu og vexti.

Það kemur líka inn á hvað við getum svo gert, hvað er fleira sem kemur að því verkefni okkar heldur en agi í ríkisfjármálum og betri afkoma. Það er náttúrlega að við þurfum að byggja undir aukinn hagvöxt til þess að tryggja velferðina. Það er það sem þessi fjárlög eru að gera, tryggja grunnstoðirnar, grunnþjónustuna, en leggja áherslu á aðhald og sparnað í efri lögunum. En við þurfum líka að vinna þá með kjarasamningunum, að það komi ábyrgir kjarasamningar og annað og þar skipta húsnæðismálin miklu máli og svo að ef við stöndum með atvinnulífinu og sérstaklega útflutningsgreinunum, að auka bæði vöru- og þjónustuútflutning, þá styrkist krónan sem getur hjálpað okkur að takast á við þetta allt saman. Við þurfum að hafa stöðu atvinnuveganna og starfanna í landinu því að það eru þau sem skapa velferðina sem við búum við hér. Hér hefur verið stanslaus kaupmáttaraukning undanfarin ár. Það hefur verið mikill stöðugleiki þangað til núna eftir heimsfaraldur og það er allt út af því að atvinnulífinu hefur verið að ganga vel. Við þurfum að halda áfram að hlúa að því og fjölga stoðunum þar og það þurfum við að hafa skýrt í huga þegar við erum að fjalla hér um fjárlög.

En ég kom aðeins inn á húsnæðismálin. Það er fjármögnuð viss uppbygging í húsnæðismálum og ég er mjög ánægður að sjá þá áherslu og það sem stjórnvöld gerðu núna í lok sumars, að setja aukna áherslu á að rýmka fyrir hlutdeildarlánum því að hlutdeildarlánin eru kannski sá opinberi húsnæðisstuðningur sem kemur næst þeim vilja fólks að eiga sitt eigið húsnæði. Þar eigum við að vera en ég vil samt draga úr þörfinni á þessum útgjöldum úr ríkissjóði með því að gera allt sem við getum gert sem þjóð, það er fæst af því hér inni á Alþingi, held ég, en sem þjóð þurfum við — en hluti af því er hér á Alþingi — að draga úr byggingarkostnaði með einföldun á byggingarreglugerð og einföldun á öllu því eftirliti og því sem er þarna, gera það skilvirkara og hagkvæmara en án þess að gefa afslátt af gæðunum, alls ekki.

Það þarf að fjölga lóðum en það þarf líka að auka fjölbreytni lóða. Ég hef miklar áhyggjur af því að öll sú uppbygging sem er fram undan er í óhagnaðardrifnum leigufélögum, félagslegu húsnæði og allt einhverju svona fyrir fram skilgreindu íbúðaformi, í staðinn fyrir að bara — hvar er það sem almenningur vill búa? Hvernig íbúðir vill hann byggja sér eða fjárfesta í og hvernig vill hann búa? Við þurfum að gefa það miklu frjálsara. Ég hef miklar áhyggjur af því að heyra að það sé upp undir 17–20 milljóna lóðakostnaður fyrir eina íbúð í fjölbýli. Þetta getur ekki gengið og þeir einu sem fá þetta í hausinn eru þeir sem þurfa að kaupa þessar íbúðir og þeir þurfa að borga hærri fjármagnskostnað. Þetta getur ekki gengið svona. Þetta hækkar svo íbúðaverðið sem hækkar svo aftur fasteignagjöldin. Ég held að það sé grundvallarmál til að ná hér öryggi fyrir heimilin, ná hér niður þessum þensluhvetjandi áhrifum sem húsnæðismarkaðurinn er undir og þessum hindrunum inn á húsnæðismarkaðinn og þar af leiðandi líka hindrunum í að byggja fleiri, það er að fjölga lóðunum og tegundum lóðanna, auka frelsi um fjölbreytni bygginga sem má byggja þar upp og draga úr þessum fjármagnskostnaði sem fer í það eitt að borga fyrir lóðina sjálfa og svo öllum leyfisgjöldum og fasteignagjöldum og eftirlitsgjöldum og lengi mætti telja. Þetta er gríðarlega mikilvægt mál fyrir heimilin og þarna þurfa sveitarfélögin að koma með okkur í þetta og þau bera mjög mikla ábyrgð þarna gagnvart sínum íbúum, mjög mikla ábyrgð.

Ég talaði um hagvöxtinn og velsældina, að það sé ekki gert nema með öflugra atvinnulífi og það gerum við líka gegnum auðlindanýtingu. Öflug ferðaþjónusta gegnum auðlindanýtingu á náttúrunni, aukin orkunýting þannig að við getum verið að skapa mikil verðmæti gegnum orkuna okkar, nýta auðlindir hafsins og vindsins og bara hvaða auðlindir sem við erum með, við erum auðlindaríkt land — þetta þurfum við að nýta á sjálfbæran og ábyrgan hátt til aukinnar verðmætasköpunar. Því öflugra sem þetta verður því meiri fjármuni fáum við inn til þess að styrkja gjaldmiðilinn okkar en líka til að borga hér fyrir mikilvæga innviði eins og heilbrigðiskerfið, félagslega kerfið, almannatryggingakerfið og samgöngurnar og aðra mikilvæga innviði. Þar er nefnilega svo mikilvægt fyrir okkur að fá þessa öflugu innviði, flutningskerfi raforku, hitaveitur, samgöngurnar allar, hvort sem það eru almenningssamgöngur, flugsamgöngur — sem eru vissar almenningssamgöngur — hafnirnar, vegina, göngin og lengi mætti telja. Þetta skiptir okkur svo miklu máli. Þarna koma tækifærin.

Ég vil líka segja í þessu efni að það er alltaf talað um þessa innviðauppbyggingu, hvort sem það er heilbrigðisþjónustan, vegirnir eða eitthvað, út frá íbúafjölda og talað um hvað búi margir á hvaða landsvæði og annað slíkt. Þetta er bara ekki svona. Ég vil horfa miklu frekar á hvaða verðmæti séu óútleyst á öllum þessum stöðum. Íbúatalan á Íslandi segir lítið til um þetta, bæði út af eðli margra starfa úti um landið, þá eru þar oft farandverkamenn sem eru ekki skráðir, eru tímabundið í sveitarfélaginu og annað en eru samt íbúar en svo er líka töluvert af ferðaþjónustu og öðru slíku þannig að það eru margfalt fleiri virkir aðilar á hverju svæði. Ég vil nefna eitt dæmi í Skaftafelli fyrir fimm árum síðan. Í Öræfunum eru um 70 manns skráðir með lögheimili en á hverjum einasta degi eru þar 2.500 virkir GSM-símar. Þar er atvinnulíf sem skapar þessa umferð. Það þarf þessa innviði, þá þurfum við innviði fyrir þessa 2.500 sem eru á ferðinni, hvort sem það er heilsugæsla eða samgöngur, en ekki fyrir þessa 70 íbúa. Svona þurfum við aðeins að horfa á þetta. Þessir 70 skráðu íbúar og þessi samfélög eru allan daginn að segja: Hvernig nýtum við náttúruna? Hvernig nýtum við þau tækifæri hér? Þau eru að skapa miklu meiri verðmæti en þessir innviðir kosta. Svona þurfum við að fara að horfa á þetta.

Talandi um, þarna var ég að koma inn á grunnþjónustuna. Þá skiptir nefnilega máli þegar við erum að ræða t.d. fjárlögin að við forgangsröðum í þetta, í þessa innviðauppbyggingu og í þessa grunnþjónustu. Það skiptir miklu máli og það eru kannski einu auknu útgjöldin sem ég vil tala hér skýrt fyrir, það er að draga algjörlega úr hagræðingarkröfunni á lögregluna. Við höfum verið að bæta verulega í lögregluna undanfarið og er þar mikil þörf. Það er 214 millj. kr. hagræðing á heildarmálaflokkinn sem smitast inn á lögregluna. Það er hagræðing sem við verðum að taka í burtu af því að lögreglan er þessi grunnþjónusta sem við viljum verja. Hún tryggir öryggi, sinnir þessum auknu umsvifum, við erum bara í breyttum heimi, auknum ferðamannafjölda, auknum íbúafjölda og annað slíkt.

En ég vil líka nefna dæmi um það að það er bara með góðri samvisku sem ég get talað fyrir auknu fjármagni til lögreglunnar af því að það er búið að fara í gegnum kerfi lögreglunnar aftur og aftur á undanförnum árum til að finna alltaf hagkvæmara og betra kerfi fyrir lögregluna, hvernig nýtum við fjármunina betur, hvernig sinnum við verkefnunum á skilvirkari og betri hátt, og hefur farið gríðarlega mikil vinna í það. Við erum að sjá afrakstur þeirrar vinnu núna með uppbyggingu á miklu betri og auknum rannsóknum á kynferðisbrotum sem eru búnar að skila gríðarlegum árangri í að auka málshraðann og vinna málin niður hratt en vel. Við erum að sjá miklu stærri og betri og öflugri rannsóknir gagnvart skipulagðri brotastarfsemi. Það eru komnar auknar áskoranir í almannavörnum og nú erum við að sjá almannavarnafulltrúa koma út til lögregluembættanna og búa til þann styrk. Við erum búin að gera öflugt og stórt embætti héraðssaksóknara þannig að það er búið að gera gríðarlega miklar breytingar þarna til að nýta fjármunina betur og gera störf lögreglunnar skilvirkari og öflugri og það hefur þurft aukið fjármagn. En það hefur líka verið hagrætt þarna vel þannig að við þurfum að standa með þessu.

Annað sem ég vildi nefna að eru vel nýttir peningar og rétt forgangsröðun, það er að hjálpa þriðja geiranum. Þar má nefna björgunarsveitirnar sem eru að spara okkur gríðarlegan rekstur, innan landhelgisgæslu, innan björgunargeirans og annars eins og slökkviliðs og lögreglu og annars, það er svoleiðis þriðji geiri sem við þurfum að horfa á. Þar má líka horfa á SÁÁ, Hugarafl, Geðhjálp og alla þessa sem eru að sinna fólki á jafningjagrundvelli, þarna gera þau 10 kr. úr hverri krónu sem þau fá, KFUM og K og fleiri. Þetta er alveg gríðarlega öflugt starf sem þriðji geirinn er með á svo mörgum sviðum. Ég gæti talið upp langa lista yfir hann, sem við þurfum að standa með og gera gott úr rekstrinum. Ég tala nú ekki um öll íþróttafélögin í landinu, ekki bara sérsamböndin heldur bara hvert einasta íþróttafélag í landinu, það er að gera gríðarlega — og við þurfum að horfa til þeirra, menningin er mikilvæg og ég segi að það er alls ekki síður landkynning, lýðheilsa og annað sem og verðmætasköpun sem íþróttahreyfingin, hvert einasta íþróttafélag sem er inni í íþróttahúsunum, úti á íþróttavöllunum alls staðar, er að gera og við þurfum að standa vörð um þetta, gríðarlega mikilvægt.

Ég tala um þessa forgangsröðun og hún skiptir máli. Ég lýsti því hvernig er búið að gera miklar skipulagsbreytingar og fara yfir hvert verkefni og velta við hverjum steini í lögreglunni. Þetta þurfum við að gera enn markvissara í öllu heilbrigðiskerfinu eins og það leggur sig. Það hafa verið stigin góð skref þar eins og ég fór yfir í andsvari í dag. Það var verið að opna nýja einkarekna heilsugæslustöð á Suðurnesjum núna á mánudaginn. Það er búið að gera samning við sérgreinalækna og margar nýjungar hafa komið upp í hjúkrunarmálum sem við þurfum að nota og þar eru enn þá algjörlega risastór tækifæri til hagræðingar auk þess að veita betri þjónustu og stytta biðlista og annað slíkt sem við þurfum að gera. Ég held að þó að hér sé aðhald í þessum fjárlögum og ekki ný útgjöld þá séu enn þá risastór tækifæri til þess að gera enn þá betur á mörgum stöðum, hægt að gera enn þá betur. Við eigum alltaf að vera að hugsa um það hvernig nýtum við peningana betur og þá vil ég tala um rammasett útgjöld. Ég talaði um þetta í ræðu minni hér fyrir ári síðan, ég spurði alla ráðherra þegar þeir komu fyrir fjárlaganefnd: Eru einhver verkefni hjá ykkur sem er hægt að breyta, hægt að gera betur, jafnvel hætta? Ef ráðherra vantar fjármuni innan sinna málaflokka, nýja fjármuni í önnur verkefni, geta þeir kannski hætt einhverju öðru minna mikilvægu verkefni og reynt að forgangsraða innan síns ramma og gera hlutina á betri hátt? Það hefur verið gert, sem er vel, innan fjármálaráðuneytisins sem er gríðarlega öflugt, að setja áherslu á stafrænt Ísland, á sameiginleg innkaup, betri nýtingu húsnæðis. Það er búið að gera þann grunn til að hjálpa öllum stofnunum og ráðuneytum ríkisins að gera betur í rekstri sinna eininga. Stafrænt Ísland er að spara bæði almenningi og skattgreiðendum gríðarlegan tíma og fjármuni, spara þeim fleiri þúsund ferðir til sýslumanna, spara tíma við að fara úr vinnu og annað og geta gert þetta bara rafrænt í gegnum vinnuna. Þetta minnkar alla bakvinnslu í öllum stofnunum og dregur úr kolefnisspori o.s.frv. þannig að þetta er gríðarlega mikilvægt. Með stafvæðingu, húsnæðiskostnað ríkisins og sameiginleg innkaup þá getum við alveg notað orðatiltækið að margt smátt geri eitt stórt og þetta mun skipta miklu máli og þá getum við notað það sem eftir verður til þess að greiða niður skuldir og laga afkomuna enn betur, jafnvel nýta til uppbyggingar á innviðum eða inn í grunnþjónustuna sem býr við aukið álag, eins og ég sagði, með stækkandi þjóð, fjölbreyttari þjóð og fleiri gestum og stærra atvinnulífi. Þetta hefur allt saman áhrif.

Ég held að með því að fara betur með fjármagn, hagræða og annað slíkt þá getum við komist hjá því að setja álögur á fólk og fyrirtæki. Við eigum að gera allt til þess að draga úr þörfinni fyrir auknar álögur. Það verðum við að gera og þurfum að leita allra leiða til þess. En ég get líka oft séð að með því að draga úr álögum erum við að skapa betra umhverfi fyrir fólk til að standa á eigin fótum og fyrir fyrirtæki að vaxa og skapa aukin verðmæti. Skattalegir hvatar t.d. eru mjög góð leið til þess að skapa aukin verðmæti fyrir okkar sameiginlegu sjóði þannig að ég vil ekki horfa á skattalega hvata sem beinan kostnað eins og alltaf gerist í þessu excel-skjali, eins og ég kalla þetta, í þessari fjárlagavinnu.

En það eru til tekjur sem við getum sótt og eigum að sækja, ég ætla ekkert að draga úr því. Mér finnst að það hafi gengið of hægt að ákveða hvernig við ætlum að fjármagna samgöngukerfið okkar og taka tekjur af umferð. Með því að hafa skýrt og gott kerfi þar erum við líka að fá gesti okkar til þess að borga, þá er ekki bara þjóðin að borga fyrir innviðina heldur líka þeir gestir sem koma og nýta þá og atvinnulífið og aðrir. Þar vil ég að við drífum okkur í því að setja á bara einfalt kílómetragjald og tökum þá alla aðra gjaldtöku af umferð, einföldum kerfið, tökum kílómetragjald, þeir borga sem nota. Þú getur valið aðra ferðamáta ef það er möguleiki eða annan eldsneytisgjafa og annað til að draga úr kostnaði og rekstrarkostnaði. Við fáum þá um leið tekjur til að standa undir okkar mikilvægu innviðum. Þetta er gríðarlega mikilvægt.

Varðandi ferðaþjónustuna þá eigum við að vera algjörlega óhrædd að láta fólk borga fyrir að njóta okkar náttúru og nýta okkar innviði og það er hægt að gera á margan hátt. Þá erum við aftur að segja að þeir borgi sem njóta. Okkur dettur ekki í hug að fara í bíó, á leiksýningar eða nota einhverja innviði nema þurfa að borga fyrir það. Við borgum í sundlaugar og í baðlón, það er bara eins með ferðamannastaðina þar sem þarf að byggja upp salerni, bílastæði, göngustíga, hafa landvörslu og gera þolmarkarannsóknir og lengi mætti telja. Þetta hefur verið gert með góðum árangri á Þingvöllum og er byrjað á tveimur stöðum í Vatnajökulsþjóðgarði. Greiðsluviljinn hjá gestunum okkar er mikill og á Þingvöllum sem dæmi eru yfir 600 millj. kr. í sértekjur þar sem velta er um 700 millj. kr. á ári hverju. Þetta skiptir miklu máli. Þarna er hægt að tryggja öryggi gesta, við höfum t.d. ráðið sjúkraflutningamann og annað slíkt og þarna þurfum við að fara vel með.

Ég er búinn að tala mikið um mikilvægi innviða og þessarar grunnþjónustu og slíkt og þótt hér sé aðhald og mjög margt gott í þessum fjárlögum þá trúi ég því að við getum gert betur, líka í því hvernig við ætlum að fjármagna innviðauppbyggingu og komast í það að minnka skuldirnar.

Þá langar mig í lok minnar ræðu að koma inn á nokkrar tillögur að hagræðingu og sölu ríkiseigna, sem ég held að við ættum að ráðast í. Við getum náð enn stærri skrefum þar en sjást í þessu frumvarpi. Þar vil ég kannski bara fyrst nefna sjálft Ríkisútvarpið sem einhvern veginn í gegnum lög hér er í algjöru skjóli frá því að takast á með okkur hinum við alla þá hagræðingu og áskoranir sem efnahagsástandið sem er hér kallar á. Þeir fá bara sjálfkrafa verðbættan samning um sitt útvarpsgjald sem við skattgreiðendur borgum og svo fjölgar alltaf útsvarsgreiðendunum einnig og það kemur líka til þeirra þannig að framlög þjóðarinnar til Ríkisútvarpsins eru komin í yfir 6 milljarða, meðan allar aðrar stofnanir, eins og ég fór hér yfir, meira að segja lögreglan, fá hagræðingarkröfur. En það kemur ekki á þessa stofnun af því að hún heitir ohf. og er með svona samning. Þetta getur ekki gengið. Við erum t.d. að auka hér framlög í gegnum skattalega hvata til einkarekinna fjölmiðla. Við eigum að geta hagrætt hjá Ríkisútvarpinu til að nýta í svona útgjöld. Við erum með alls kyns menningu og sjóði og annað slíkt sem þurfa á fjármagni að halda. Við getum hagrætt hjá Ríkisútvarpinu og nýtt fjármagnið til þeirra aðila og dregið þannig úr kostnaði.

Við erum með Áfengis- og tóbaksverslun ríkisins. Hversu mikla fjármuni, skattfé, eru skattgreiðendur með bundið í húseignum hringinn í kringum landið til að selja áfengi? Þarna held ég að sé fullt af peningum sem við getum losað út. Það er algjörlega grátlegt fyrir skattgreiðenda að keyra um landið og sjá stórar eignir þar sem verið er að selja eina tegund af vöru. Eina tegund af vöru, oft stærri eignir heldur en kjörbúðin á staðnum af því að hún er ekki til staðar. En áfengi skal samt selt með stuðningi skattgreiðenda.

Íslandspóstur er í samkeppni við litla aðila hringinn í kringum landið og er að draga úr vexti einkaframtaksins á póstmarkaði og flutningamarkaði. Við erum að borga þeim 600–700 milljónir ári fyrir að draga úr þjónustunni. Ég get upplýst þingheim um það að við erum að borga Íslandspósti 600–700 milljónir á ári. Það var póstlagt bréf þar sem mér var tilkynnt sem alþingismanni að mér væri boðið til Reykjavíkur 12. september til að vera við setningu Alþingis. Það var póstlagt 7. september. Mér barst bréfið í gær, 13. september, þá fékk ég bréfið. En samt er ég að borga þessu fyrirtæki 600 milljónir til að kæfa samkeppnina og tryggja alþjónustu. Þessir aðilar sem þeir eru í samkeppni við eru með þjónustu fimm til sjö daga vikunnar. Við erum að greiða fyrir verri þjónustu og þarna þurfum við heldur betur að taka til hendinni.

Isavia. Við erum að tala um hér að okkur vantar að byggja upp flugvelli hringinn í kringum landið, vera tilbúin fyrir rafflugið, að dreifa ferðamönnunum, tryggja öryggi, sjúkraflug og annað, draga úr umferðinni á vegunum. Við þurfum að styrkja vegakerfið okkar, gera göng, stækka vinnusóknarsvæði, auka hagkvæmnina og hagvöxtinn og annað slíkt. Á meðan eigum við fyrirtæki eins og Isavia með yfir 200 milljarða sem eru í áhættufjárfestingum á Keflavíkurflugvelli. Þar eru bara 200 milljarðar sem skila ekki krónu í arð í ríkissjóð. Ef við gætum losað u.þ.b. 100 milljarða þar í innviðauppbyggingu og niðurgreiðslu skulda þá væru þeir peningar að fara að vinna fyrir okkur skattgreiðendur. En þarna liggja þeir algerlega og það eina sem þeir gera er að skapa aukna áhættu af þeim framkvæmdum sem eru á Keflavíkurflugvelli núna. Þarna þurfum við að hugsa stórt og leysa margan vanda með þessu.

Varðandi hjúkrunarheimilin þá þurfum við að hugsa um uppbyggingu fyrir okkar besta fólk sem er búið að vera að byggja upp þessa þjóð. En við hugsum þetta alltaf í steypu, hvað við ætlum að byggja mikið og svo fer þetta allt fram úr kostnaðaráætlun og tekur tíma. Ég held að þarna eigum við að leyfa fagfólkinu að koma með lausnir og veita þjónustuna og leyfa okkar eldri borgurum að velja sína búsetu sjálfir. Við sjáum t.d. öryggisíbúðir sem eru að byggjast upp þar sem er mikið félagslíf, það er hægt að fá alla þjónustu innan húss, það skapar mikið öryggi og fólk getur þá búið lengur heima hjá sér, það er hagkvæmara að veita heimaþjónustu og heimahjúkrun og annað slíkt. Við þurfum að fara að hugsa einhverjar aðrar leiðir þarna heldur en að hugsa um hvað við getum byggt mikið, steypt mikið.

Greiðsluþátttakan. Sumt er niðurgreitt 100%, valkvæðar aðgerðir eins og ófrjósemisaðgerðir og fleira. Þarna er örugglega stór þáttur sem við getum fært á nytsamlegri staði.

Ég kom aðeins inn á rammasettu útgjöldin áðan, það eru örugglega á mörgum stöðum einhver verkefni sem bara halda alltaf sjálfkrafa áfram, þar er ramminn kannski 10 milljarðar en svo er farið aðeins yfir það og þá pælum við bara í peningunum sem fara yfir þessa 10 milljarða, en hvernig er þessum 10 milljörðum sem voru fyrir varið? Við þurfum að fara að skoða þetta í hvert skipti, það þarf að skoða hvert einasta verkefni aftur og aftur svo að við séum alltaf viss um að við séum að fara eins vel með fjármagn og hægt er.

Hérna hef ég farið yfir bara nokkur atriði sem geta sparað okkur marga milljarða, tryggt uppbyggingu innviða og greitt niður skuldir og aukið agann í ríkisfjármálum. Það er aginn bæði í ríkisfjármálunum, í Seðlabankanum og á vinnumarkaði sem skilar okkur mesta stöðugleikanum og hagkvæmustu kjörum fyrir heimilin. Það er algerlega ljóst.

Að lokum vil ég segja um fjármögnun innviðauppbyggingar að við þurfum að komast í uppbyggingu orkuinnviða, bæði flutningskerfisins og orkuöflunar, en líka samgönguinnviða. Setjum á kílómetragjaldið, fáum einkaframtakið til að taka að sér fleiri samgönguframkvæmdir, hvort sem það eru hafnir eða vegir eða göng eða hvað það er, og fjármagna það með sértækum notendagjöldum og þannig getum við byggt upp öflugt innviðakerfi sem gerir enn öflugra atvinnulíf. Og því öflugra atvinnulíf og betri fjárhag og efnahag sem við sköpum, því meiri velsæld og betri lífskjör verða hér á landi. Þau eru ein þau bestu á byggðu bóli nú þegar en við getum gert betur.


Ræðumaður: Njáll Trausti Friðbertsson

Herra forseti. Ég þakka hv. þingmanni fyrir andsvarið. Hv. þingmaður er kunnur fyrir einmitt þetta, að ræða kostnaðarmat og kostnaðar- og ábatagreiningar og slíkt. Það er alveg rétt að ef við skoðum þetta sögulega þá væri áhugavert að skoða bara fjárlögin í töluvert langan tíma. Það er oft farið, eða örugglega oftast nær ef við myndum skoða þetta með varfærnum hætti, í málin, í hvernig afkoman er metin og slíkt. En þetta er mögulega staðurinn til að fara með vönduðum hætti um mál og við getum verið sammála um að það hefur oft vantað töluvert upp á að kostnaðarmat í löggjöfinni, í frumvörpum og öðru, hafi komið nægilega vel út sögulega miðað við lögin sem eru samþykkt. Í gegnum lög um opinber fjármál þá erum við eitthvað að reyna að bæta þetta. Ég tek undir það, maður hefur oft gert athugasemdir við hagspár og annað, að þriðja og fjórða, eða fjórða og fimmta a.m.k., jafnvel þriðja, eru eiginlega alltaf þessi 2,4% í hagvöxt. Þessi leitni kemur oft fram þar. Það er örugglega bara mjög erfitt að spá fyrir um hagvöxt og annað í þessu umhverfi. Íslenska hagkerfið er ótrúlega þróttmikið miðað við það sem við erum að sjá t.d. í Evrópu. Ég sagði frá því í minni ræðu að það hefur fjölgað í Evrópu um 2% frá aldamótum en 41% á Íslandi. Síðustu 18 mánuði fjölgaði um 1.000 manns á mánuði í landinu. Ef það er ekki eitthvað sem getur bjagað myndina — þrýstingur, hagvöxtur og allt sem er í gangi — þetta er á allt öðrum stað en við þekkjum í nágrannalöndunum á svo mörgum sviðum. Þannig að þetta verður allt örugglega mjög erfitt út frá þessum efnahagsmálum.


Ræðumaður: Njáll Trausti Friðbertsson

Herra forseti. Ég þakka hv. þingmanni fyrir andsvarið. Þetta var svolítið opið. Þetta var mjög opið. Þegar við erum að fást við fjárlögin og ríkisfjármálin þá náttúrlega verður þetta að vera svolítið hlutlægt. Við erum að fást við tölfræði og tölur sem er þá hægt að lesa í einhverju samhengi hlutanna yfir eitthvert tímabil. Auðvitað höfum við verið saman, ég og hv. þingmaður, í fjárlaganefnd, ég var þar í mörg ár áður en ég fór í utanríkismálanefnd og er svo kominn aftur til baka. Hv. þingmaður hefur einmitt verið duglegur að kalla eftir því að það séu búnar til tölur, hlutlægar tölur yfir sem flesta hluti, sem er eðlilegt. Ég vek athygli á því að í þessum fjárlögum er verið að taka inn undir vaxtakostnaðinn einmitt lífeyrisskuldbindingar, framtíðarskuldbindingar, sem hefur ekki verið gert áður þannig að það er verið að stíga svolítið skref í átt að því — já, já, og þau eru mörg — sem hv. þingmaður hefur mikið verið að ræða á undanförnum árum. Við hljótum bara í okkar störfum hér að vera að reyna að ná utan um þau eins og kerfið er núna, þetta system, regluverkið á bak við það sem við erum að fást við, og reyna að finna út úr því hvernig best er að standa að þessu.

Að mörgu leyti hefur margt jákvætt gerst. Nú erum við að fást við erfiða hluti sem koma í gegnum heimsfaraldurinn og stríð í Úkraínu og þar á undan meira að segja WOW air fyrir heimsfaraldurinn, þetta voru sérstök ár þarna mörg í röð. Við erum að reyna að ná þessu jafnvægi á nýjan leik og það gengur ótrúlega hratt. Það sem við höfðum kannski áhyggjur af í mars 2020 þegar ég var þá í fjárlaganefnd var einmitt að finna hvernig ætti í rauninni að lenda þessu ástandi, við áttum nú fróðlega fundi þá. En ég held að að mörgu leyti hafi aðgerðin sem var farið í gegnum fjármálaáætlun 2021–2025 — það hefur margt gengið mjög vel eftir sem við ætluðum þá. Þá bendi ég kannski á að það var reiknað með 1000 milljarða halla á ríkissjóði í þeirri ríkisfjármálaáætlun, fyrir það tímabil, en hann varð mörg hundruð milljörðum lægri miðað við hverju var spáð þar.


Ræðumaður: Njáll Trausti Friðbertsson

Herra forseti. Við hv. þingmaður höfum örugglega tekist á við og verið samherjar varðandi fjárveitingar ríkisins til menningarmála á landsbyggðinni í okkar fyrri störfum í bæjarstjórn Akureyrar. Þá var það náttúrlega þannig að Þjóðleikhúsið, Sinfónían, og allt, voru raunverulega að taka fjármagnið. Þannig að hlutfallslega var mjög takmarkað, meira að segja miðað við mannfjölda, sem fór út á landsbyggðina. Það hefur nást einhver árangur eins og menningarsamningurinn. Já, það hefur skánað frá því sem var fyrir einhverjum árum. En þetta, held ég, verður eilíf barátta nákvæmlega um þetta og það er bara það sem við erum að fást við. Það er rétt hjá hv. þingmanni, a.m.k. þegar ég var í fjárlaganefnd síðast, nú er ég kominn inn í hana aftur, þegar maður var í fjárlaganefnd þá var þetta svolítið barátta landsbyggðar við að reyna að ná einhverju meira til menningarmála á landsbyggðinni. En mér sýnist nú að það séu fjárveitingar til uppbyggingar á menningarhúsi t.d. á Sauðárkróki, man ég, þannig að það er verið að setja einhverja peninga í það. En varðandi menningarmálin, þar erum við samherjar í því að reyna að tala fyrir því að ná meiru.

Varðandi gistináttaskattinn. Ég kom aðeins inn á hann í minni ræðu. Nú kemur hann aftur inn um áramótin og það þarf að ná bara meira jafnræði á milli þess hvaða gistieiningar eru notaðar, eins og ég kom inn á í ræðu minni. Varðandi Framkvæmdasjóð ferðamannastaða þá er mögulega eitthvað verið að lækka þar en það verður að taka það fram að umræðan hérna 2016, 2017, 2018 var um kúk og piss í ferðaþjónustu. Það er búið að gera ótrúlega mikið á síðustu árum og leggja miklar og háar upphæðir í þetta, þannig að við erum ekki að heyra sömu viðbrögðin í ferðaþjónustunni. Við sjáum að það er komið töluvert af góðum og öflugum stöðum sem hafa verið byggðir upp. En auðvitað þarf að halda áfram að gera betur. Þetta verður allt tekið fyrir í nefndinni núna á næstu þremur mánuðum í vinnu hennar.


Ræðumaður: Njáll Trausti Friðbertsson

Herra forseti. Ég þakka hv. þingmanni andsvarið. Ég lét hafa eftir mér á mbl.is fyrir rúmri viku að mér hugnaðist náttúrlega illa þessi sameign fyrir norðan á Akureyri. Það er bara af þeirri gildu ástæðu að það er mikilvægt að hafa tvær stofnanir í bænum og undirstöðustofnanir í samfélaginu. Nú erum við að fara í þessa vinnu í fjárlögunum. Við erum rétt að byrja, það er verið að kynna frumvarpið og við erum rétt að hefja þetta ferli þannig að auðvitað eigum við að fara í nánari vinnu og umræðu um þessi mál. En það er alveg ljóst að mér hugnast ekki að í sameiginlega heimabæ okkar hv. þingmanns sé farið í þessar aðgerðir. Það er ljóst og ég held, eins og ég hef látið hafa af eftir mér með þetta mál, að það stuðli að meiri einsleitni í okkar samfélagi að hafa ekki þessa báða öflugu valkosti sem eru til staðar hvor á sínu sviði, sem hafa reynst okkur gríðarlega vel.

Það er svo sem ekkert meira að segja um það, að svo stöddu, fyrir utan það náttúrlega að við Akureyringar leggjum mikla áherslu á og við teljum okkur búa í skólabæ og ég efast um að Háskólinn á Akureyri væri þar nema af því við erum með þessa tvo öfluga framhaldsskóla í bænum. En ég held að það verði frekar farið nánar í fjárlagavinnunni varðandi fjármagn og annað. Ég er ekki með þessar tölur hérna hjá mér, hvernig þær standa nákvæmlega. Mér fannst rangt staðið að þessu máli svo það sé sagt hér og með skiljanlegum hætti.


Ræðumaður: Njáll Trausti Friðbertsson

Frú forseti. Við ræðum um fjárlög ársins 2024. Ég vil byrja á að líta nokkur ár til baka áður en heimsfaraldur gerði vart við sig í samfélaginu. Líklega hefði enginn getað ímyndað sér árið 2019 að fjárlagafrumvarp ársins 2024 liti svona út. Það sá enginn árið 2019 hvað var í vændum á næstu árum. Ríkissjóður stóð mjög vel. Skuldir voru lágar og lækkuðu ár frá ári og við vorum að lækka tekjuskatt og tryggingagjald. Við vorum að ráðast í hvetjandi aðgerðir til orkuskipta, styðja við húsnæðismál og efla nýsköpun og rannsóknarstarf. Góð staða ríkisfjármálanna gaf tækifæri til þess að ráðast í kröftuga uppbyggingu, m.a. nýs Landspítala og fjölgun hjúkrunarrýma sem var búið að fjármagna. Við vorum að lengja fæðingarorlofið úr níu mánuðum í tíu. Ríkið var rekið á pari. Svo kom heimsfaraldur. Við ákváðum að standa með fólkinu í landinu og gera frekar meira en minna. Þegar horft er í baksýnisspegilinn var það rétt ákvörðun. Gerðum við of mikið? Það kann vel að vera á einhverju sviði, það er bara hægt að segja til um það eftir á hvað var hæfilega mikið. Hvað hefði gerst ef við hefðum gert of lítið? Lítil fjölskyldufyrirtæki um allt land hefðu þurft að leggja upp laupana, atvinnuleysi væri líklega talsvert og lífskjör mun verri. Viðskipta- og ráðningarsambönd hefðu tapast í meira mæli og eignirnar sem litli maðurinn byggði upp væru að safnast á fáar hendur. Það hefði verið samfélaginu mjög dýrt að fara í gegnum svipaðar afleiðingar af efnahagsáföllum heimsfaraldurs eins og áttu sér stað í kjölfar bankahrunsins.

En þetta gátum við vegna þess að ríkissjóður stóð vel. Þangað þurfum við að komast aftur og þangað stefnum við. Fólk getur deilt um hversu hratt það gengur. Ég væri til í að sjá það gerast hraðar og vona að fjárlaganefnd sammælist um að nota haustið í að leita leiða til þess. En það eru margir þættir sem þarf að hafa í huga og ólík sjónarmið sem þarf að leiða saman. Í mínum huga er það samt alveg skýrt að við stefnum í rétta átt. Við erum m.a. að flýta upptöku fjármálareglna því hér gengur mun betur en við bjuggumst við. Afkoma ríkissjóðs er talsvert betri en búist var við á síðasta ári. Við misstum ekki dampinn í nauðsynlegum innviðafjárfestingum, t.d. í nýjum Landspítala. Við erum að setja 50 milljarða, já, 50.000 milljónir í fjárfestingu í nýja Landspítalanum á næstu tveimur árum. Líkt og var kynnt í fjármálaáætlun sjáum við áform um lækkun launakostnaðar annars staðar en í framlínustarfsemi en þar er ekki gerð krafa um hagræðingu. Við sjáum áform um hagkvæmari innkaup og lækkun ferðakostnaðar. Ég hef áður sagt að þetta séu mikilvæg verkefni og vonandi það sem koma skal næstu ár með aukinni tækni sem getur sinnt opinberri þjónustu og með fjarfundum sem geta leyst af ferðalög. Það er mikilvægt að við tökum innkaup ríkisins í gegn og að allir leggist á eitt í þeim efnum. En fólk gerir ekki alltaf bara það sem því er sagt, því miður. Fólk bregst við hvötum. Í nefndaráliti meiri hluta fjárlaganefndar um fjármálaáætlun 2024–2028 minntumst við á að það þyrfti að skoða ábatakerfið fyrir opinbera aðila til að hagræða í sínum rekstri, m.a. með bættum innkaupum. Ég tel að við ættum að taka þetta mál á næsta stig nú í haust og sjá hvort við getum ekki skapað hvata fyrir starfsfólk ríkisins til að hagræða enn meira en boðað er.

Ég sagði hér í vor að fjármálaáætlunin væri þak en ekki gólf, það má nota minna en fjárheimildir ársins segja til um. Það er því miður almennt ekki raunin og ég held að við þurfum að hugsa um það umhverfi sem við sköpum með regluverkinu. Eðlilega hafa fjárheimildir verið skertar þegar stofnunum tekst að halda útgjöldum lægri en fjárheimildum en umræðan er sú að sérstök ástæða þess að útgjöld fara yfirleitt upp í fjárheimildir eða yfir þær sé til þess að skerðing berist ekki á næsta ári. Þarna er verið að bregðast við hvötum því menn vita ekki hvort næsta ár gangi jafn vel og reksturinn verði jafn góður. Því er eytt meira en minna því það er heimild til þess.

Ég tel okkur þurfa að snúa við þessari þróun svo að stofnanir og starfsfólk þeirra njóti ávinnings þess að sýna ráðdeild í ríkisrekstrinum. Með því að njóta þess á eigin skinni er líklegra að árangur náist, samfélaginu til heilla. Útfærslan á slíku ábatakerfi þarf að vera vönduð til að koma í veg fyrir misnotkun. Ég mun leggja til við nefndina að við tökum málið upp á fundum okkar í haust. Þá vil ég ítreka að ég á við hagræðingu á gjaldahliðinni. Ég er ekki að hvetja til aukinnar tekjusóknar opinberra aðila til þess að bæta afkomuna.

Ræðum um hvað er að gerast. Það er gríðarlega ánægjulegt að sjá fjölgun heimsókna á island.is og fleiri verkefni verða að veruleika. Þetta mun spara pening, spara fjármagn og bæta þjónustu. Til að mynda er áætlað að stafrænar þinglýsingar muni spara samfélaginu 1,6 milljarða árlega, já, 1.600 milljónir. Dæmin hafa sem betur fer sannað það margoft að hægt er að gera meira fyrir minna þó að margir trúi enn mýtunni um að lægri fjárframlög þýði verri þjónustu og hærri fjárframlög þýði betri þjónustu.

Skattar og gjöld bifreiða hafa lækkað mikið undanfarin ár en þó hefur ekki verið jafnt gefið í þeim efnum. Notkun rafmagnsbíla hefur skilað talsvert minni sköttum í ríkissjóð en notkun annarra bíla og verða samkvæmt frumvarpinu tekin skref í þá átt að deila kostnaðinum betur. Til stendur að einfalda kerfið og gera það sanngjarnara með því að notendur greiði fyrir akstur. Markmiðið er að standa áfram fyrir metnaðarfullri uppbyggingu samhliða nauðsynlegu viðhaldi vegakerfisins. Ítrekað er í frumvarpinu að gjaldtaka verður þó þannig að hagkvæmara verði að eiga rafmagnsbíla en aðra bíla sem er jákvætt. Efnahagslegi þátturinn við notkun rafmagnsbíla er sá að eldsneytið er framleitt innan lands. Það þarf ekki að nota dýrmætan gjaldeyri til að knýja þá áfram.

Fleiri leiðir eru færar til þess að byggja upp vegakerfið en gjöld á bifreiðar og mun ég á þessu þingi endurflytja mál sem flutt var af Haraldi Benediktssyni á síðasta löggjafarþingi. Málið hefur verið kallað frumvarp um samfélagsvegi í umræðunni. Lagt er til að sveitarfélög geti flýtt verkefni samgönguáætlunar með stofnun sérstakra félaga sem fjármagna sig utan hefðbundinnar fjármögnunar af fjárlögum. Með því að vega saman innheimtu veggjalda og flýta framkvæmdum skapast mögulega þær forsendur fyrir ríkisvaldið að í sumum tilfellum fari ekki allt fyrirhugað framlag til viðkomandi vegagerðar sem samgönguáætlun hefur markað heldur létti innheimta veggjalda á þeirri fjármögnun. Meira um það mál síðar. En ég tel rétt að við horfum á fleiri leiðir til þess að einkaframtakið geti létt undir með ríkissjóði í innviðauppbyggingu til að flýta nauðsynlegum lífskjarabótum fyrir fólkið í landinu.

Þá hef ég einnig lagt fram þingsályktunartillögu um uppbyggingu Kjalvegar, fjármagnaðan af einkaaðilum og rekinn með veggjöldum. Slík framkvæmd yrði lyftistöng fyrir ferðaþjónustu beggja megin hálendis og fyrir landsbyggðina alla.

Og talandi um ferðaþjónustuna, eina stærstu útflutningsgrein þjóðarinnar: Það stefnir í að gjaldeyristekjur vegna ferðaþjónustu verði á pari við sjávarútveginn og stóriðjuna samanlagt á þessu ári eins og var fyrir heimsfaraldur. Í fjárlagafrumvarpinu er lagt til að gistináttaskatturinn sé innleiddur á ný og nái nú einnig til fljótandi gistieininga, þ.e. skemmtiferðaskipa. Í ferðaþjónustu líkt og í öðrum atvinnugreinum er nauðsynlegt að samkeppnisstaða aðila sé jöfn. Gæta verður þess að opinber rekstrarumgjörð mismuni hvorki fyrirtækjum né rekstrarformum. Ferðamálaráðherra hefur skipað starfshóp um samkeppnishæfni og verðmætasköpun sem er falið að skoða m.a. gjaldtöku af ferðaþjónustu og ég bind vonir við að starfshópurinn skili niðurstöðum sínum áður en við afgreiðum þetta frumvarp. Flestum sem hafa kynnt sér málið hlýtur að vera ljóst að betri aðgangsstýring að ferðamannastöðum er nauðsynleg. Gistináttaskattur er ekki aðgangsstýring að náttúruauðlindunum heldur skattheimta sem hefur ekki náð til allra ferðamanna þar sem sum form gistingar hafa verið undanþegin, samanber gistingu í bifreiðum, svokölluðum „kamperum“, gistingu í skemmtiferðaskipum eða heimagistingu. Við sem störfum á Alþingi verðum að passa okkur á að líta ekki á atvinnugreinar sem uppsprettu skatttekna heldur einbeita okkur að því að skapa sanngjarnan vettvang fyrir aðila til að keppast um að veita góða þjónustu á sem hagkvæmustu verði. Slíkt umhverfi er líklegast til þess að hámarka verðmætasköpun og þar með skatttekjur ríkissjóðs. Því stærri sem kakan er, því betra fyrir þjóðarbúið.

Örstutt um krónutölugjöld. Það er vinsælt að ræða um krónutölugjöld í umræðu um fjárlagafrumvarp. Jákvætt er að sjá krónutöluhækkanir í námunda við verðbólgumarkmið Seðlabankans frekar en verðlagsþróun. Hér er um að ræða enn eina aðgerðina sem ríkissjóður ræðst í til þess að reyna að hefta vöxt verðbólgu. Þegar krónutöluhækkanir eru lægri en verðlagsþróun er í raun um skattalækkanir að ræða. Miðað við áætlaða verðbólgu er hér um að ræða 3 milljarða kr. skattalækkun.

Aðeins um húsnæðismarkaðinn og fólksfjölgun. Hagvöxtur á Íslandi hefur verið á talsverðu flugi og það er önnur staða en þekkist í mörgum þeim löndum sem við berum okkur saman við. Hér er mikla atvinnu að hafa og fólksflutningar til landsins bera þess merki. Alls fjölgaði íbúum á Íslandi um 11.510 í fyrra eða um 3,1%, sem er mesta fjölgun sem sögur fara af á einu ári. Þessa þróun sáum við halda áfram á fyrri helmingi þessa árs þegar okkur fjölgað um tæplega 6.500 eða um rúmlega 1.000 manns á mánuði. Íbúum hérlendis hefur fjölgað um 41% frá aldamótum en aðeins um rúm 2% í Evrópu til samanburðar. Þessi gríðarlega fjölgun hefur sína kosti og galla. Við þurfum á þessari fjölgun að halda til að keyra áfram atvinnulífið en þetta setur þrýsting á innviði. Við þurfum því að bregðast við en því fylgja vaxtarverkir. En húsnæðismálin sérstaklega verðum við að taka föstum tökum og leiðin til þess er aukið framboð húsnæðis. Við verðum að einfalda regluverk og liðka fyrir hraðari uppbyggingu húsnæðis. Stærsta málið er auðvitað að lóðir og lánsfjármagn séu til staðar svo hægt sé að byggja.

Mikilvægt er að fjárlaganefnd skoði mögulegar leiðir til að örva framboðshlið markaðarins. Það þarf að líta til þess að yfir 22.000 íbúðir á landinu voru ekki skráðar sem lögheimili neins í byrjun árs, þar af rúmlega helmingur á höfuðborgarsvæðinu. Getum við með einhverjum hætti komið þeim inn á íbúðamarkað? Við þurfum einnig að kanna hvort við getum með hagrænum hvötum örvað áframhaldandi uppbyggingu húsnæðis en fréttir berast af því að verktakar séu að stöðva verk vegna vaxtaumhverfisins.

Ég vil gera styttingu vinnuvikunnar að umræðuefni hér og hvernig til hefur tekist. Ég held að flestum sé ljóst að vinnutímastyttingin varð okkur dýrari en við vonuðumst til og hefur sett töluvert álag á kerfin okkar. Í lok síðasta árs var birt úttekt frá KPMG um styttingu vinnuvikunnar hjá ríkinu. Í skýrslunni segir að áhrif vinnutímabreytinga ríkisins á skilvirkni í rekstri stofnana sé heilt yfir óljós. Hins vegar séu vísbendingar um að gæði þjónustu hafi minnkað. Það er mat KPMG að stofnanir séu margar hverjar hvorki af þeirri stærð né hafi mannauð og skipulag til að takast á við jafn viðamiklar breytingar og verkefnið um betri vinnutíma gerði kröfur um. Vinnutímastytting án breytinga á launum er í raun hækkun launa á hverja unna vinnustund. Grundvöllur launahækkana er að framleiðni aukist. Þetta tvennt verður að haldast í hendur til þess að innstæða sé fyrir launahækkunum, að öðrum kosti leiðréttir hagkerfið misvægið með verðbólgu. Við þekkjum þá sögu of vel á Íslandi. Ég tel að það sé mikilvægt að skoða áhrif vinnutímastyttingar á þjónustu stofnana því að markmiðið var ekki verri þjónusta.

Nú stendur til að hækka tekjuskatt á hagnað lögaðila um 1 prósentustig á næsta ári tímabundið í eitt ár. Ég verð að setja fyrirvara við þessa aðgerð og legg áherslu á að nefndarmenn í fjárlaganefnd ræði vel þá hvata sem skapast. Ég tel líklegt að hagnaður fyrirtækja verði lægri á næsta ári gangi breytingin eftir en hærri á árinu sem er að líða og á árinu 2025. Það eru ýmsar leiðir til að færa tekjur milli mánaða í bókhaldinu sem erfitt er að greina. Þá er einnig líklegt að kostnaðarsömum útgjöldum verði frestað í ár og farið í þau á næsta ári, jafnvel öðrum flýtt sem hefði átt að fara í á árinu 2025 til þess að lækka hagnað á árinu 2024. Þetta gæti valdið þveröfugum áhrifum en þeim sem reynt er að ná fram. Ég tel því rétt að við skoðum vel hvort aðrar aðgerðir geti komið í stað hækkunar tekjuskatts á lögaðila, aðgerðir sem búa ekki til skrýtna hvata fyrir atvinnulífið. Fólk og fyrirtæki bregst við hvötum og við breytum því ekki með lagasetningu. Þess vegna þurfum við að vanda vel þær aðgerðir sem við ráðumst í.

Þá lítillega um verðbólgu. Verðbólgan vofir yfir okkur og við þurfum að takast á við hana. Það eru tvær leiðir færar frá þeim punkti sem við erum í núna, upp eða niður. Sundruð förum við líklega upp, sameinuð förum við niður. Hvað á ég við þegar ég segi „við“? Ég á við ríkissjóð, Seðlabankann og aðila vinnumarkaðarins. Ríkið eitt og sér getur illa náð tökum á verðbólgu, Seðlabankinn getur það, en gjaldið gæti orðið mjög hátt. Verði bankinn einn í baráttunni er það eins og að gera heilt hús fokhelt til þess að skipta um eldhúsinnréttingu. Kostnaðurinn verður talsvert hærri en þörf er á og samfélagið gjörbreytist líklega til hins verra. Aðilar vinnumarkaðarins þurfa að snúa bökum saman í baráttunni við sameiginlegan óvin. Skoða verður launa- og framleiðnibilið til lengri tíma og meta innstæður fyrir launahækkunum.

Frú forseti. Að ná tökum á verðbólgu er verkefni sem á sér stað um allan heim um þessar mundir. Það er hvorki einfalt né auðvelt verkefni fram undan, það mun taka á og það er engum greiði gerður að fresta sársaukanum. Hann verður þá bara meiri þegar þar að kemur. Það þýðir að við þurfum að setja á frest verkefni sem er gott að hafa, líkt og verið er að gera hjá ríkissjóði og einbeita okkur fyrst og fremst að verkefnum sem eru nauðsynleg. Sveitarfélög verða að fylgja okkur á þeirri vegferð. Við þurfum á því að halda að aðilar vinnumarkaðarins komist að niðurstöðu um hóflegar launahækkanir og atvinnulífið gæti jafnframt hófs í verðlagningu Það þurfa allir að leggja sitt af mörkum til að gera verðbólgulækkunarferli eins sársaukalítið og hægt er, en ferlið verður ólíklega sársaukalaust. Því meira sem hið opinbera og aðilar vinnumarkaðarins leggja af mörkum, því hraðar sjáum við Seðlabankann lækka vexti. Það er hlutverk okkar sem erum í valdastöðum samfélagsins að koma í veg fyrir að kynslóðir sem eru að vaxa úr grasi finni á eigin skinni víxlverkun launa og verðlags sem hún hefur lesið um eða heyrt sögur af við matarborðið.

Að lokum þetta, frú forseti. Það eru erfið verkefni fram undan sem við þurfum að sinna af kostgæfni. Það er stórt verkefni að halda jafnvægi í ríkisfjármálum á komandi árum og færa þau á þann stað sem þau voru fyrir heimsfaraldur. Verkefnið og langtímamarkmiðið er að við þurfum að halda áfram að stækka kökuna, breikka tekjustofna og fjölga tækifærum á Íslandi og tryggja þau góðu lífskjör sem við Íslendingar búum við. — Ég hef lokið máli mínu, frú forseti.


Ræðumaður: Bjarni Benediktsson

Virðulegur forseti. Fyrst um aðhaldið. Aðhaldið er ekki bara þessir 17 milljarðar. Aðhaldið birtist bæði á tekju- og gjaldahliðinni og er nær 35 milljörðum. Það eru aðgerðir sem ríkisstjórnin hefur ákveðið að grípa til til þess að bæta afkomuna og afkoman hefði verið þeim mun verri ef þessar tillögur hefðu ekki komið fram.

Varðandi útgjaldavöxtinn þá vil ég bara minna á að hann er að langmestu leyti kominn til af launaþróun í landinu, af því að við höldum hér úti verðtryggðu almannatryggingakerfi þar sem allar bætur fylgja að lögum verðlagi eða launaþróun eftir því hvort er hærra. Ef við ætlum að ná aðhaldinu fram annars staðar á svona þröngum sviðum þar sem það gerist ekki á launaliðnum og ekki í bótakerfunum og ekki í heilbrigðiskerfinu og ekki hjá lögreglunni og ekki í samgöngum o.s.frv., þá erum við sífellt að beita aðhaldi á þrengri hluta heildarmyndarinnar og það getur yfir tíma verið dálítið vafasamt. Langbesta leiðin í þessu er auðvitað sú að það komist á betra jafnvægi í efnahagsmálum og að vinnumarkaðurinn sé ekki að taka meira út heldur en framleiðni stendur undir, framleiðnivöxturinn. Ég vil nú meina að eftir sögulegan afkomubata þá séum við komin á nokkuð góðan stað. En ég fagna þeim áherslum sem hv. þingmaður kemur hér með inni í þingsal að uppistöðu til um að halda hér uppi aðhaldssamri ríkisfjármálastefnu. Það er alveg nákvæmlega það sem ég vil helst standa fyrir og þess vegna hef ég mælt fyrir fjármálareglunum og legg áherslu á að halda aftur af skuldasöfnun og að við náum heildarafkomu sem fyrst. En við skulum ekki hins vegar vera með óraunhæfar væntingar um að það gerist í einu skrefi vegna þess að við erum að koma úr mjög djúpri lægð eftir heimsfaraldur.


Ræðumaður: Bjarni Benediktsson

Virðulegi forseti. Örfáar athugasemdir. Ég vil byrja á því að ræða aðeins um afkomuna og vil halda til haga því að frumjöfnuðurinn, sem hv. þingmaður sagði að það væri bara sjálfsagt mál að væri jákvæður, nema hvað, hann er bara alls ekkert jákvæður hjá öðrum þjóðum og að uppistöðu til eru þjóðir með neikvæðan frumjöfnuð. Við náðum jákvæðum frumjöfnuði í fyrra og hann styrkist enn á þessu ári og áfram. Og þó að þetta kunni að þykja vera eitthvað flókin hagstærð þá er þetta samt sem áður mjög einföld stærð sem sýnir muninn á tekjum og gjöldum. Þetta er það sem ræður því hvort við höfum eitthvað aflögu til að standa undir lánum, svo dæmi sé tekið. Hallinn er nú bara sá sem stendur hér í fjárlagafrumvarpinu og ef Morgunblaðið birtir aðrar tölur þá eru þær bara rangar því að þetta er áætlaður halli samkvæmt fjárlagafrumvarpinu, þ.e. 46 milljarða heildarhalli. En það má auðvitað til sanns vegar færa að það er nokkuð há fjárhæð.

Til þess að komast á, ja, hvað eigum við að segja — ef við ætlum að kafa dýpra í afkomu ríkissjóðs þá erum við, eins og ég hef verið að nefna, að sýna gríðarlega mikið gagnsæi umfram það sem flestar aðrar þjóðir gera með þeim reikningsskilastöðlum sem við notum og þá er ég ekki síst að vísa til þess að við erum að gjaldfæra ýmsa liði sem aðrir annars staðar ekki gjaldfæra, og þá er líka gott að skoða töfluviðauka fjárlagafrumvarpsins sem er aftast og á bls. 372 má sjá í töflu 2 hvernig sjóðstreymi ríkissjóðs er. Þar sjáum við að sjóðstreymið lagast mjög mikið á þessu ári. Ef við skoðum hreinan lánsfjárjöfnuð, sem er önnur svona hagfræðileg stærð, þá eru hlutirnir áfram að þróast í rétta átt. Þarna getum við kafað dýpra og skoðað sjóðstreymi hjá ríkissjóði og hvað gerist í raun og veru á bak við þessar hallatölur sem við erum að tala um  í fjárþörf hjá ríkissjóði og þar eru hlutirnir allir að þróast í rétta átt.


Ræðumaður: Njáll Trausti Friðbertsson

Frú forseti. Það er nákvæmlega þetta sem ég sagði áðan. Það er erfitt að ræða þetta í svona stuttu máli hér. Framtíðarvaxtakostnaður af lífeyrisskuldbindingum er kominn inn í þessa tölu, það skekkir líka myndina þannig að það er erfitt að takast á við þetta. Stóru atriðin í samhengi hlutanna sem við erum að fást við hér á landi: Frá aldamótum hefur fjölgað um 2% í Evrópu, 41% á Íslandi. Þetta er gríðarlegt álag á öllum innviðum, fjárfestingu og öðru til að halda hlutum gangandi. 41% fjölgun í landinu frá aldamótum. Ég held að þetta sé raunverulega stóra verkefnið sem við erum að fást við í þessu samhengi hlutanna. Síðan erum við með mikinn hagvöxt umfram aðrar Evrópuþjóðir og þessi lönd sem við erum alltaf að bera okkur saman við. Þetta er það sem við erum að fást við, í framhaldi af heimsfaraldri, í framhaldi af stríðinu í Úkraínu sem skapar mikið álag á allar aðfangakeðjur í heiminum, eldsneytiskostnað og annað í veröldinni. Mér finnst dálítið einfalt að ætla að sleppa öllu þessu ytra umhverfi sem er gríðarlega erfitt um þessar mundir, með tilliti til þessara aðstæðna.


Ræðumaður: Njáll Trausti Friðbertsson

Frú forseti. Ég vil þakka hv. þingmanni fyrir ræðuna. Það er víða hægt að koma við en maður hefur stuttan tíma og ég held að við ræðum þetta betur í nefndinni í haust. En ég held að vaxtakostnaður almennt hjá ríkinu sé á betri stað en við höfum séð hann yfir lengri tíma. Það er náttúrlega verið reikna þetta núna með nýjum hætti og setja upp í fjárlagafrumvarpinu nákvæmlega með þeim hætti sem var rætt hér fyrr í dag af fjármálaráðherra í hans svörum. Þannig að við getum ekki tekið það með sama hætti kannski og við höfum verið að gera áður í samanburði. Það er kannski svolítið flókið að fara í þetta á stuttum tíma en mér finnst, í örstuttu máli,  það sem vantar kannski almennt í stærra samhengi þegar við erum að ræða fjármál ríkisins og efnahagsmál á Íslandi að það  þurfi að ræða það í einhverju sögulegu samhengi. Við getum aðeins byrjað: WOW féll 2019, heimsfaraldur í mars 2020 og svo Úkraínustríðið fyrir einu og hálfu ári. Þetta eru rosaleg áföll í samhengi hluta. Ég held að við þurfum einhvern veginn að ná þessari umræðu svolítið lengra og dýpra, hvernig hlutir eru að gerast í tengslum við þetta. En ég held áfram hér rétt á eftir.


Ræðumaður: Bjarni Benediktsson

Virðulegi forseti. Ég hef nú bara lagt áherslu á það að efnahagsbatinn skili sér í afkomubata hjá ríkissjóði og þannig styðji ríkissjóður við markmið peningastefnunnar auk þess sem við höfum verið að veita skjól fyrir viðkvæma hópa. Mig langar aðeins að koma hérna inn á vaxtamálin og áhrif þeirra á heimilin vegna þess að við höfum séð, t.d. bara í dag síðast frá Íslandsbanka, dæmi um það hvað fjármálafyrirtækin geta gert en Íslandsbanki sendir út til viðskiptavina sinna sem eru með óverðtryggð lán áminningu um að það er hægt að fá vaxtaþak hjá bankanum. Þeir sem nýta sér vaxtaþak upp á 7,5%, geta slegið verulega niður greiðslubyrði sína og þá bætist mismunurinn við aftast á lánið og þetta hefur þannig ákveðið ígildi annarra lánaforma. En sá sem nýtir sér þetta úrræði hjá Íslandsbanka getur þannig slegið niður, í ákveðnu dæmi sem stillt er upp, greiðslubyrði sína úr 325.000 kr. á mánuði í 230.000 með þessari einföldu breytingu á skilmálum lánsins sem eru smíðaðir inn í lánið sem sérstakt úrræði ef vextir hækka þetta mikið. Þetta er tímabundið ástand sem við getum náð stjórn á. Verðbólgan er að lækka og við eigum að halda áfram að beita ríkisfjármálunum til að veita skjól fyrir þá sem þurfa á að halda, bæta afkomuna með aðhaldsaðgerðum m.a. og þá munu hlutirnir rata aftur í rétta farið.


Ræðumaður: Bjarni Benediktsson

Virðulegi forseti. Fyrst bara til að það sé skýrt að þegar ég var spurður hér í dag að því hvort verðbólguhorfur hefðu mögulega verið vanmetnar, þá sagði ég svo hafa verið líklega, já. Þá var ég ekki að tala um mínar eigin verðbólguspár. Ég var að tala um verðbólguspár Hagstofunnar og Seðlabankans og ég t.d. get vísað til þess þegar Seðlabankinn sagði 5. október 2022 eftir að fjárlagafrumvarpið var fram komið, hann hafði þá nýhækkað vexti, að þetta væri mögulega síðasta vaxtahækkunin. Það var sagt skýrt og sömuleiðis var sagt í desember að það væri mikið fagnaðarefni hvernig kjarasamningarnir litu út en síðar var sú fullyrðing dregin til baka og í millitíðinni höfum við heyrt Seðlabankann tala um að hann muni ekki hika við að fara í tveggja stafa tölu ef þess þarf. Þetta gefur mér vísbendingar um að menn hafi vanmetið verðbólguna. Höfum það í huga að þetta var eftir að fjárlög höfðu verið kynnt og síðan hefur afkoman, bæði árið 2022 og 2023, farið langt fram úr þeim áætlunum sem við vorum með í höndunum á þeim tíma. Þetta vildi ég nú bara benda á og þetta er til vitnis um að það eru ekki ríkisfjármálin sem hafa verið að valda einhverjum sérstökum vanda í þessu efni. En á eftir ætla ég að koma aðeins inn á vaxtamálin og önnur slík verkefni.


Ræðumaður: Teitur Björn Einarsson

Frú forseti. Ég þakka hv. þingmanni svarið. Rétt aðeins varðandi samninga þá liggur það fyrir í framlögum og fjárveitingum til Samtakanna '78 að engin breyting er að verða þar á. Samningurinn er einfaldlega að renna sitt skeið og það er verið að huga að endurnýjun hans. Þetta eru allt atriði sem koma fram og auðvitað getur það verið rétt hjá hv. þingmanni að það má fara nánar út í greiningar og greinargerð með fylgiriti og skoða einstaka hluti. En það sem fjárlagafrumvarpið er eingöngu að nefna, 15 milljónirnar, er af því að á því verður breyting, það er verið að árétta að þetta sé tímabundið eins og hv. þingmaður veit, það var tímabundið.

En aftur að stöðugleikanum. Það er gott og blessað að ríkið geti haft kristalkúlu og rýnt í framtíðinni og haldið sig við það. Þegar ytri áföll verða eða heimsfaraldur sem lokar öllu, setur hagkerfið og efnahagslífið algerlega á hvolf, þá verður ríkið auðvitað að breyta um kúrs og takast á við það verkefni. Og það skiptir máli hverjir stjórna og það skiptir máli hvernig það var gert. Í heimsfaraldrinum leysti ríkisstjórnin vel úr því verkefni og nú er verkefnið að glíma við afleiðingarnar. Já, það er verðbólga, það er hátt vaxtastig, það þarf að vinna á hækkandi skuldum út af heimsfaraldrinum og ná tökum á því og það er það sem þetta fjárlagafrumvarp segir. Við erum á réttri leið. Þess vegna er ég ekki enn þá fullviss um hvað það er sem hv. þingmaður meinar þegar hann segir: Stöðugleiki, stöðugleiki.


Ræðumaður: Teitur Björn Einarsson

Frú forseti. Þetta var ágæt og yfirgripsmikil ræða hjá hv. þingmanni. Það er gagnlegt að ræða það hér hvað eru fjárlög, hvað er fjárlagafrumvarp. Þetta eru einfaldlega heimildir ríkisins til að taka skatta af fólki og heimildir ríkisins til að eyða þeim sömu fjármunum ásamt ráðstöfunum eigna og skuldbindingum. Þess vegna er nauðsynlegt hér í þessum sal að rýna einstaka liði, spyrja spurninga og fá svör. Hv. þingmaður kom hérna inn á tímabundið framlag, 15 millj. kr. til Samtakanna '78 og tók undir eða það mátti skilja það þannig að þar með væru allar fjárheimildir til þessara ágætu samtaka að falla niður. Þá er ágætt að koma því að hér að fyrir tveimur, þremur árum síðan voru fjárheimildir og framlög til þessara samtaka innan ramma forsætisráðuneytisins og viðbótarframlag vegna fræðslufulltrúa er þá að falla niður. Það er hið augljósa og rétta, ef eitthvað er tímabundið þá er það tímabundið og þarf þá nýjar ráðstafanir. En það er alveg skýrt í máli hæstv. forsætisráðherra að þessar heimildir eru engan veginn að falla niður. Þess vegna er ágætt að ræða þessi mál og forða frekari misskilningi um svona þætti. En það sem ég vil einnig velta hér upp er þegar hv. þingmaður er að ræða um stöðugleikann, mig langar að átta mig betur á því hvað hann á við með stöðugleika, hvers konar stöðugleika. Stöðugleiki getur ekki verið, væntanlega erum við sammála um það, stöðnun sem getur leitt til afturfarar.  Horfum á tímabilið frá 2013–2020 í tíð ríkisstjórnar Sjálfstæðisflokksins þar sem meðalverðbólga var alla jafna rétt um 2,4%. Einstök frávik upp  eða niður. Þetta var stöðugleiki. En svo kemur heimsfaraldur, það er ekki lengur stöðugleiki, það þarf að bregðast við. Hvað á hv. þingmaður nákvæmlega við? Hvernig vill hann sjá stöðugleika og tryggja það að íslenskt efnahagslíf eða ríkisfjármál séu óháð ytri aðstæðum heimsins?


Ræðumaður: Bjarni Benediktsson

Virðulegi forseti. Ábending mín sneri fyrst og fremst að því að hagvöxtur á Íslandi hefur skipt lífskjörin í landinu gríðarlega miklu máli. Það er alveg hárrétt hjá hv. þingmanni að það hafa verið gerð mistök í hagsögunni og eftirlitið var ófullnægjandi í aðdraganda fjármálahrunsins. En ef við skoðum bara hagvöxt á mann á Íslandi og berum saman við aðrar þjóðir þá erum við að skapa gríðarlega mikil verðmæti. Það er mikil og stór spurning sem hér var í raun og veru velt upp, sem er: Hver er aðalástæðan fyrir velsæld sumra þjóða á meðan aðrar eru að ströggla? Það skiptir bara verulega miklu máli að reyna að nálgast svar við þessari spurningu og ég held að svarið liggi m.a. í stjórnkerfunum, í þeim grunngildum sem búa að baki efnahagsumhverfinu í viðkomandi löndum. Við sjáum það að ríkar þjóðir spilla auðlindum sínum og veik stjórnkerfi fara illa með möguleika. Ég er sammála því sem hv. þingmaður segir, það eru ekki stjórnmálamennirnir sem bjuggu til alla velsældina, það er fólkið í landinu. En okkar hlutverk er að ryðja brautina og skapa skilyrði til þess að tækifærin séu nýtt og fyrir það viljum við standa í Sjálfstæðisflokknum. Þannig að það er fólkið í landinu sem hefur drifið þetta áfram og aðalatriðið er að það sé ekki kæft í fæðingu þegar fólk reynir að láta til sín taka. Og ég verð að segja að mér finnst þetta svona frekar fátæklegar hugmyndir til breytinga á frumvarpinu að sækja 15 milljarða og eyða þeim öllum jafnóðum en tala síðan um mikilvægi þess að ríkisfjármálin leggi eitthvað af mörkum í baráttunni við verðbólgu.


Ræðumaður: Bjarni Benediktsson

Virðulegi forseti. Ég þakka fyrir þessa nokkuð yfirgripsmiklu ræðu. Mig langar til að staldra við nokkur atriði. Í fyrsta lagi aðeins um stöðugleikann og mikilvægi hans og hv. þingmaður segir að í íslenskri hagsögu hafi verið mikill óstöðugleiki og það má alveg taka undir það. Þó hefur orðið mjög mikil breyting svona u.þ.b. frá árinu 2000. Við fórum í gegnum mikla fjármálakrísu og höfum farið núna nýjast í gegnum heimsfaraldur. En ef við skoðum t.d. tímabilið frá 2013–2020 þá var meðalverðbólga hér á landi 2,4%. Það gerðist allan þennan tíma einungis fjórum sinnum að verðbólgan fari út fyrir vikmörk Seðlabankans og það ástand stóð einungis í einn til þrjá mánuði. Tvisvar fór verðbólgan upp fyrir vikmörkin og tvisvar sinnum fór hún niður fyrir vikmörkin. Þess vegna vil ég halda því hér til haga að við höfum í nýlegri efnahagssögu okkar, bara síðastliðinn áratug, dæmi um langt skeið þar sem verðbólga var bara hófleg og vextir tiltölulega hóflegir. Það vill þannig til að akkúrat þennan áratug fór kaupmáttur á Íslandi gríðarlega vaxandi, kaupmáttur launa og kaupmáttur ráðstöfunartekna. Nánast samfellt skeið vaxandi kaupmáttar sem er stærsta lífskjaramál heimilanna í landinu.

Aðeins varðandi hagvöxtinn sömuleiðis. Hér er dregin upp sú mynd að þetta sé einhvern veginn allt í plati á Íslandi. Hagvöxtur vaxi vissulega mikið og tvöfaldist á tíu ára fresti en vegna þess að við erum með krónu þá einhvern veginn spillist þetta allt út og endar í ræsinu. Ef við skoðum samanburðarhæfar tölur milli landa og skoðum hagvöxtinn á Íslandi á mann í dollurum, kaupmáttarleiðrétt, þá erum við í 9. sæti OECD-ríkja. Þessi mikli hagvöxtur sem hefur orðið hér síðastliðna áratugi er grundvöllur að velsæld í landinu. Hann er grundvöllur þess að við getum haldið úti öflugu velferðarkerfi. Það er bara alrangt og alger sögufölsun að það hafi allt saman brunnið upp á báli gjaldmiðilsins.


Ræðumaður: Vilhjálmur Árnason

Virðulegi forseti. Ég held að það eina sem muni hjálpa fólki sem neyðist til að vera á leigumarkaði sé aukið framboð á húsnæði. Ef við erum að setja einhverjar kvaðir sem geta dregið úr framboðinu þá er enginn fyrirsjáanleiki í því, þegar fólk missir húsnæði og hefur í ekkert húsaskjól að leita. Því er það kappsmál að fjölga íbúðum á almennum markaði, gera umhverfið þannig.

Það er hægt að skoða ýmsa tekjuöflun í uppbyggingu atvinnuvega þannig að þeir borgi sem nota og annað slíkt en að fara að skattpína útflutningsgreinarnar sem skapa aukin verðmæti er kannski ekki rétta leiðin. Svo að fara að setja á bankaskatt, eins og hv. þingmaður kom inn á í sínu máli — það leggst beint ofan á vaxtakjör húsnæðislána sem er akkúrat vandamálið í dag. Þannig að ég held að við þurfum að endurskoða þessa stefnu eitthvað.


Ræðumaður: Vilhjálmur Árnason

Nei.Virðulegi forseti. Ég þakka hv. þingmanni fyrir sína ræðu og ég held að við séum sammála um að það skipti miklu máli að ná tökum á verðbólgunni og vaxtastiginu í landinu. Þannig hjálpum við öllu samfélaginu best og sérstaklega þeim sem hafa lægri tekjur á milli handanna eða hafa fengið mikla kostnaðaraukningu í afborgunum út af hærri vöxtum. En ég verð að segja að ég er svolítið áttavilltur eftir ræðu hv. þingmanns um það hvernig Flokkur fólksins ætlar að takast á við það að lækka verðbólguna og tryggja lægri vexti og annað þegar tillögurnar felast fyrst og fremst í aðgerðum sem setja enn þá meiri verðbólguþrýsting og eru ekki til þess að auka verðmætasköpun í landinu, sem er kannski það sem styrkir gjaldmiðilinn okkar og annað slíkt til að takast á við þessi vandamál. Svo ég byrji kannski hér í fyrra andsvari þar sem hann endaði síðasta andsvar sitt, varðandi leigubremsuna, hvernig hann geti sagt að framboð á húsnæði sé ekki vandamálið hér. Ég held að það sé einmitt eitt af stærstu vandamálunum. Því frekari álögur og allar álögur, kvaðir og bönn sem við setjum á fasteignaeigendur, verktaka og aðra hljóta að draga enn frekar úr því framboði sem er í dag. En helsta ástæðan fyrir því að verðbólgan fór upp er einmitt lóðaskortur og skortur á húsnæði. Það er stór partur af því. Þannig að ég er ekki alveg að skilja hvernig hann sér þessa leigubremsu vera svona frábæra lausn að þeim markmiðum sem mér heyrist við eiga sameiginleg.


Ræðumaður: Bjarni Benediktsson

Virðulegi forseti. Við gætum kannski við annað tilefni tekið almenna umræðu um það hvernig við ættum að láta bætur almannatrygginga taka breytingum milli ára. En minn punktur hér er sá að við höfum með sérstökum hækkunum á miðju ári tryggt að bæturnar hafa haldið í við verðlag og meira að segja gott betur á þessu ári eins og ég vék að. Hitt er síðan allt önnur umræða, eins og ég hef áður komið inn á í dag, hvort við eigum að miða við eitthvað annað heldur en verðbólgu eða umsamdar kjarabætur á vinnumarkaði. En það er nú það sem lagatextinn gengur út á í dag að eigi að vera viðmiðið. Mig langar að bera undir hv. þingmann annað sem hann kom inn á hérna varðandi leigubremsuna. Hafnar hv. þingmaður þeim kenningum fræðimanna um að ef settar eru of strangar hömlur á útleigu húsnæðis þá muni draga úr framboði þess? Nú er ég talsmaður séreignarstefnunnar, af því að hv. þingmaður kallaði eftir því, og ég veit að langflestir Íslendingar vilja eignast eigið húsnæði. En ef þeir hafa ekki efni á að kaupa sitt eigið húsnæði er þá skynsamlegt að vera með ráðstafanir sem draga líka úr framboði á leiguhúsnæði?


Ræðumaður: Bjarni Benediktsson

Virðulegi forseti. Ég vil fyrst gera nokkuð alvarlegar athugasemdir við þá fullyrðingu hv. þingmanns að ríkisstjórnin láti sér í léttu rúmi liggja hvernig kjör þeirra sem minnst hafa milli handanna þróast milli ára. Við höfum beitt okkur sérstaklega fyrir því að veita gagnsæi um það hvernig kjaraþróun er hjá öllum á Íslandi inn á tekjusagan.is og þar getum við hreinlega flett öllum þessum fullyrðingum upp sem hv. þingmaður ber hér á borð um að þeir sem lægstir eru í tekjustiganum sjái alltaf minna og minna í lok mánaðar og spurt okkur hvort að þær fullyrðingar eiga sér einhverja samsvörun í raunveruleikanum. Raunveruleikinn er sá að kaupmáttur ráðstöfunartekna hefur vaxið í heilan áratug hjá öllum tekjutíundum, sérstaklega undanfarin ár. Þessari stöðu er ógnað í dag eins og við vitum vegna verðbólgunnar og ef við skoðum kaupmátt heimilanna að teknu tilliti til vaxtagreiðslna þá er það líka áhyggjuefni sem tengist beint verðbólgunni. En það er alrangt að ríkisstjórninni hafi ekki orðið neitt ágengt í því að styðja við kjaraþróun þeirra sem minnst hafa milli handanna. Það er bara rangt.

Ég vil líka leiðrétta það sem hér kemur fram hjá hv. þingmanni að það kæmi betur út fyrir bótaþega almannatrygginga að vera með einhvers konar eftiráuppgjör. Við viljum fyrir fram veita hækkanir í takt við verðbólguvæntingar næsta árs á bótunum, aðrar hækkanir sem eru að koma í fjárlögum eru vegna liðins tíma. Ef við skoðum hvernig þetta hefur komið út fyrir örorkuþega sem gerðir voru að umtalsefni hér þá sjáum við t.d. á þessu ári vegna hækkana sem urðu um áramótin og síðan aftur um eitt ár, að þá hafa bæturnar hækkað um 10,1% á þessu ári sem er umfram verðlagsþróun, 10,1% hækkun á þessu ári á bótum almannatrygginga þannig að kaupmáttur bótanna hefur vaxið, öfugt við það sem hv. þingmaður segir.


Ræðumaður: Teitur Björn Einarsson

Frú forseti. Það er ekki að heyra af svörum hv. þingmanns að staða Íslands í samanburði við önnur lönd þegar kemur að sköttum er sú að hér eru skattar á fyrirtæki og fólk þegar mjög háir. Við getum vísað til OECD-landanna í því samhengi. Það er heldur ekki gefinn gaumur að því þegar verið er að tala um að stórhækka skatta til að auka í millifærslukerfið, þá er hlutfall ríkisins, hlutfall af landsframleiðslu, þegar verulega hátt. Samfylkingin boðar hér einfaldlega að bæta í og hugar ekki að því að með því er verið að draga þrótt úr fyrirtækjum, draga þrótt úr því að við aukum verðmæti. Það kemur auðvitað niður á getu fyrirtækja til að greiða laun í samræmi við þá verðmætasköpun sem er í landinu. Hv. þingmanni verður tíðrætt um það að fara ekki í heljarstökk. Ég sé ekki betur en það sem Samfylkingin er að boða sé eitt risastórt heljarstökk aftur á bak í gamaldags sósíalisma.


Ræðumaður: Teitur Björn Einarsson

Frú forseti. Hv. þingmaður nefnir hér í sinni ræðu og gagnrýnir í fjárlagafrumvarpi hæstv. fjármálaráðherra að tekjuhliðin sé ósnert og hv. þingmaður fór yfir í fyrra andsvari hlaðborð skattahækkana sem Samfylkingin boðar og er þá eingöngu verið að tala um skatta sem eru töluvert lítið hlutfall af heildarskatttekjum ríkisins. Virðisaukaskatturinn er þriðjungur af skatttekjum ríkisins, launaskattur á einstaklinga er um fjórðungur. Hefur hv. þingmaður engar áhyggjur af því að með svona gegndarlausum skattahækkunum, eins og Samfylkingin boðar sé verið að vega að verðmætasköpun í þjóðfélaginu, verið að draga þrótt úr atvinnulífinu, draga þrótt úr framleiðslunni um land allt, draga þrótt úr fyrirtækjum til að greiða fólki hærri laun?


Ræðumaður: Vilhjálmur Árnason

Virðulegur forseti. Takk fyrir skýr svör. Þá er það annar málaflokkur sem mig langaði að veita athygli hér í þessum andsvörum og það eru útlendingamálin. Nú er Samfylkingunni tíðrætt um auknar tekjur til þess að takast á við málaflokkana og fer minna fyrir hvernig á að taka á málum. Því myndi ég vilja heyra hvernig Samfylkingin ætlar að taka á útlendingamálunum og hvort hluti af því sé að taka á þeim kostnaði sem er þar, hvað þau sjá það fyrir sér í því eða hvaða aðgerðir. Þau saka stjórnvöld og Sjálfstæðisflokkinn um að hafa óstjórn á þessum málaflokki og því væri gott að vita hvernig þau myndu taka á þeim útgjöldum og bregðast við í þessum málaflokki.


Ræðumaður: Vilhjálmur Árnason

Virðulegi forseti. Ég þakka hv. þingmanni fyrir hennar ræðu hér og óska henni um leið til hamingju með þá 40 fundi sem þau héldu í sumar, svona álíka margir eins og við höldum í hverri viku í Sjálfstæðisflokknum þar sem við förum út á vettvang og ræðum við fólkið. Við nýttum sumarið í að hugsa um heilbrigðismál. Já, stjórnvöld nýttu einmitt tímann líka vel í heilbrigðismál. Hér rís nýr og fallegur spítali. Samningar við sérgreinalækna voru kláraðir, aukin framlög voru til hjúkrunarheimila og einkarekin heilsugæsla var opnuð núna á mánudaginn í Reykjanesbæ. Því spyr ég hvort Samfylkingin trúi því að  hægt sé að gera betur með það fjármagn sem fer í heilbrigðismál og hvort það sé ekki hægt að nýta þá fjármuni betur til að fjármagna þær aðgerðir sem Samfylkingin hyggst leggja fram og/eða, af því að þetta er gríðarleg fjármögnun sem hefur bæst í heilbrigðismál undanfarið og meira þarf, á eingöngu að sækja það með auknum sköttum?


Ræðumaður: Hildur Sverrisdóttir

Frú forseti. Hv. þingmanni er tíðrætt um örugg skref Samfylkingarinnar. Sem þingmaður Reykjavíkur verð ég að fá að spyrja hvort hér sé um að ræða sömu öruggu skref Samfylkingarinnar og eru stigin af þeim flokki í Reykjavíkurborg þar sem fólk missir jafnvel vinnuna vegna þess að dagvistun er ekki að finna. Fjárfestar líta ekki við skuldabréfum borgarinnar. Ég spyr, því að mörg önnur dæmi eru til staðar, við vitum það öll, þar sem Samfylkingin hefur stigið örugg skref með alla borgarbúa með sér ofan í skurð.


Ræðumaður: Hildur Sverrisdóttir

Frú forseti. Það hefur tekist að viðhalda kaupmætti og styrkja húsnæðis-    og barnabótakerfin. Verðbólgan er auðvitað mikil áskorun en breytingar á tekjuskattskerfinu    hafa stuðlað að bættum kaupmætti heimilanna, ekki síst þeirra sem eru með    lægstar tekjur. Breytingar á barnabótakerfinu hafa tryggt 3.000 fleiri fjölskyldum    barnabætur. Þegar hv. þingmaður ræðir hér um fullfjármagnaðan kjarapakka og    endurskoðun skattkerfisins til þess verð ég að fá að spyrja hana:    Hvaða skatta ætlar Samfylkingin að hækka?


Ræðumaður: Bjarni Benediktsson

Virðulegi forseti. Ég held að þetta sé einmitt þannig. Og það eru fjölskyldurnar í Reykjavík sem ekki koma börnunum á dagheimili eða leikskóla sem finna fyrir þessu sem hv. þingmaður er að tala um. Þetta á auðvitað bara að vera í lagi hér í Reykjavík eins og er á flestum öðrum stöðum. Auðvitað er það stefna, pólitísk stefna, að fara vel með opinbert fé. Nema hvað? Það þýðir ekkert að segja: Ja, er ekki bara hægt að reka þetta betur og svona? Sko, það gerist ekkert af sjálfu sér. Það sem við erum að gera hér er að við erum að útdeila fjárheimildum til ríkisstofnana og við erum að skera við nögl miðað við það sem við teljum að hægt sé að ná í rekstrarafkomunni. Þannig tökum við fjárheimildir af ríkisstofnunum sem gera kröfu til stofnananna um að þær nái árangri í innkaupum og í starfsmannahaldi og öðru slíku.

Þegar sagt er: Hvað er þetta, að hagræða bara í efsta stjórnsýslustiginu? Já, er það ekki einmitt þar sem við ættum helst að beita okkur?  Ekki ætlum við að fara að draga úr fjölda þeirra sem eru á gólfinu, þeirra sem eru í framlínuverkefnunum. Má ég nefna það hér af því að spurt er: Hvernig er þetta með ráðuneytin? Það er viðbótaraðhaldskrafa á ráðuneytin umfram allar aðrar ríkisstofnanir. Ráðuneytin eru með viðbótaraðhaldskröfu og það má gera ráð fyrir því að þar muni verða einhverjar uppsagnir.


Ræðumaður: Bjarni Benediktsson

Virðulegi forseti. Ég verð að lýsa mikilli furðu á þessari ræðu gegn hagræðingaraðgerðum ríkisstjórnarinnar. Ég verð  sömuleiðis að leiðrétta hv. þingmann þegar hún telur að heildaraðhaldsaðgerðir ríkisstjórnarinnar nemi bara þessum 17 milljörðum. Við erum líka í aðgerðum á tekjuhliðinni. Við erum t.d. að hækka skattinn á lögaðila á næsta ári og við munum fara í aðgerðir til að heimta meira af ferðaþjónustunni og fleira mætti þar telja. Þannig að heildaraðgerðir okkar eru  langt umfram þessa 25 milljarða, sem ég sagði að væri lágmarkið til að hafa áhrif í efnahagslegu tilliti og stend við það.

Þegar hv. þingmaður talar um fjölskyldurnar sem finni ekki fyrir velferðarþjónustunni, er hún ekki bara tala um Samfylkinguna í Reykjavík sem er að bregðast heimilunum varðandi það að útvega þjónustu fyrir börn? Er ekki bara verið að tala um fjölskyldurnar sem koma ekki börnum á barnaheimili og upplifa þannig að velferðarþjónustan í Reykjavík sé að bregðast, vegna þess að það gengur ágætlega hjá flestum nágrannasveitarfélögunum? Er ekki hægt að draga þessa ræðu hv. þingmanns bara saman í það að það sem Samfylkingin vill er að hætta við hagræðingaraðgerðirnar, hækka skatta og stórauka útgjöld?


Ræðumaður: Bjarni Benediktsson

Virðulegi forseti. Ég lét þess getið í framsöguræðu minni að ég hygðist leggja fyrir þingið skýrslu um þróun fjármálareglna í nágrannaríkjunum og í þeirri skýrslu verður komið inn á ólíkar útfærslur á fjármálareglum sem lúta að útgjöldum og útgjaldareglum, hvernig þær eru, hver reynslan af þeim hefur verið o.s.frv. Það verður á endanum þingsins auðvitað að taka afstöðu til þess en að mínu áliti færi ekki vel á því að við myndum bæta útgjaldareglunni beint ofan á aðrar fjármálareglur eins og þær eru í lögum um opinber fjármál. Þær reglur fékk ég samþykktar hér á þinginu á sínum tíma þegar við samþykktum lög um opinber fjármál og voru smíðaðar með ráðgjöf mjög færra sérfræðinga í þessum efnum á alþjóðavísu. Ég myndi segja að það sé orðið alveg tímabært að leggja mat á reynsluna af fjármálareglunum eins og við höfum innleitt þær. Við höfum farið í gegnum efnahagslægðir og ýmislegt gengið á í efnahagsmálum á Íslandi, m.a. út af heimsfaraldri, sem gefur okkur tilefni til að leggja mat á það hvort við höfum stillt allar skrúfurnar rétt af við smíði reglnanna. Fyrir mitt leyti þá kemur vel til greina að leggja til við þingið útgjaldareglu en það myndi þá hafa afleiðingar á aðra samsetningu reglnanna.

Varðandi málefni hælisleitenda þá er það fyrst og fremst á forræði dómsmálaráðherra að leggja til breytingar og leggja mat á ávinninginn af slíkum breytingum. En ég bara bendi á þennan gríðarlega kostnað sem verður vegna þess hversu langan tíma tekur hjá okkur að afgreiða umsóknir. Hver einstaklingur sem bíður, og þeir eru langt yfir þúsund, kostar 350.000 kr. á hverjum mánuði.


Ræðumaður: Bjarni Benediktsson

Virðulegi forseti. Varðandi heildargjöldin er maður nú fljótur að finna það hér, það er strax á bls. 3. Heildargjöldin eru 1.394 milljarðar eða ég ætti að segja 1.395 vegna þess að þetta eru 1.394,8.

Varðandi kjarasamninga og frumvarp um stöðu ríkissáttasemjara hef ég talað fyrir því í mjög mörg ár að við myndum styrkja umgjörð embættisins og reyndar stendur það í stjórnarsáttmála að að því skuli stefnt. Ég er ekkert að draga fjöður yfir það að þetta mál hefði átt að klárast á vorþinginu, að mínu áliti. Það var þá sem málið var heitt, það var þá sem við vissum um hvað málið snerist, þá var allt þingið með góðri meðvitund um það á hvaða atriði hafði reynt, þá var málið sem sagt lifandi og hafði farið fyrir dómstóla og þar höfðu komið fram skýringar á túlkun ákvæða sem mikla þýðingu hafa. Fyrir mér var verkefnið tiltölulega einfalt. Þar fyrir utan hefði ég talið að ef ætti að hafa samráð um þetta efni þá þyrfti það ekki að taka mjög langan tíma og ef ekki hefur neitt þokast í því samráði núna þegar komið er fram í septembermánuð þá veit ég ekki hvaða vonir eru til þess að eitthvað leysist með frekara samráði til áramóta. En öllu skiptir auðvitað að málið er á þingmálaskrá.

Það á að leggja mat á áhrif allra frumvarpa og þar á meðal frumvarpið eða þingsályktunartillöguna sem myndi innleiða viðkomandi Evrópusambandsgerð sem hv. þingmaður vísar til um ETS og þegar það áhrifamat fer fram, ef til þess kemur, mun reyna á það hvort þessar tölur sem fleygt hefur verið fram í umræðunni eru réttar um áhrif á skipafélögin. En auðvitað er það þannig að ríkissjóður hefur öll færi á að nota tekjur af þessu sama kerfi til að styðja við orkuskipti hjá fyrirtækjunum.


Ræðumaður: Bjarni Benediktsson

Virðulegi forseti. Varðandi þessa síðustu spurningu myndi ég segja að fólkið sem við ættum að hafa mestar áhyggjur af vegna verðbólgunnar í augnablikinu séu einmitt þeir sem eru með mjög íþyngjandi húsnæðisvexti. Það þarf að fylgjast mjög vel með því hvernig endurfjármögnun lána mun eiga sér stað þegar lán koma til endurskoðunar og með þessu er fylgst í Seðlabankanum og við eigum um það samtal í fjármálastöðugleikaráði. Þetta er hópur sem á mest undir því að verðbólgan komi áfram niður og vextir sömuleiðis. Það mun laga þá stöðu að nýju. Þó eru vaxtagjöld í dag sem hlutfall af ráðstöfunartekjum lægri heldur en þau hafa verið að jafnaði síðustu 20 ár, sem er dálítið merkileg staðreynd, en vaxtagjöldin eru mjög íþyngjandi fyrir marga, sérstaklega þá sem eru með óverðtryggð lán sem voru ekki venjan á þessu tímabili sem ég er að vísa til.

Þegar borið er saman skattkerfið á Íslandi við önnur lönd og við tökum með í reikninginn framlög til lífeyrissjóða er auðvitað mjög ósanngjarnt að gera það gagnvart þjóðum sem eru ekki með sjálfbærar lífeyrissjóðsskuldbindingar, þ.e. þjóðir sem eru ekki að leggja til hliðar vegna framtíðarinnar, eru með ófjármögnuð lífeyrisloforð inn í framtíðina, eru sum hver með gegnumstreymiskerfi, þau eru bara ekki samanburðarhæf við Ísland. Það er ekki hægt að taka skattkerfið okkar með öllum framlögum inn í lífeyrissjóði og bera það saman við lönd sem eru með ósjálfbært módel. Ég verð að segja í þessu samhengi að ég hef verulegar áhyggjur af mörgum Evrópuþjóðum sem eru með útistandandi ófjármögnuð loforð til heilu kynslóðanna af fólki sem nú er að nálgast starfslokaaldur og lýðfræðilega þróunin í viðkomandi löndum er öll öfug; það eru færri og færri á vinnumarkaði á móti þeim sem eru að fara á lífeyrisaldur og öll loforðin eru ófjármögnuð. Ég vil ekki bera okkur saman við slík ríki.


Ræðumaður: Bjarni Benediktsson

Virðulegi forseti. Ég veit ekki hvert hv. þingmaður er að fara um það að ég hafi sagt að enginn skilji neitt í fjárlögunum. Það er einn þingmaður sem stóð upp og sagðist ekki skilja neitt í neinu og ég sagði bara: Ég finn til með þingmanninum, þetta er dálítið flókið mál. Svo er ég bara að eiga skoðanaskipti við fólk. Er fólk orðið eitthvað viðkvæmt fyrir því í þingsal að við skiptumst á skoðunum um það hvernig málum er stýrt hérna í landinu? Eru menn orðnir viðkvæmir fyrir því í þingsal? Öðruvísi mér áður brá.

Hér segir hv. þingmaður að hagvöxtur á mann sé meiri í nágrannaríkjunum heldur en á Íslandi. Þá vil ég bara segja það að hagvöxtur á mann hefur verið lækkandi hjá þróuðum ríkjum undanfarin ár og það hefur verið mikil áskorun fyrir okkur að sjá hagvöxt á mann vaxa undanfarin ár og mestur hefur vöxtur í landsframleiðslu verið vegna aðflutnings fólks. Við settum okkur markmið, eins og ég rakti aðeins í ræðu í gær, fyrir tíu árum síðan, um að auka hagvöxt á mann. Við höfum ekki náð þeim markmiðum að fullu en við höfum hækkað á lista ríkja OECD á þennan mælikvarða um fimm sæti. Þegar hér er komið upp í ræðustól og talað um að hagvöxtur á mann sé lítill á Íslandi þá er það alger misskilningur. Við erum í níunda sæti þjóða OECD yfir mestan hagvöxt á mann, sem er frábær árangur. Við erum á topp tíu listanum og það er ástæða þess að við getum gert kröfu um þau miklu lífskjör sem hér eru og geta verið áfram og við erum að hækka á þessum lista. Það er auðvitað auðvelt að koma hingað upp og segja við fjármálaráðherra: Af hverju erum við ekki efst í heimi? Ja, við erum á topp tíu listanum á þennan mælikvarða og getum verið mjög stolt af því og erum öfunduð í öðrum löndum af því hversu mikil verðmæti eru framleidd á hvern Íslending á hverjum degi í þessu góða landi. Þetta er það sem ég vildi segja af þessu tilefni.


Ræðumaður: Bjarni Benediktsson

Virðulegi forseti. Ég get haldið áfram að tala um þetta sama. Auðvitað hafa ríkisfjármálin áhrif og þau skipta máli í tengslum við þróun efnahagsmála. Það er akkúrat það sem ég er að segja. Mestu skiptir að ríkisfjármálin vinni ekki gegn peningastefnunni. Ég er að færa fyrir því rök að við höfum verið, m.a. með því að bæta afkomubatann, sem er líklega sögulegt met á Íslandi, að taka auknar tekjur til ríkisins og láta það bæta afkomuna en ekki láta það renna allt út í ný útgjöld. Þannig stöndum við með aðgerðum Seðlabankans sem ber aðalábyrgðina á því að halda aftur af verðlagsþróun í landinu, þ.e. verðlagshækkunum, á hverjum tíma.

Hér er spurt hvernig einstakar aðgerðir eiga að gagnast. Það skiptir máli, t.d. á íbúðamarkaði, að það sé ekki skortur á þeim hluta íbúðamarkaðarins sem stjórnvöld hafa ákveðið að styðja við og byggja upp þegar eftirspurnin er meiri en framboðið. Þær kerfisbreytingar sem við höfum gert undanfarin ár með húsnæðisbótakerfinu, með almennu íbúðunum, stofnstyrkjunum og öðrum slíkum úrræðum — ja, við höfum náð að leiða fram miklar breytingar og ég vil meina að þær hafi verið til góðs. Að þessu sinni erum við að stórauka við fjármögnun á stofnframlögum til að byggja almennar íbúðir og það hefur áhrif. Það að draga úr útgjöldum hefur áhrif. — Hv. þingmaður er hættur að hlusta þannig að ég er hættur að tala.


Ræðumaður: Bjarni Benediktsson

Virðulegi forseti. Það er nú ekki annað hægt að finna bara til með hv. þingmanni sem botnar lítið í þessu og ég veit ekki …  Hann segist lítið botna í hlutunum, segir það hér sjálfur.   Vonandi kemur hv. þm. Logi Einarsson hér upp  von bráðar. En þetta er nú bara þannig að aðgerðir ríkisstjórnarinnar í fyrra skiptu verulega miklu máli og sömuleiðis aðgerðir ríkisstjórnarinnar í sumar þegar við boðuðum til að mynda að bætt yrði í fjárstuðning við byggingu nýrra íbúða. Það skiptir verulega miklu máli enda hefur tekist að stöðva hækkun á íbúðaverði á Íslandi og það hefur reyndar orðið raunlækkun á íbúðaverði undanfarið ár. Við erum sömuleiðis að boða það að við ætlum að flýta upptöku fjármálareglna sem sýnir vilja til aukins aðhalds. Við höfum verið að ræða í dag þessar 17 milljarða kr. aðhaldsaðgerðir sem eru meira á útgjaldahliðinni  en við höfðum áður gert ráð fyrir. Þetta skiptir máli í baráttunni við verðbólgu. En ef hv. þingmaður heldur að það séu ríkisfjármálin sem ráði verðbólgunni í landinu þá er það mikill misskilningur. Og ef fólk heldur almennt að ríkisfjármálin séu eina tólið til þess að berjast gegn verðbólgu þá er það líka misskilningur. Ef menn vilja að hér séu teknar ákvarðanir sem stjórna verðbólgunni í landinu þá þurfum við að færa vaxtaákvörðunarvaldið hingað af því að það er eitt helsta tólið sem við höfum til að hafa áhrif á þróun verðbólgunnar.

Var staðan vanmetin? Ég get alveg haldið að hún hafi verið vanmetin, já, miðað við yfirlýsingar sem voru gefnar fyrir í kringum ári síðan. Mér fannst látið í það skína að menn væru hættir að hækka vexti, að það væri óþarfi að halda áfram. Mér fannst látið í það skína að hér hefðu verið gerðir ábyrgir kjarasamningar sem seinna kom í ljós að voru umfram framleiðnivöxt í landinu. Þannig að já, ég held að að einhverju leyti sé hægt að færa rök fyrir því, sem hv. þingmaður spyr hér um, hvort staðan hafi eitthvað verið vanmetin.  En ef við skoðum afkomubata ríkissjóðs þá er alveg augljóst að ríkisfjármálin hafa staðið með því að lækka verðbólgu.


Ræðumaður: Bjarni Benediktsson

Virðulegi forseti. Það er enginn útúrsnúningur hér heldur er ég bara að vekja athygli á þeirri staðreynd að við hækkum bætur almannatrygginga í upphafi árs til samræmis við vænta verðbólgu. Það hefur gerst sögulega að verðbólgan hefur reynst vera lægri heldur en við höfum ákveðið að hækka bætur almannatrygginga um áramót. Sömuleiðis hefur það gerst, eins og hv. þingmaður segir, að verðbólgan er hærri. Dæmi um það hafa verið á undanförnum árum og þá höfum við á miðju ári gripið til sérstakra viðbótarhækkana til að leiðrétta þann mun sem orðinn er á raunverðbólgunni og þeirri verðbólgu sem við höfðum gert ráð fyrir um áramót. Þannig höfum við tryggt að bætur almannatrygginga hafa haldið í við verðlag en lögin gera ekki ráð fyrir því að við gerum annað en að breyta þessari tölu einu sinni á ári. Við skulum bara taka það til sjálfstæðrar skoðunar hvernig það t.d. hefur komið út á þessu ári eða uppsafnað yfir síðustu tvö, þrjú ár. Það þykir mér sjálfsagt að gera vegna þess að það er okkar ásetningur að tryggja að bæturnar rýrni ekki að raungildi. Síðan er það allt önnur saga að sumir hér í þinginu vilja meina að við ættum að hafa einhverjar aðrar viðmiðunarreglur, eins og t.d. þá að láta bætur almannatrygginga hækka til jafns við hækkun lægstu launa í kjarasamningum, nú eða til samræmis við launavísitölu, og ýmsar slíkar hugmyndir hafa verið hér á lofti. En lögin eru eins og þau eru í dag og við teljum að við séum að fullu að framkvæma lögin í samræmi við löggjafarviljann og umræða um að það myndi koma betur út fyrir bótaþega að fylgja hinni reglunni, sem er eins konar eftiráuppgjör, stenst ekki skoðun að mínu áliti.




Ræðumaður: Bjarni Benediktsson

Virðulegi forseti. Það er eiginlega þannig að þessi munur er þeim sem fá bætur frá almannatryggingum í hag vegna þess að segja má að þær fjárhæðahækkanir sem hv. þingmaður er að vísa til, þær horfa aftur í tímann og eru eins og uppgjör við fortíðina á meðan að hækkanir vegna almannatrygginga horfa fram í tímann og sjá fyrir verðbólgu næsta árs og hækka bæturnar fyrir fram um þá fjárhæð sem við væntum að verði hækkun á verðlagi á komandi ári. Þannig að það væri mikill skaði fyrir bótaþega almannatrygginga ef við færðum þetta til samræmis við aðrar hækkanir sem eru eftiráhækkanir.


Ræðumaður: Bjarni Benediktsson

Virðulegur forseti. Samningar á vinnumarkaði á Íslandi eiga ekki að snúast um kröfugerð á íslenska ríkið. Aðilar á vinnumarkaði eiga að semja um kaup og kjör sín í milli án aðkomu ríkisins. Reyndar er það skrifað út í lög að það er ólöglegt að hafna gerð kjarasamninga með vísan til þátta sem ekki hafa með kjarasamninginn sjálfan að gera. En hv. þingmaður eins og margir aðrir vilja þvæla þessu öllu saman í sömu skál og grauta þessu þannig til að það sé á ábyrgð ríkissjóðs að semja við hinn almenna vinnumarkað. Það er bara einfaldlega ekki þannig.

Hins vegar hefur ríkisstjórnin stutt við gerð ábyrgra kjarasamninga með aðgerðum sem samrýmast stefnu stjórnarinnar, eins og við erum í dag að gera með uppbyggingu nýrra íbúða með því að gera breytingar á tekjuskattskerfinu. Nýtt lægsta þrep tekjuskattskerfisins er afurð af samtali en stefnan var sú að lækka tekjuskatt, sömuleiðis þær breytingar á tekjuskattskerfinu sem ég hef hér rakið. Þannig að ríkisstjórnin er með góða sögu að segja af samskiptum sínum við vinnumarkaðinn um stanslausan kaupmátt launa ár eftir ár. Vöxturinn hefur verið stanslaus á hverju ári í tíu ár. Í augnablikinu er þessari stöðu ógnað hins vegar af verðbólgutölunum og það ber að taka alvarlega og verst er staða þeirra sem eru með há húsnæðislán. Ekkert hagsmunamál er stærra fyrir þann hóp en það að við náum tökum á verðbólgunni og þess vegna er skynsamlegt að beita aðhaldssömum aðgerðum eins og t.d. þeim að hagræða um 17 milljarða í ríkisfjármálum. Það mun skila sér beint í baráttunni gegn verðbólgu.

Ég hafna því algerlega sem hér er haldið fram, að þessir 17 milljarðar muni skerða velferðarþjónustuna í landinu. Það er af og frá og ekki nokkur einasta innstæða fyrir því, eða að þessir 17 milljarðar muni á endanum endurspeglast í hærri launakröfum á vinnumarkaði. Þetta er bara einhver útópísk hugmynd sem á sér enga innstæðu, gripin úr lausu lofti og hefur ekkert erindi inn í umræðuna. Algjör tilbúningur sem hefur engin tengsl við raunveruleikann. Hér er vísað til norræna módelsins, gerum bara endilega meira að því að bera kjör íslenskra launamanna við þau sem eru á Norðurlöndunum  og þá munu menn sjá hversu vel við erum stödd á Íslandi.

Forseti vill minna á að þó að gefinn hafi verið rýmri ræðutími í andsvörum og svörum þá er hann ekki ótakmarkaður.


Ræðumaður: Bjarni Benediktsson

Virðulegi forseti. Það dugar lítt í málefnalegri umræðu um fjárlagafrumvarpið að koma með einhverja frasa eins og að velferðin sé sett á ís sem engin innstæða er fyrir, ekki ein einasta innstæða. Varðandi aðhaldsaðgerðir ríkissjóðs þá erum við sérstaklega að hlífa framlínufólkinu eins og því fólki sem hér er sérstaklega vísað til, þ.e. við höfum ekkert efni á því að fækka fólki í heilbrigðiskerfinu og erum ekki að því, eða hjá löggæslunni og erum ekki að því. Við förum hins vegar fram á það að ríkissjóður finni leiðir til að gera betur, til að nýta fjármagn betur á hverju ári, nákvæmlega eins og heimilin eru að gera og allt atvinnulífið á Íslandi er að gera.

Það er gert lítið úr því að hér sé komið fram með 17 milljarða hagræðingaraðgerðir. Þetta er jafngildi þess að segja: 17 milljarðar skipta bara engu máli í stóra samhengi hlutanna. Þetta er að tala með óábyrgum hætti um opinber fjármál. Það er ekki endalaust til, hv. þingmaður. Peningarnir spretta ekki á trjánum á Íslandi. Þeir koma úr vasa launafólks og fyrirtækjanna í landinu og ríkissjóður á ekki sjálfstæðan rétt til þess að hækka skattgreiðslur fólks og fyrirtækja í þeim tilgangi að auka millifærslurnar, eins og hv. þingmaður boðar gjarnan. Það er ekki þannig að fólkinu í landinu verði enn betur borgið með því að ríkið taki meira til sín og sjái um það fyrir fólkið í landinu að dreifa fjármununum að nýju, vegna þess að fólkið sem er hér inni þykist oft og tíðum vita langbest hvernig jafnréttinu verði best útdeilt eða réttlætinu.

Varðandi kjarasamninga hefur ríkisstjórnin mjög góða sögu að segja: Kaupmáttur launa hefur vaxið stöðugt undanfarin tíu ár, stöðugt, á hverju ári. Hvað er það sem forseti ASÍ var núna nýverið, í vikunni, að segja? Aðalmál verkalýðshreyfingarinnar á Íslandi er að sjá kaupmátt launa vaxa.  Og ríkisstjórnin hefur verulega góða sögu að segja. Ekkert mál skiptir jafn miklu fyrir launþegana í landinu eins og að verðbólgan komi aftur niður og við erum á góðri leið í því verkefni.


Ræðumaður: Birgir Ármannsson

Eins og forseti gat um í upphafi fundar er gert ráð fyrir því að andsvarareglur verði víkkaðar vegna ræðu hæstv. fjármálaráðherra. Munu því fimm hv. þingmenn, fulltrúar allra stjórnarandstöðuflokkanna, komast að og andsvarareglurnar verða með þeim hætti að hvert svar og hvert andsvar má standa í allt að tvær mínútur.


Ræðumaður: Bjarni Benediktsson

Virðulegi forseti.  Ég mæli hér fyrir frumvarpi til fjárlaga fyrir árið 2024 sem er 1. mál 154. löggjafarþings. Samkvæmt 42. gr. stjórnarskrárinnar ber að leggja frumvarp til fjárlaga fyrir Alþingi þegar það kemur saman og í 25. gr. þingskapalaga segir að frumvarpið skuli lagt fram á fyrsta fundi haustþings. Fjárlagafrumvarpið er byggt á grundvelli fjármálaáætlunar fyrir árin 2024–2028 sem lögð var fram og samþykkt á síðasta vorþingi.

Virðulegi forseti. Ég fjallaði um það hér í ræðustól í gær að íslenskt samfélag er á flesta mælikvarða á mikilli siglingu. Ekkert Evrópuríki sem tölur ná til hafði meiri hagvöxt á fyrri helmingi ársins. Atvinnuleysi er hverfandi og starfandi fólki hefur fjölgað um meira en 30.000 frá síðari hluta ársins 2020. Mikill gangur er í helstu útflutningsgreinum og ný fyrirtæki verða til, vaxa og dafna. Fólk flytur til landsins í þúsundatali til að vinna og freista gæfunnar. Laun hafa hækkað mikið og kaupmáttur verið varinn enn frekar með breytingum á sköttum, skattalækkunum og mikilli aukningu í bótakerfi almannatrygginga, húsnæðisbætur, vaxtabætur og nýtt og öflugra barnabótakerfi. Áfram mætti lengi telja.

Það er mikill sláttur í hagkerfinu og fylgifiskur þess birtist m.a. óhjákvæmilega í spennu í hagkerfinu og verðbólgu. Það er ekki séríslenskt vandamál en við verðum að hafa það í huga að þetta er ástand, verðbólgan, sem snertir hvert einasta heimili í landinu.

Markmiðið liggur því í augum uppi. Við þurfum að vinna okkur í átt að meiri stöðugleika að nýju og með skynsamlegri hagstjórn er hægt að ná því markmiði. Ríkisfjármálin styðja við peningastefnuna eins og hún er framkvæmd en Seðlabankinn vinnur nú að því að ná verðbólgunni niður og hafa vextir verið hækkaðir ítrekað í þeim tilgangi.

Augljóst er að við þessar aðstæður er ríkisfjármálunum beitt með öðrum hætti en gert var í heimsfaraldrinum. Við höfum einsett okkur að bæta afkomu nú en þá leyfðum við afkomunni að versna vegna þess að við vildum standa með heimilum og fyrirtækjum og við trúðum því að við værum að glíma við tímabundið ástand og að afkoma ríkissjóðs myndi lagast á ný þegar ástandið væri yfir staðið. Það er akkúrat þannig sem hlutirnir eru að ganga eftir. Reyndar er afkoman að batna langt umfram það sem bjartsýnustu spár gerðu ráð fyrir.

Í frumvarpi vegna ársins 2024 endurspeglast áframhaldandi afkomubati umfram fyrri áætlanir og hér birtast líka aðgerðir sem sýna vilja ríkisins til að vinna gegn verðbólguþrýstingnum. Að auki við betri afkomu ráðumst við í sérstakt aðhald í ríkisútgjöldum. Í fjármálaáætlun var aðhaldsaðgerðum stillt nokkuð dreift á milli tekju- og gjaldaliða en við höfum ákveðið að fara fram á meira aðhald á gjaldahliðinni. Við teljum að það muni skila meiri árangri í þessum tilgangi sem ég hef hér verið að nefna. Það viðbótaraðhald nemur á annan tug milljarða á komandi ári.

Þannig er gert ráð fyrir hagræðingu í launakostnaði upp á 5 milljarða kr. Það mun því koma til talsverðrar fækkunar stöðugilda í ríkiskerfinu, bæði í gegnum starfsmannaveltu og eftir atvikum með uppsögnum. Vörður verður þó áfram staðinn um framlínustarfsemi, m.a. á sviði heilbrigðismála, löggæslu, dómstóla og menntunar. Við teljum að þar sé ekkert svigrúm fyrir slíkar aðgerðir.

Sömuleiðis lækkum við önnur rekstrargjöld á borð við ferðakostnað og leggjum áherslu á enn hagkvæmari opinber innkaup, en stefnt er að um 4 milljarða hagræðingu með þeim aðgerðum. Við höfum þegar náð verulega góðum árangri á þessu sviði á undanförnum árum. Notendum island.is hefur fjölgað mjög ört og við erum nú komin upp í 5 milljónir heimsókna á ári sem er gríðarlega mikil breyting og tækifærin eru hvarvetna í opinbera geiranum til að nýta stafvæðingu lausna til að auka aðgengi að opinberri þjónustu og auka skilvirkni á sama tíma.

Við aukum aðhald innan ráðuneytanna, föllum frá verkefnum sem áður höfðu verið fyrirhuguð og þannig batna afkomuhorfurnar. Með þessu er stefnt að viðbótar 8 milljarða hagræðingu. Þessar aðgerðir verða eflaust krefjandi víða í ríkiskerfinu en við höfum náð miklum árangri undanfarin ár sem auðveldar verkið til muna.

Aftur: Stafvæðingin hefur gengið vonum framar en landsmenn geta nálgast þjónustu sem áður kostaði pappír, peninga og bílferðir með örfáum smellum. Augljóst er að yfirbyggingin á að geta minnkað og áherslurnar breyst í takt við tímann án þess að það bitni á þjónustu við fólkið í landinu. Fólk og fyrirtæki úti um allt í samfélaginu eru sífellt að leita leiða til að gera meira fyrir minna og að sjálfsögðu hlýtur ríkið og hið opinbera í heild að gera slíkt hið sama.

Virðulegur forseti. Ríkissjóður hefur staðið gegn vexti eftirspurnar og verðbólgu síðastliðin tvö ár og ætlunin er að svo verði enn á næsta ári. Gert er ráð fyrir að heildartekjur verði 1.349 milljarðar kr. eða 29,8% af vergri landsframleiðslu. Heildargjöld ríkissjóðs eru hins vegar áætluð 1.395 milljarðar eða 30,8% af vergri landsframleiðslu. Að frátöldum vaxtagjöldum er áætlað að frumgjöld verði 1.284 milljarðar kr. á næsta ári eða 28,4% af vergri landsframleiðslu. Gangi það eftir verða frumgjöldin orðin sambærileg að umfangi og þau voru árið 2019. Af þessu leiðir að 48 milljarða kr. halli er áætlaður á heildarafkomu á næsta ári en það er um 1% af vergri landsframleiðslu og hefur afkoman ekki verið betri síðan 2018. Ég verð að segja að þetta er töluvert mikill áfangi, hann er að nást fyrr heldur en að við höfðum haft vonir um.

Þá er áætlað að frumjöfnuður ríkissjóðs,  þ.e. afkoman án vaxtagjalda og -tekna, verði jákvæður um rúmlega 28 milljarða á næsta ári. Raunar var frumjöfnuður þegar orðinn jákvæður í fyrra nokkrum árum á undan áætlun en batinn milli áranna 2021 og 2022 nam um 190 milljörðum kr. Það var 190 milljarða kr. bati á frumjöfnuði á milli áranna 2021 og 2022. Ég þori að fullyrða að það eru ekki mörg dæmi í hagsögu Íslands þar sem jafn mikill bati hefur átt sér stað milli ára.

Stjórnvöld eru nú vegna alls þessa í raunhæfri stöðu til að ná fram jákvæðum heildarjöfnuði ríkisins áður en langt um líður. Tölurnar sýna, svo ekki verður um villst, skýra áherslu á að bæta stöðugt afkomuna og leggja þannig lóð á vogarskálar aukins stöðugleika í samfélaginu öllu. Á nýju ári verði lögð áhersla á að vöxtur útgjalda verði hægari en vöxtur landsframleiðslunnar þannig að frumgjöld sem hlutfall af landsframleiðslu fari lækkandi. Af þessu leiðir áhersla á bætta nýtingu fjármuna og forgangsröðun verkefna innan fyrirliggjandi útgjaldaramma.

Við forgangsröðum þannig í þágu þess sem mestu máli skiptir. Heilbrigðisþjónustu, húsnæðisuppbygging, varðstaða um kaupmátt fólks og stuðningur við sívaxandi nýsköpun og samfélag eru grundvallarmál í frumvarpinu.

Framlög til heilbrigðismála vega þyngst en framlögin verða um 385 milljarðar kr. á næsta ári. Heilbrigðiskerfið er áfram byggt upp af myndugleik en bygging nýs Landspítala er langstærsta einstaka framkvæmdin í frumvarpinu. Þannig verði fjárveiting til verkefnisins aukin um 10,5 milljarða og verður þá tæplega 24 milljarðar á nýju ári. Sömuleiðis höldum við áfram að auka framlög til reksturs heilbrigðisstofnana og hjúkrunarrýma auk þess sem framlög til sjúkratrygginga aukast vegna nýs samnings við sérgreinalækna sem náðist nú í sumar. Það var mikilvægur og góður áfangi.

Félags-, húsnæðis- og tryggingamál eru næststærsti útgjaldaliðurinn en þau nema 325 milljörðum í frumvarpinu. Það er forgangsmál þessarar ríkisstjórnar að létta skrefin inn á fasteignamarkað en þar skiptir framboð mestu máli samhliða áframhaldandi lækkun verðbólgu og vaxta. Nýbyggðum íbúðum hefur fjölgað umtalsvert á þessu ári og enn er mikill kraftur í byggingu nýs íbúðarhúsnæðis sem er við sögulegt hámark í dag.

Mikilvægt er að kröftug uppbygging haldi áfram. Þar spila sveitarfélög lykilhlutverk en ríkið mun áfram leggja sitt af mörkum með tvöföldun stofnframlaga til uppbyggingar leiguíbúða innan almenna íbúðakerfisins. Markmiðið er að í stað þess að 500 íbúðir verði byggðar árlega árin 2024 og 2025 með stuðningi ríkisins verði þær 1.000 á ári. Ég verð að segja að við ættum mögulega frekar að hafa áhyggjur af því að við höfum framkvæmdagetuna til þess að hrinda byggingu allra þessara íbúða í framkvæmd frekar en að það verði skortur á fjármögnun ríkissjóðs vegna þess að hún hefur með þessu verið vel tryggð. Næsta áskorun er að tryggja að framkvæmdirnar geti farið fram og þar leika auðvitað sveitarfélögin og allir þessir ferlar,  frá áformum að byggingu íbúðarhúsnæðis að verklegum framkvæmdum, leika þar lykilhlutverk. Við munum sömuleiðis horfa til frekari lánsfjárheimilda til hlutdeildarlána í samræmi við þetta markmið en gert er ráð fyrir að áætlanir vegna lánveitinga verði endurmetnar við 2. umræðu frumvarpsins.

Það er dálítið snúið mál að áætla nákvæmlega þörfina fyrir lánveitingar til Húsnæðissjóðs þegar gengið er frá fjármálaáætlun að vori til. Þess vegna er mikilvægt að við höfum augun á þessum þætti málsins fram eftir haustinu og erum komin nær árinu 2024 þegar við tökum endanlegar ákvarðanir í því efni.

Virðulegur forseti. Stjórnvöld hafa lagt mikla áherslu á að bæta kjör og verja kaupmátt fólks undanfarin ár og það hefur gengið betur en víðast hvar, enda hafa kjör fólks rýrnað víða í nágrannaríkjum okkar á sama tíma og kaupmáttur launa á Íslandi hefur verið varinn. Hér skipta umtalsverðar skattalækkanir máli sem hafa m.a. falist í því að gera breytingar á viðmiðunarfjárhæðum milli ára á persónuafslætti og þrepamörkum í tekjuskattskerfinu. Við sjáum hvernig það kemur út á næsta ári en það verkar með þeim hætti að skattkerfið stendur með launafólki og kemur í veg fyrir skattskrið sem var afar mikið gagnrýnt vegna þess hvernig persónuafsláttur áður fylgdi vísitölu neysluverðs. En að auki við umtalsverðar skattalækkanir og breytingar í þágu launþega hefur áherslan hér á landi ekki síst verið á bótakerfin. Þannig var tekin sérstök ákvörðun um að hækka bætur umfram hækkun í fjárlögum um mitt ár 2022 og á yfirstandandi ári, 2023, til að mæta áhrifum verðbólgu. Í byrjun næsta árs tekur seinna skrefið í nýju barnabótakerfi gildi. Breytingarnar hafa verið innleiddar undanfarin tvö ár og hafa tryggt 3.000 fleiri fjölskyldum barnabætur en raunin hefði verið í óbreyttu kerfi. Nýju fyrirkomulagi fylgir einnig töluvert hagræði því auk þess sem stuðningur er efldur með hækkun fjárhæða, minni skerðingum og lægri jaðarsköttum, verða teknar upp samtímagreiðslur barnabóta sem er mjög mikið hagsmunamál fyrir barnafjölskyldur. Þetta var ekki gott kerfi sem við höfum haft til þessa þar sem foreldrar barna sem fæddust t.d. í janúar þurftu að bíða fram yfir næstu áramót til að sjá stuðningsgreiðslurnar frá ríkinu þar sem staðan var einungis tekin einu sinni á ári. Þetta eitt og sér er stórmál í nýja barnabótakerfinu sem ríkisstjórnin hefur fengið hér samþykkt sem lög og síðara skref innleiðingarinnar tekur gildi um næstu áramót.

Í fjárlagafrumvarpinu er áfram lögð áhersla á stuðning við rannsóknir, þróun og nýsköpun og nema heildarframlög til þeirra verkefna 27 milljörðum kr. Framlögin standa í stað milli ára en þau hafa aukist verulega undanfarin ár. Þessi stuðningur hefur þegar borið ríkulegan ávöxt. Hefur störfum í hátækni- og hugverkaiðnaði fjölgaði umtalsvert síðastliðin þrjú ár. Fjárfesting vísisjóða í frumkvöðlafyrirtækjum hefur stóraukist og við sjáum að útflutningstekjur sem tengjast þessum greinum og þessum geirum eru farnar að vaxa verulega.

Ég nefndi það í ræðu minni í gær að þegar frumkvöðlar á Vestfjörðum seldu íslenskt hugvit fyrir hátt í 200 milljarða kr. sagði stofnandinn að í dag væri líklega hvergi betra að vera með nýsköpunarfyrirtæki en einmitt hér á landi. Ég verð bara að segja að í þessari yfirlýsingu kristallast það samfélag sem við höfum stefnt að því að byggja upp með þessum auknu stuðningsgreiðslum, með því að efla samkeppnissjóðina, með því að laga skattumhverfið, með því að koma á fót stuðningssjóðum eins og t.d. fjárfestingarsjóðunum Kríu, Lóu og öðrum slíkum. Með þessu höfum við sýnt í verki viljann til að standa með fólki sem vill láta til sín taka og hrinda góðum hugmyndum í framkvæmd allt frá því að þær eru á rannsóknarstigi yfir í að þær komast á tækniþróunarstig og úr þeim verða hugmyndir að fyrirtækjum sem þurfa fjármagn á meðan látið reyna á markaðsmöguleika hugmyndarinnar. Við höfum á undanförnum tveimur til þremur árum séð hvert fyrirtækið á eftir öðru vaxa í þessu nýja umhverfi, þessum nýja jarðvegi sem við höfum skapað með auknum stuðningi ríkisins. Þetta er góð fjárfesting til framtíðar.

Það er sérstaklega ánægjulegt að samhliða þessum aukna stuðningi ríkisins er að losna um fjármagn annars staðar í hagkerfinu vegna þess að lífeyrissjóðir eru farnir að fjárfesta í þessum geira langt umfram það sem áður tíðkaðist og þannig hefur aðgengi að fjármagni fyrir þá sem eru að koma á fót nýjum fyrirtækjum á þessu sviði stórbatnað.

Af öðrum stórum útgjaldamálum má nefna málefni útlendinga, umsækjenda um alþjóðlega vernd og flóttafólks. Þar er áætlað að framlögin á næsta ári verði um 15,3 milljarðar en um er að ræða 7 milljarða hækkun á raunvirði milli ára.

Undanfarin ár höfum við veitt ríflega hvata til orkuskipta með skattaívilnunum fyrir ýmis rafknúin farartæki. Fyrir vikið erum við meðal fremstu þjóða heims í rafbílavæðingu. Slíkum stuðningi verður haldið áfram á nýju ári en í fjármálaáætlun síðasta vor var ákveðið að færa stuðninginn af tekjuhliðinni yfir á útgjaldahliðina. Umhverfis-, orku- og loftslagsráðherra verður þannig gert kleift að útfæra stuðninginn með hnitmiðaðri hætti þannig að áframhaldandi góður árangur náist í málaflokknum. Um 7,5 milljarðar kr. renna í Orkusjóð á nýju ári í þessum tilgangi.

Fjárfestingarframlög til samgönguframkvæmda munu aukast um 2,4 milljarða milli ára og 1,3 milljarða aukning í rekstrarframlögum rennur til eflingar háskólastigsins, m.a. til að auka samkeppnishæfni í alþjóðlegum samanburði. Þá á að fjölga nemendum í starfs- og tækninámi á framhaldsskólastigi, eftir allt saman fjárfestingar til framtíðar.

Undirbúningur vegna heildarendurskoðunar á örorkulífeyriskerfinu heldur áfram á árinu 2024. Stutt verður við innlenda framleiðslu á korni og kaup björgunarskipa fyrir Slysavarnafélagið Landsbjörgu verða styrkt. Helmingshækkun verður á stuðningi við einkarekna fjölmiðla á milli ára og framlög til varnarmála eru aukin, m.a. til að standa að sameiginlegum tímabundnum verkefnum í Úkraínu.

Gert er ráð fyrir að vaxtagjöld nemi um 111 milljörðum kr. Greidd vaxtagjöld eru þó umtalsvert minni. Ég ætla aðeins að staldra við umræðu um vaxtagjöld ríkissjóðs að gefnu tilefni. Það er eðlilegt að við veltum því fyrir okkur hvað það kostar ríkissjóð að skulda. Í þessu sambandi ætla ég að byrja á því að nefna að fyrir ekki mörgum árum síðan tókum við ákvörðun um það hér á Alþingi að nota alþjóðlega reikningsskilastaðla til þess að sýna fullt gagnsæi í opinberum fjármálum. Það innifelur m.a. það að við reiknum til vaxtagjalda þá vexti sem eru að safnast upp vegna ófjármagnaðra lífeyrisskuldbindinga. Við gerum ráð fyrir því að á næsta ári þá sé sú fjárhæð, einungis vegna ófjármagnaðra lífeyrisskuldbindinga, reiknuð stærð í kringum 20 milljarða eða rétt um 18 milljarða. Þannig að þegar við skoðum þessa tölu, 111 milljarða kr. í vaxtagjöld í fjárlagafrumvarpinu, þá er mikilvægt að gera sér grein fyrir því að á bak við þá tölu eru ýmsar reiknaðar stærðir og verðbætur sem ekki koma til gjalda á næsta ári. Greidd vaxtagjöld á næsta ári eru umtalsvert lægri eða 58,8 milljarðar, ekki 111. Heildartalan innifelur þannig m.a. reiknuð gjöld sem ekki koma til greiðslu á árinu.

Ég vil halda því til haga að við höfum sýnt varfærni og það er skynsamlegt og það eykur gagnsæi um opinber fjármál að draga þessar tölur fram. En þetta þarf að hafa í huga þegar við erum að bera saman vaxtagjöld milli Íslands og annarra ríkja sem hafa ekkert fyrir því að velta fyrir sér reiknuðum vöxtum af loforðum um lífeyrisgreiðslur til framtíðar.

Gjaldfærðir vextir lækka á milli ára miðað við núverandi áætlun. En auðvitað er það aðalatriðið í þessu máli og það er ástæðan fyrir því að ég hef talað hér fyrir fjármálareglum, skuldareglu, fyrir því að við legðum áherslu á að halda skuldunum lágum. Ég hef verið að vekja athygli á því hversu miklu betur stödd við erum í skuldahlutföllum heldur en á horfðist fyrir stuttu síðan. Ástæðan fyrir öllu þessu er sú að við þurfum að hafa augun á skuldahlutföllum og við þurfum til lengri tíma litið að halda skuldum á Íslandi lágum til þess að geta brugðist við krefjandi efnahagslegum aðstæðum eins og þeim sem við höfum upplifað á undanförnum tveimur áratugum ítrekað og m.a. vegna þess að markaðurinn fyrir útgáfu íslenskra skuldabréfa er takmarkaður.

Okkur hefur sem sagt gengið vel að halda aftur af skuldahlutföllum. Við óttuðumst að skuldahlutföll ríkissjóðs færu yfir 50% af landsframleiðslu en þau eru rétt um 30% í dag eða 31%. Þegar fjármálaáætlun fyrir árin 2021–2025 var lögð fram gerðum við ráð fyrir því að skuldahlutfallið í ár og á næsta ári yrði um 50%. Við trúum því að með áframhaldandi bata í afkomu ríkissjóðs þá verði hlutfallið komið innan við 31% í árslok 2024, sem sagt um 20 prósentustigum lægra á næsta ári en við höfðum verið að gera ráð fyrir fyrir stuttu síðan.

Á tekjuhliðinni eru tekjustofnar ríkissjóðs mjög að styrkjast og verða enn sterkir á næsta ári þrátt fyrir að gert sé ráð fyrir að þeir lækki sem hlutfall af landsframleiðslu frá yfirstandandi ári. Ráðstafanir á tekjuhlið frumvarpsins hafa þau meginmarkmið annars vegar að draga úr spennu í hagkerfinu og hins vegar að styrkja enn frekar tekjugrundvöllinn. Ein veigamesta breytingin í þeim efnum felst í næsta skrefi í nýju heildarkerfi gjaldtöku af ökutækjum og eldsneyti. Eins og við höfum oft bent á þá hafa tekjur ríkissjóðs verið að rýrna nokkuð á þessu sviði undanfarinn áratug og þar koma til kannski fyrst og fremst tveir þættir. Það er þá annars vegar einfaldlega það að ökutæki eru í dag miklu sparneytnari heldur en áður var og eftir því sem ökutækin verða sparneytnari þá koma þau sjaldnar við á bensínstöðinni. Það þýðir að lægri tekjur skila sér í ríkissjóð vegna eldsneytisskattanna. Hins vegar er það vegna þess að við höfum byggt hér upp skattkerfi og gjaldakerfi vegna innflutnings á bifreiðum sem hvetur sérstaklega til þess að velja þær bifreiðar umfram aðrar sem eru sparneytnari og menga þar af leiðandi minna og svo höfum við verið með viðbótarívilnanir fyrir umhverfisvæn ökutæki, sérstaklega rafmagnsbíla. Þetta hefur leitt til þess að við höfum náð mjög miklum árangri í orkuskiptunum og okkur hefur tekist að fá miklu hagkvæmari bílaflota í landið. Það er stórmál í samhengi við umhverfismálin.

En hin hlið þess máls er að tekjurnar gefa eftir og með fjölgun ferðamanna og fjölgun landsmanna þá fara kröfurnar til okkar um að tryggja öruggt og skilvirkt samgöngukerfi mjög vaxandi. Eftir því sem samgöngukerfið okkar stækkar þá vex sömuleiðis þörfin fyrir viðhald á vegakerfinu og eftir því sem ferðamönnum fjölgar í landinu og okkur Íslendingum fjölgar eru einfaldlega fleiri á ferðinni og það kallar síðan aftur á öflugri vetrarþjónustu allt árið um kring. Allir þessir þættir gera þess vegna kröfu um að þær tekjur sem sérstaklega stafa af umferðinni taki að nýju við sér. Við getum gert það án þess að fórna hvötunum til orkuskiptanna og höfum svo sem þegar stigið ákveðin skref. Um síðustu áramót, svo dæmi sé tekið, tókum við upp 5% lágmarksvörugjald á rafmagnsbifreiðar og við höfum verið að draga úr endurgreiðslum virðisaukaskatts vegna innflutnings og nú, eins og ég hef hér rakið, höfum við fært stuðninginn af tekjuhliðinni yfir á gjaldahliðina.

Í vetur eru einkum tvö frumvörp sem ég hyggst kynna fyrir þinginu sem hafa tengingu við þessar breytingar. Við stefnum að því að innleiða nýtt, einfaldara og sanngjarnara kerfi þar sem greiðslur eru í auknum mæli tengdar notkun. Á árinu 2024 verður horft til raf- og tengiltvinnbíla sem hafa hingað til borið mjög takmarkaðan kostnað af notkun vegakerfisins. Gjaldtöku verður þó hagað með þeim hætti að eftir sem áður verður umtalsvert hagkvæmara að eiga slíka bíla og reka heldur en bensín- eða dísilbíla.

Í heimsfaraldrinum var tekin ákvörðun um það hér í þinginu að fella niður gistináttaskattinn tímabundið og sú tímabundna niðurfelling rennur sitt skeið um næstu áramót. Að óbreyttu er því gert ráð fyrir að gistináttaskatturinn taki aftur gildi um áramótin og það er okkar stefna að hann verði þá einnig lagður á skemmtiferðaskipin. Það hefur staðið yfir vinna, m.a. með hagaðilum, til að fara heildstætt yfir gjaldaumhverfi ferðaþjónustunnar og það kann að hafa einhver áhrif á útfærslu okkar í þessu efni hvaða niðurstaða fæst í þeirri vinnu.

Verðmætagjald sjókvíaeldis verður hækkað. Slík tillaga hefur áður komið fram á þinginu og náði ekki fram að ganga, m.a. vegna þess fyrirvara sem var á málinu, en tillagan verður aftur flutt og gengur út á að verðmætagjaldið hækki úr 3,5% í 5% af markaðsverði afurða.

Krónutölugjöld munu uppfærast um 3,5% um næstu áramót og rýrna þannig að verðgildi en fyrir ári síðan þá var ákveðið að þau skyldu á árinu 2023 fylgja verðlagshækkunum. Með því að krónutölugjöld fylgja ekki verðlagi má segja að gjöld þessi séu um 3 milljörðum lægri en ef þau hefðu fylgt verðlaginu.

Þá er fyrirhugað að hækka álagningarprósentu tekjuskatts lögaðila tímabundið í eitt ár, úr 20% í 21%. Sú hækkun mun ekki hafa áhrif á tekjur ríkissjóðs af skattinum árið 2024 heldur koma til framkvæmda við álagningu lögaðila 2025 vegna rekstrarársins 2024.

Tekjuáhrif helstu skattbreytinga á ríkissjóð nema alls um 23,3 milljörðum á árinu 2024.

Loks má nefna að sú breyting á tekjuskatti sem tekin var upp í áföngum á árunum 2020–2022 hefur ótvírætt sannað gildi sitt. Kerfið stuðlað að bættum kaupmætti heimilanna, ekki síst þeirra sem eru með lægstar tekjur. Ég kom inn á þetta hér rétt áðan að það var veruleg breyting á tekjuskattskerfinu okkar þegar við tókum ákvörðun um að fjárhæðarmörkin í kerfinu og persónuafslátturinn myndi fylgja verðlagi að viðbættu því sem við metum framleiðniaukningu, um 1%. Í ársbyrjun er þannig gert ráð fyrir að persónuafsláttur hækki um rúmlega 5.000 kr. á mánuði og skattleysismörkin hækka um rúmlega 16.000 kr. Einstaklingur með 500.000 kr. í mánaðartekjur mun því greiða 7.314 kr. minna í skatt í janúar 2024 en hann gerði í desember 2023.

Virðulegi forseti. Hér hefur aðeins verið stiklað á stóru en um nánari umfjöllun einstakra efnisliða vísa ég í greinargerð frumvarpsins. Ég tók eftir því að ekki tókst samkomulag um fyrirkomulag umræðunnar að þessu sinni og ég ætla að segja fyrir mitt leyti, og ég held að ég tali fyrir hönd margra ráðherra, að mér finnst það vera ákveðin synd. En auðvitað verður það að vera á forræði þingsins að ákveða tilhögun umræðunnar. Að mínu áliti hefur það reynst ágætlega að gera ráð fyrir sérstökum tíma fyrir fagráðherrana til að gera grein fyrir sínum málaflokkum og gefa þannig þinginu tækifæri til að eiga orðastað við þá um þær áherslur sem ráðherrarnir hafa beitt sér fyrir. Í þessu sambandi vil ég draga það sérstaklega fram að við erum að stunda hér rammafjárlagagerð og það sem felst í rammafjárlagagerð er að fagráðuneytum eru veittar töluvert miklar heimildir eða við skulum segja kannski frekar svigrúm til að ákveða hvernig sneiðinni er skipt innan viðkomandi málaflokka. Það þýðir að fagráðherrarnir eru sjálfir að verulegu leyti ábyrgir fyrir þeirri framstillingu. Þó að ég komi hér inn og beri málið inn í þingið þá eru það að sjálfsögðu fagráðherrarnir sjálfir sem hafa veruleg áhrif á það hvernig því fjármagni sem fellur undir hvert ráðuneyti er skipt milli málefnasviða og málaflokka. Þó ekki væri nema bara vegna þessarar ástæðu þætti mér eðlilegt að það væri efnt til sjálfstæðrar umræðu við ráðherrana.

Þetta tengist síðan öðru sem mér finnst hafa ekki tekist nógu vel varðandi framkvæmd fjárlaganna en það eru ársskýrslur ráðherra hér til þingsins sem er hin stóra eftirfylgni þingsins með framkvæmd fjárlaga hvers árs. Mér hefur þótt fara frekar lítið fyrir því uppgjöri sem skrifað er út í lögin að þingið geti kallað eftir á því hvernig framgangur þeirra mála sem boðuð höfðu verið í fjárlagafrumvarpinu hefur verið. Líkt og ég sagði áður þá er þetta á endanum alltaf mál fyrir þingið sjálft til að ákveða hvernig umræðunni er háttað og ekkert sem kemur í sjálfu sér í veg fyrir að fagráðherrar taki þátt í umræðunni og eflaust munu einhverjir þeirra blanda sér í umræðuna eftir því sem þeir kjósa. En þetta vildi ég hafa sagt hér í þessari umræðu málsins, mér finnst það skipta máli hvernig umræðan er skipulögð og hvernig hún fer fram.

Samandregið eru skilaboð mín hér í dag þau að okkar áætlanir til þessa hafa gengið vel upp og betur heldur en við leyfðum okkur að vona. Áætlun okkar í heimsfaraldrinum gekk út á það að hagkerfið myndi taka við sér að nýju og þá myndi hagur ríkissjóðs batna hratt og batinn í afkomu ríkissjóðs er, eins og ég hef hér rakið í dag, líklega sá mesti í okkar hagsögu á undanförnum árum. 190 milljarða bati á frumjöfnuði er bara söguleg breyting á afkomu ríkissjóðs. Skuldastaða okkar í dag er hófleg í alþjóðlegum samanburði og vel hægt að vinna sig í átt að enn lægri vaxtagjöldum og betri skuldahlutföllum. Það er ástæðan fyrir því að ríkisstjórnin ákvað í sumar að flýta upptöku fjármálareglnanna, við boðuðum það. Hér í vetur hyggst ég kynna fyrir þinginu skýrslu sem veitir yfirsýn yfir þá þróun sem er að verða í öðrum ríkjum hvað snertir samsetningu fjármálareglna og þá erum við m.a. að ræða um reynsluna af fjármálareglum sem við höfum tiltölulega nýlega tekið upp og höfum þurft að taka úr sambandi tímabundið. Við erum líka að velta því fyrir okkur hvort aðrar leiðir, eins og t.d. útgjaldaregla, séu eitthvað sem ætti að koma til álita í okkar tilviki. Ég vonast til þess að sú skýrsla sem ég mun koma með inn í þingið verði tilefni til málefnalegrar umræðu um reynsluna af fjármálareglunum og að sömuleiðis fæðist þar eitthvert efni í umræðu um frekari úrbætur eða uppfærslu á þeim reglum sem við höfum í dag.

Ég kem hingað líka í dag til að halda því á lofti að verðbólga er tekin að lækka og það er í mínum huga augljóst af hinum gríðarmikla afkomubata ríkissjóðs í fyrra, í ár og aftur á næsta ári að ríkisfjármálin hafa stutt Seðlabankann í því verkefni að ná verðbólgunni niður. En það er auðvitað meginhlutverk Seðlabankans og er það sem er fyrst talið upp í 2. gr. laga um Seðlabanka Íslands.

Við forgangsröðum í þessu fjárlagafrumvarpi í þágu stærstu hagsmunamála fólks í landinu þannig að kjörin geti haldið áfram að batna, heilbrigðisþjónustan áfram að styrkjast, að hér á landi verði byggðar íbúðir, byggt húsnæði í samræmi við þörf fólksins í landinu og sömuleiðis að ný tækifæri haldi áfram að spretta upp og skilyrði verði til þess að grípa þau og skapa nýtt, á nýsköpunarlandinu Íslandi.

Að þessu sögðu, virðulegur forseti, mælist ég til þess að frumvarpinu verði að lokinni þessari umræðu vísað til 2. umræðu og hv. fjárlaganefndar.


Ræðumaður: Birgir Ármannsson

Að lokinni framsöguræðu fjármála- og efnahagsráðherra gefst fulltrúum allra þingflokka kostur á að taka til máls. Venjulegar andsvarareglur munu gilda við þessa umræðu en þó hyggst forseti gefa rýmri andsvaratíma eftir framsögu fjármálaráðherra þannig að fulltrúar stjórnarandstöðuflokkanna allra komist að og hafi allir tvær mínútur, bæði í andsvörum og svörum. Að lokinni ræðu framsögumanns, fjármálaráðherra, og síðan fulltrúa allra þingflokka verður mælendaskrá í samræmi við ákvæði þingskapa og umræðan að öðru leyti í samræmi við 3. mgr. 67. gr. þingskapa um frumvarp til fjárlaga sem felur það í sér að ræðutími í öllum ræðum er tvöfaldur.


Ræðumaður: Birgir Ármannsson

Atkvæðagreiðslukerfið okkar er eitthvað stirt eftir sumarið. Forseti hyggst þá láta atkvæðagreiðslu fara fram með handauppréttingu. Tillagan sem fyrir liggur er að þingfundur geti staðið lengur í dag en þingsköp kveða á um. Þeir sem eru því samþykkir gefi merki. Þeir sem eru því andvígir rétti upp hönd. — Það er samþykkt með 31 atkvæði að þingfundur geti staðið lengur en þingsköp kveða á um og verður þá við það haldið.


Ræðumaður: Birgir Ármannsson

Já, atkvæðagreiðslu um það.Forseti hyggst gera það að tillögu sinni að þingfundur geti staðið lengur í dag en þingsköp kveða á um. Eru gerðar við það athugasemdir? Það er óskað eftir atkvæðagreiðslu um lengd þingfundar og verður við því orðið.


Ræðumaður: Birgir Ármannsson

Sinfóníuhljómsveit Íslands, stjórnsýsluúttekt,Forseti vill tilkynna að skýrsla Ríkisendurskoðunar, sem ber heitið hefur verið send stjórnskipunar- og eftirlitsnefnd til umfjöllunar skv. 8. tölulið 1. mgr. 13. gr. þingskapa.


Ræðumaður: Diljá Mist Einarsdóttir

Virðulegi forseti. Góðir landsmenn. Við lifum á umbrotatímum og viðfangsefni okkar stjórnmálamanna eru eftir því. Við þessar aðstæður er hætt við að við missum trú á þeim grunngildum sem við höfum aðhyllst lengi. Við förum að trúa því að áskoranir samtímans kalli á önnur gildi og nálgun. Og því miður sannfærast stjórnmálamenn um að svarið felist í meiri afskiptum þeirra.

Það er víst nóg af þeim sem eru svo sannfærðir um eigið ágæti og hafa svo litla trú á samborgurum sínum að þeir vildu helst stýra lífi þeirra eftir sínu höfði. Þeir dulbúa stjórnlyndi sitt gjarnan sem umhyggju og mannúð. Ef samborgarar þeirra láta þeim aðeins í té örlítið meira af innkomunni, ef borgararnir eru til í að gefa þeim ogguponsu meiri völd, er þeim lofað áhyggjulausu ævikvöldi.

Í þessari viðleitni reyna ýmsir að draga upp átakalínur á milli hægri og vinstri. Nánast daglega flytja fjölmiðlar okkur fregnir af ógeðfelldum verkum og skoðunum manna sem þeir kalla gagnrýnislaust hægri öfgamenn og það þrátt fyrir að viðkomandi aðhyllist reyndar aukna miðstýringu og hafi ímugust á grundvallarréttindum frelsisins, sem er algjör andstæða frjálslyndis og hægri stefnu.

En átök samfélagsins í dag eru þvert á alla ása, þvert á hægri og vinstri. Og þar hefur öllu verið snúið á hvolf. Eða voru það ekki annars vinstri menn sem hér áður fyrr veifuðu íslenska fánanum og hömpuðu íslenskri tungu og menningararfi? Innblásnir af þjóðerniskennd, óttaslegnir yfir erlendum yfirgangi og áhrifum, hvort sem það var alþjóðlegt samstarf eða erlent sjónvarpsefni.

Frú forseti. Raunveruleg átök snúast nefnilega fyrst og síðast um grundvallarréttindi fólks, um frelsið og rétt fólks til þess að lifa lífi sínu og leita hamingjunnar eins og það sjálft vill og hvort fólkið er til í að gefa þessi réttindi eftir í skiptum fyrir það sem það heldur að sé meira öryggi, meiri lífsgæði. Þessi átök eru ekki ný af nálinni. Frá því við losnuðum undan einveldi og ofríki og komum okkur saman um grundvallarreglur til þess að verjast ríkisvaldinu höfum við stöðugt þurft að verjast ágangi valdsins þar sem mannréttindi eru lítils virt, þar sem lífið einkennist af endalausum bönnum, skerðingum og jafnvel ofbeldi. En jafnvel á þessum stöðum í samtímanum hefur tekist að auka efnisleg lífsgæði fólks um skamma hríð og það er sorglegt að við höfum þessi dæmi í dag.

Víða um heim á lýðræði í vök að verjast og meira að segja hér á Vesturlöndum eiga hornsteinar lýðræðisins eins og frjáls skoðanaskipti undir högg að sækja. Það er ógnvænleg heimsmynd og þróun sem okkur hugnast ekki. Góð, eftirsóknarverð samfélög eru bæði frjáls og örugg og það er þannig sem við búum til mest lífsgæði fyrir okkur öll.

Frú forseti. Við komum hér saman í kvöld til þess að ræða stefnu, í hvaða átt við viljum halda sem samfélag. Í því samhengi er gott að líta um öxl og rifja upp ákvarðanir sem hafa reynst okkur Íslendingum gæfuspor. Fyrst heimastjórn, fullveldi og að lokum fullt sjálfstæði. Virkjun fallvatnanna og hitaveita, orkuskipti síns tíma, koma líka upp í hugann. Þær ákvarðanir eru góð áminning nú þegar við höfum sett okkur háleit markmið um að losa okkur við jarðefnaeldsneyti en höfum hins vegar ekki fjárfest í orkuframkvæmdum til að fylgja markmiðunum eftir.  Aðildin að EFTA og Evrópska efnahagssvæðinu kemur upp í hugann og aðild að NATO ekki síður. Allt eru þetta framfarir þar sem Sjálfstæðisflokkurinn hefur jafnan verið í fararbroddi, oft við mikla andstöðu. Þessar ákvarðanir voru vörður á leið til velsældar, enda erum við óumdeilanlega ein auðugasta og lánsamasta þjóð heims. Það er ekki síst að þakka staðfestu, dugnaði og hugrekki þeirra kynslóða sem á undan gengu og stjórnmálamanna sem tóku gæfuríkar ákvarðanir.

Enginn sér gegnum þoku tímans. Sama hvaða tækifæri og áskoranir framtíðin ber í skauti sér fyrir okkur Íslendinga ættum við áfram að hafa tímalausa visku kristinna gilda að leiðarljósi; náungakærleikann og bjartsýnina, vonina og trúna á það að saman getum við skapað betri morgundag, öflugra samfélag sem við skilum svo í hendur komandi kynslóða.

Sú gæfa sem breytti landinu á skömmum tíma úr einu fátækasta ríki Evrópu í það ríki þar sem lífsgæði eru einna mest á byggðu bóli —   megi sú gæfa áfram fylgja Íslandi. — Takk fyrir að hlusta.


Ræðumaður: Bjarni Benediktsson

Virðulegi forseti. Góðir landsmenn. Ísland er á fullri ferð. Ekkert Evrópuríki sem tölur ná til hafði til að mynda meiri hagvöxt á fyrri helmingi ársins, ekkert. Atvinnuleysi er hér á landi hverfandi og starfandi fólki hefur fjölgað verulega eða um ríflega 30.000 frá síðari hluta ársins 2020 — 30.000 ný störf. Mikill gangur er í helstu atvinnugreinum. Nýlega seldu frumkvöðlar fyrir vestan nýsköpunarfyrirtæki fyrir fast að 200  milljörðum kr. og við það tilefni sagði stofnandi þess að hvergi væri betra að vera nýsköpunarfyrirtæki en einmitt á Íslandi.

Ný tækifæri verða til á hverjum degi, ný störf. Sum störfin eru störf sem við hefðum ekki getað gert okkur í hugarlund fyrir örfáum árum síðan og hingað vill fólk flytja í stórum stíl, því að þrátt fyrir öll viðfangsefnin sem við erum hér að ræða og fást við frá degi til dags, þá er ansi hreint gott að búa hér. Það segi ég fullum fetum og ég veit að landsmenn eru mér sammála um það. Það er gott að búa á Íslandi. Við eigum fallegt land, friðsælt samfélag þar sem fólk hefur tækifæri til að sækja fram á eigin forsendum. Það ætti enda ávallt að vera okkar helsta markmið hér á þinginu að greiða fyrir því að fólk geti elt drauma sína, skapað hvetjandi aðstæður fyrir alla landsmenn til að sækja fram og láta til sín taka.

Mikill hagvöxtur, fjölgun starfa — þetta sýnir að samfélagið okkar er allt á fullri ferð. Og það er við þessar aðstæður sem við komum hingað saman aftur að hausti til að setja nýtt þing. Þótt við eigum það  gjarnan til í þessum sal að einblína á það sem aflaga fer í samfélaginu, það sem má betur fara, þá megum við ekki gleyma þeim miklu framförum sem hafa orðið. Þó að ekki sé litið nema aftur til aldamótanna þá hafa orðið gríðarlega miklar og jákvæðar breytingar á samfélaginu, nær allar breytingar til hins betra. Sumar gerast svona eins og sjálfkrafa með nýjum kynslóðum í fyllingu tímans, tæknin hefur áhrif. Aðrar breytingar verða ekki nema fyrir tilstilli Alþingis eða jafnvel með stuðningi þingsins.

Horfum til þess hver staðan var hér eftir fall fjármálafyrirtækjanna árið 2009. Skuldir ríkissjóðs höfðu vaxið gríðarlega og skuldir heimilanna sömuleiðis. Margir töpuðu vinnunni. Fyrirtæki lentu í djúpri krísu. Við vorum í efnahagslægð. Það er einn og hálfur áratugur síðan. Það var við þær aðstæður sem stjórnmálaflokkarnir settust að sama borðinu, allir flokkarnir á þingi, og aðilar vinnumarkaðarins og horfðu fram á veginn og sögðu: Hvernig getum við náð okkur aftur á strik? Þetta voru engin smá viðfangsefni sem við vorum þá að fást við, föst í gjaldeyrishöftum, skuldavandi heimilanna yfirþyrmandi og eitt aðalkosningamálið nokkrum árum síðar, árið 2013. Það var einmitt á því ári,  2013, sem verkefnisstjórn þessa samráðsvettvangs sem skapaður var kynnti hagvaxtartillögur sínar. Við erum sem sagt að fást við ástand þarna þar sem skuldir ríkissjóðs höfðu hækkað gríðarlega, höftin enn við lýði, slitabú gömlu bankanna starfandi og við vorum með efnahagslegt vandamál í skuldum heimila og fyrirtækja. Það var horft til 2030 og settar á blað mjög metnaðarfullar tillögur um það hvernig við gætum farið út úr þessum vanda og teiknuð upp sýn þar sem skuldir ríkissjóðs voru að nýju orðnar hóflegar og við gætum lagt grunn að meiri stöðugleika í landinu.

Í stuttu máli þá höfum við náð öllum þeim markmiðum sem þarna voru sett á blað. Það eru enn þá áskoranir, eins og t.d. verðbólgan sýnir okkur í dag, en við erum að hækka á lista yfir þau ríki sem framleiða hvað mest á mann. Landsframleiðslan á mann á Íslandi hefur hækkað frá þessum tíma um fimm sæti. Við erum núna í 9. sæti, vorum þá í 14., og við erum enn að hækka. Þetta er akkúrat það sem við vildum sjá gerast. Þannig að það er svo margt sem hefur breyst á tiltölulega skömmum tíma þó að við höfum tilhneigingu hér til þess að varpa ljósi á það sem betur má fara.

Helstu verkefni okkar þennan þingveturinn og til næstu ára er að styðja við endurheimt stöðugleikans. Það mun verka eins og stökkpallur til frekari sóknar, því að þrátt fyrir þann árangur sem við höfum náð — við náðum að glíma hér við heimsfaraldur og erum með öfundsverða stöðu á marga mælikvarða — þá erum við sannarlega með áskoranir. Það fylgja því ýmsir fylgikvillar þegar allar vélar í samfélaginu eru á fullum snúningi. Okkur hefur tekist að verja kaupmáttinn. Það skiptir grundvallarmáli, sérstaklega fyrir tekjulægri einstaklinga. Verðbólgan, vaxtastigið — ekki séríslenskt verkefni, en þetta  ástand er eitthvað sem heimilin finna verulega fyrir, sérstaklega þar sem greiðslubyrði af húsnæðislánum hefur vaxið. Þess vegna verðum við að grípa strax inn í. Það er algjört grundvallaratriði.

Það er rangt.Í kjölfar kynningar á fjárlögum tóku við  fastir liðir: Gagnrýni. Hv. þm. Sigmundur Davíð Gunnlaugsson segir okkur eyða allt of miklu. Hv. þm. Inga Sæland segir: Nei, þið eyðið allt of litlu.  Þið eigið að auka útgjöldin hér og þar.  Aðrir þingmenn — hv. þm. Kristrún Frostadóttir  vill hærri skatta, stærra ríki til að auka tilfærslur og millifærslur. Og kenningin er auðvitað sú að það eru við stjórnmálamennirnir sem vitum best hvar peningarnir eiga heima. Svo eru auðvitað aðrir þingmenn eins og hv. þm. Björn Leví Gunnarsson sem mér sýnist bara boða það að hann skilji nú mest lítið í þessu öllu saman. En þetta er fólkið sem telur að það sé ríkisstjórnin sem sé ósamstiga, að hugsa sér.

Virðulegi forseti. Samfélag okkar er á fleygiferð. Það eru verkefni sem við erum með tökin á. Verðbólgan er að lækka. Við þurfum að snúa bökum saman, halda áfram á réttri braut. Þannig náum við á þessu þjóðþingi þennan þingveturinn enn og aftur að vinna landsmönnum öllum til heilla.


Ræðumaður: Birgir Ármannsson

Nú flytur hæstv. forsætisráðherra stefnuræðu sína fyrir hönd ríkisstjórnarinnar og fram munu fara umræður um hana sem verður útvarpað og sjónvarpað héðan úr Alþingishúsinu. Umræðurnar skiptast í tvær umferðir. Forsætisráðherra hefur 12 mínútur til framsögu en aðrir þingflokkar en þingflokkur forsætisráðherra hafa sex mínútur í fyrri umferð og í seinni umferð hafa þingflokkarnir einnig sex mínútur hver.

Röð flokkanna er í báðum umferðum þessi: Vinstri hreyfingin grænt framboð, Samfylkingin, Flokkur fólksins, Sjálfstæðisflokkur, Píratar, Framsóknarflokkur, Viðreisn og Miðflokkurinn.

Ræðumenn fyrir Vinstrihreyfinguna – grænt framboð verða Katrín Jakobsdóttir forsætisráðherra í fyrri umferð og Guðmundur Ingi Guðbrandsson, félags- og vinnumarkaðsráðherra, í seinni umferð.

Fyrir Samfylkinguna tala Kristrún Frostadóttir, 3. þm. Reykv. s., í fyrri umferð og Jóhann Páll Jóhannsson, 4. þm. Reykv. n., í seinni umferð.

Fyrir Flokk fólksins tala Inga Sæland, 7. þm. Reykv. s., í fyrri umferð og Jakob Frímann Magnússon, 8. þm. Norðaust., í seinni umferð.

Fyrir Sjálfstæðisflokk tala Bjarni Benediktsson, fjármála- og efnahagsráðherra, í fyrri umferð og í seinni umferð Diljá Mist Einarsdóttir, 6. þm. Reykv. n.

Ræðumenn Pírata verða í fyrri umferð Þórhildur Sunna Ævarsdóttir, 7. þm. Suðvest., og í seinni umferð Arndís Anna Kristínardóttir Gunnarsdóttir, 11. þm. Reykv. s.

Fyrir Framsóknarflokk tala í fyrri umferð Lilja Alfreðsdóttir, menningar og viðskiptaráðherra, og í seinni umferð Ásmundur Einar Daðason, mennta- og barnamálaráðherra.

Ræðumenn Viðreisnar verða í fyrri umferð Þorgerður Katrín Gunnarsdóttir, 5. þm. Suðvest., og Þorbjörg Sigríður Gunnlaugsdóttir, 8. þm. Reykv. n., í þeirri seinni.

Ræðumenn Miðflokksins verða Sigmundur Davíð Gunnlaugsson, 7. þm. Norðaust., í fyrri umferð og Bergþór Ólason, 8. þm. Norðvest, í seinni umferð.


Ræðumaður: Birgir Ármannsson

Stefnuræða forsætisráðherra fyrir hönd ríkisstjórnarinnar, samanber 62. gr. þingskapa, og umræða um hana verða annað kvöld, miðvikudaginn 13. september kl. 19.40.  Samkomulag er um fyrirkomulag umræðunnar. Umferðirnar verða tvær og verður ræðutími sex mínútur í hvorri umferð en forsætisráðherra hefur 12 mínútur til framsögu. Umræðunni verður útvarpað og sjónvarpað.


Ræðumaður: Birgir Ármannsson

Leita verður afbrigða frá þingsköpum, þ.e. 4. mgr. 3. gr. þingskapa, þannig að hluta megi um sæti formanna þingflokka sérstaklega og þeir hafi sæti næst inngangi í salinn og dragi innbyrðis um þessi sæti. Þessi afbrigði skoðast samþykkt ef enginn hreyfir andmælum. Samkvæmt því og samkvæmt þeim drætti sem þegar hefur farið fram hlýtur Bergþór Ólason þá sæti nr. 2, Guðmundur Ingi Kristinsson hlýtur sæti nr. 7, Hanna Katrín Friðriksson hlýtur sæti nr. 44, Hildur Sverrisdóttir hlýtur sæti nr. 22, Ingibjörg Isaksen hlýtur sæti nr. 23, Logi Einarsson hlýtur sæti 45, Orri Páll Jóhannsson hlýtur sæti 13 og Þórhildur Sunna Ævarsdóttir hlýtur sæti 8.

Þá hefur enn fremur orðið samkomulag um hvernig hluta skuli um sæti fyrir hv. þingmenn Ingu Sæland og Steinunni Þóru Árnadóttur þannig að þær fái sæti sem henta þeim sérstaklega. Fær Inga Sæland sæti nr. 5 og Steinunn Þóra Árnadóttir sæti nr. 57. Skoðast það samþykkt ef enginn hreyfir andmælum.


Ræðumaður: Birgir Ármannsson

Forseta hefur borist bréf, dagsett 5. september síðastliðinn, frá formanni þingflokks Pírata um mannabreytingar í nefndum þingsins, sbr. 16. gr. þingskapa: Halldóra Mogensen tekur sæti sem aðalmaður í allsherjar- og menntamálanefnd í stað Arndísar Önnu Kristínardóttur Gunnarsdóttur en Arndís Anna verður varamaður í sömu nefnd í stað Halldóru Mogensen. Þá mun Arndís Anna Kristínardóttir Gunnarsdóttir taka sæti sem aðalmaður í velferðarnefnd í stað Halldóru Mogensen en Halldóra Mogensen verður varamaður í stað Þórhildar Sunnu Ævarsdóttur í sömu nefnd. Að lokum mun Arndís Anna Kristínardóttir Gunnarsdóttir taka sæti sem aðalmaður í Þingmannanefnd EFTA og EES í stað Gísla Rafns Ólafssonar en hann verður varamaður í stað Arndísar Önnu Kristínardóttur Gunnarsdóttur í sömu nefnd.

Þessar mannabreytingar skoðast samþykktar án atkvæðagreiðslu ef enginn hreyfir andmælum.


Ræðumaður: Birgir Ármannsson

Borist hefur tilkynning frá þingflokki Pírata um að sú breyting hafi verið gerð á stjórn þingflokksins að Halldóra Mogensen hafi tekið við embætti ritara í stað Gísla Rafns Ólafssonar.

Einnig hefur borist bréf frá formanni Sjálfstæðisflokksins um að á þingflokksfundi þann 11. september hafi verið ákveðin breyting á stjórn þingflokksins þannig að Hildur Sverrisdóttir er formaður í stað Óla Bjarnar Kárasonar.






Ræðumaður: Birgir Ármannsson

Borist hefur bréf frá formanni þingflokks Sjálfstæðisflokksins um að Berglind Ósk Guðmundsdóttir, 6. þm. Norðaust., muni ekki geta sinnt þingstörfum á næstunni.

Í dag tekur því sæti á Alþingi 1. varamaður á lista flokksins í Norðausturkjördæmi, Berglind Harpa Svavarsdóttir.

Berglind Harpa Svavarsdóttir hefur áður tekið sæti á Alþingi og er boðin velkomin til starfa að nýju.




Ræðumaður: Birgir Ármannsson

Forseta barst þann 4. september síðastliðinn bréf frá Helgu Völu Helgadóttur, 4. þm. Reykv. n., þar sem hún segir af sér þingmennsku frá og með þeim degi. Bréfið er svohljóðandi:

„Með bréfi þessu tilkynni ég virðulegu Alþingi að ég mun frá og með deginum í dag segja af mér þingmennsku sem 4. þingmaður Reykjavíkurkjördæmis norður.

Virðingarfyllst, Helga Vala Helgadóttir.“

Við þingmennskuafsal Helgu Völu Helgadóttur tekur Dagbjört Hákonardóttir sæti hennar á Alþingi og verður 11. þm. Reykv. n. en Jóhann Páll Jóhannsson verður 4. þm. kjördæmisins. Dagbjört Hákonardóttir hefur áður tekið sæti á Alþingi og er boðin velkomin til starfa á ný.

Ég vil að þessu tilefni að sjálfsögðu færa Helgu Völu Helgadóttur þakkir fyrir störf hennar á Alþingi á undangengnum árum og ég óska henni fyrir hönd okkar allra, velfarnaðar í þeim störfum sem hún tekur sér fyrir hendur.


Ræðumaður: Birgir Ármannsson

Jón Ármann Héðinsson, fyrrverandi alþingismaður og útgerðarmaður, lést á Hrafnistu 6. júlí síðastliðinn, 96 ára að aldri, elstur fyrrverandi þingmanna.

Jón Ármann var fæddur á Húsavík 21. júní 1927. Foreldrar hans voru Héðinn Maríusson útvegsbóndi og Helga Jónsdóttir húsmóðir.

Jón Ármann lauk prófi í viðskiptafræði við Háskóla Íslands árið 1955 og sótti einnig námskeið í spænsku við skólann. Hann dvaldist á Spáni um tíma þar sem hann lagði stund á spænska tungu og menningu. Að námi loknu sinnti Jón Ármann ýmsum störfum, fyrst norðan heiða á uppvaxtarslóðum sínum, en svo syðra. Hann sinnti margvíslegum störfum á langri starfsævi, sem oft voru tengd sjávarútvegi og frumkvöðlastarfi innan hans. Ásamt bræðrum sínum stofnaði hann útgerðarfélagið Hreifa hf. í heimabæ sínum, Húsavík, um miðjan sjötta áratug síðustu aldar. Þá starfrækti Jón Ármann útgerð og fiskvinnslu í Hafnarfirði í nærri 30 ár. Hann var ræðismaður Mexíkó í átta ár.

Jón Ármann starfaði allan sinn stjórnmálaferil innan Alþýðuflokksins. Hann hófst þegar hann var kjörinn í bæjarstjórn Húsavíkur á sjötta áratug síðustu aldar. Jón Ármann sat á 12 löggjafarþingum á árabilinu 1967–1978 og sinnti ýmsum trúnaðarstörfum fyrir flokk sinn. Þá tók hann sæti á þingi sem varaþingmaður haustið 1982.

Þótt stjórnmál og sjávarútvegsmál væru lengstum aðalviðfangsefni Jóns Ármanns var hann mikill áhugamaður um hreyfingu og útiveru almennings og það var í þeim anda hollustu og heilbrigðis sem hann gerðist baráttumaður gegn tóbaksreykingum, löngu áður en það komst almennt á dagskrá. Var Jón Ármann forvígismaður þess á Alþingi að tóbaksauglýsingar voru bannaðar í upphafi áttunda áratugar síðustu aldar.

[Þingmenn risu úr sætum.]Ég bið hv. alþingismenn að minnast Jóns Ármanns Héðinssonar með því að rísa úr sætum. —


Ræðumaður: Birgir Ármannsson

Hv. alþingismenn. Ég býð ykkur velkomna til starfa á 154. löggjafarþingi, sem nú er að hefjast, og vona að þinghléið hafi reynst ykkur og fjölskyldum ykkar gott og endurnærandi. Einnig býð ég velkomna gesti Alþingis við þingsetningarathöfnina og ég heilsa starfsfólki skrifstofu Alþingis og vænti góðs af samstarfinu við ykkur eins og á fyrri þingum.

Setning Alþingis markar jafnan tímamót í þjóðlífinu. Þegar þingið kemur saman eru sumarmánuðir útiveru, leikja og hvíldar að baki og fram undan eru annasamar vikur og mánuðir fyrir okkur sem störfum á þessum vettvangi. Athygli samfélagsins beinist í ríkum mæli að þinginu, löggjafarstarfinu, pólitískri umræðu og öðru sem þar gerist. Forsætisnefnd Alþingis hefur þegar birt starfsáætlun þessa löggjafarþings og þingmálaskrá ríkisstjórnarinnar verður lögð fram nú við upphaf þinghaldsins. Þá liggur í meginatriðum fyrir hver helstu viðfangsefni okkar verða við löggjafarstarfið og hvaða tími okkur er ætlaður til að sinna þeim skyldum okkar sem lúta að lagasetningu. Við getum búist við því að hafa ærinn starfa og það er mikilvægt að halda vel á spöðunum og láta ekki tímann fara til einskis. Ef að vanda lætur verður starf okkar hér tilefni frétta og umfjöllunar af ýmsu tagi, og er það vel því stjórnmálafréttir og öflug stjórnmálaumræða eru einmitt eitt af mikilvægum einkennum hins opna lýðræðissamfélags sem við viljum viðhalda og vernda. Ef ég þekki hv. þingmenn rétt munu þeir hvorki skorast undan því að taka þátt í almennu stjórnmálaumræðunni utan þings, né þeirri sem fram fer hér í þingsalnum, en hvað þá síðarnefndu varðar er gott að hafa hugfast að góð orð og spakleg geta hæglega sokkið og horfið í langvinnum orðaflaumi.

Þegar við kvöddumst við þingfrestun 9. júní síðastliðinn lét ég þess getið að nú í haust yrði tekið í notkun nýtt skrifstofuhúsnæði Alþingis við Tjarnargötu. Þetta endurtek ég nú og flyt jafnframt þau góðu tíðindi að flutningar í nýja húsið eru mun skemmra undan heldur en þegar við kvöddumst í vor. Enn er þó verið að vinna að frágangi við nýbygginguna og ég ætla því ekki að fara með nákvæma dagsetningu á því hvenær flutt verður. Ég tel þó fullvíst að við munum flytja inn áður en haustþingi lýkur.

Í nýja húsinu verða fundarherbergi fastanefnda þingsins, skrifstofur þingmanna, funda- og starfsaðstaða þingflokka og starfsliðs þeirra og einnig mun hluti starfsfólks skrifstofu Alþingis hafa þar vinnuaðstöðu. Ég er sannfærður um að þessi nýja aðstaða verður til mikilla framfara fyrir dagleg störf okkar hér á þinginu.

Hv. þingmenn. Við komum úr ýmsum áttum og höfum ólík sjónarmið og viðhorf til viðfangsefna þessa samfélags og þeirra lausna sem á þau er beitt. En við eigum það sameiginlegt að vera kjörnir fulltrúar almennings með lýðræðislegum hætti til að sinna þeim skyldum sem þingmennskan leggur okkur á herðar. Við munum á þessu þingi takast á með orðum, bera fram röksemdir, taka rökum, ná samkomulagi eða eftir atvikum vera ósammála en einnig munum við taka ákvarðanir og setja lög sem varða hvert og eitt okkar sem búum hér á landi. Það er bæði hlutverk okkar og skylda. Ég óska þess að okkur takist, þrátt fyrir ágreining um ýmis efni, að eiga gott samstarf á þessu löggjafarþingi eins og oftast hefur verið hér á Alþingi, og þá mun okkur lánast að þoka ýmsum málum áfram til heilla fyrir land og þjóð.

Nú verður þessum þingfundi verður brátt frestað og ég bið þingmenn og gesti Alþingis að þiggja veitingar í Skála í tilefni dagsins. Ég vil biðja hæstv. forsætisráðherra að ganga fremstan með mér úr salnum til Skála.


