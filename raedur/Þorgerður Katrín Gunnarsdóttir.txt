
Virðulegi forseti. Ég vil þakka bæði fyrirspurnina en ekki síður ráðherra fyrir að boða hér mjög mikilvæga löggjöf einmitt um almannavarnir. Það skiptir gríðarlega miklu máli. Ég veit að ráðherra er að taka heildstætt á þessu en hvet líka ráðuneytið til að hlusta á reynslubolta eins og hv. fyrirspyrjanda og fleiri sem koma innan úr geiranum.

Ég vil líka nota tækifærið til að undirstrika mikilvægi alþjóðasamstarfs. Já, ég mun tala hér um ESB, m.a. það hvernig Evrópusambandið hefur brugðist við og verið með sterka innkomu á þeim svæðum sem hafa orðið fyrir náttúruhremmingum innan Evrópusambandsins. En ég vil líka taka undir það sem hv. þm. Bryndís Haraldsdóttir sagði áðan um mikilvægi Norðurlandasamstarfsins. Það skiptir okkur gríðarlega miklu máli og það verðum við að rækta alveg eins og allt annað alþjóðasamstarf. Við finnum það að náttúran er að breytast en við finnum það líka að heimurinn er að verða meira meðvitaður um að samstaðan kemur okkur lengra. Það er gott að við getum miðlað þekkingu út á við en það er líka gott að fá stuðning hingað heim frá þeim sérfróðu aðilum sem að utan koma. Með þessu innleggi mínu er ég að þakka fyrir endurskoðun á framlagningu í haust á frumvarpi en líka undirstrika mikilvægi alþjóðasamstarfs.

###

Virðulegi forseti. Við sjáum að það er viðkvæmt og vandasamt að ræða um þá einstaklinga sem  til Íslands vilja koma, hvort sem þeir eru ferðafólk eða einstaklingar sem vilja taka þátt í atvinnulífinu, m.a. á grunni EES-samningsins, eða einfaldlega hælisleitendur. Að mínu mati er ekki flókið að taka á þessum málaflokki þótt það sé viðkvæmt. Það þarf að stýra þessu eins og öðru og það þarf að taka ákvarðanir. Mér finnst umræðan vera að þróast svolítið skringilega. Hún hefur dregið það fram, að mínu mati, að það er kannski ekki löggjöfin ein og sér sem er ákveðið viðfangsefni okkar hér í þinginu heldur ekki síður þær ákvarðanir sem ráðherrar, m.a. ráðherrar Sjálfstæðisflokksins, hafa tekið og hafa eiginlega ýtt undir óreiðukennda mynd.  Þær ákvarðanir hafa m.a. leitt til þess að við skerum okkur úr þegar kemur að fjölda hælisleitenda miðað við Norðurlöndin.

Það fylgir því ábyrgð að stjórna og hluti af þeirri ábyrgð er að stýra landinu. Það sem ég sakna sárlega, þegar við erum að taka á móti mjög fjölbreyttum hópi hælisleitenda, er að inngildingin hefur ekki  fylgt  með. Íslenskukennsla er staglkennd. Hún er svona óreiða á striga og sumir fá almennilega kennslu, aðrir ekki. En hún er, eins og við vitum, algjört lykilatriði til að við getum veitt fólki tækifæri til að vera virkir þátttakendur í íslensku samfélagi. Við í Viðreisn fórum í kjördæmavikunni um allt og fórum sérstaklega inn á bæði menntastofnanir og heilbrigðisstofnanir. Þau kerfi voru heldur ekki undirbúin undir þær miklu samfélagsbreytingar, hvort sem við erum að tala um hælisleitendur eða  þá tæplega 70.000 einstaklinga sem hafa komið á grunni EES-samningsins. Allt þetta hefur vantað í stjórnun og framkvæmd á mannlegri en líka raunsærri stefnu þegar kemur að fólki sem við viljum taka á móti hingað til landsins.

Hluti af því að stjórna er   að reyna að hafa yfirsýn og yfirlit yfir það hvernig við stjórnum landamærunum. Nú er það svo að  ekki hafa öll flugfélög  afhent farþegalista. Það er annars hluti af eðlilegu regluverki og eðlilegri stjórnun, yfirsýn stjórnvalda hverju sinni, að þau hafi aðgang að þeim farþegalistum. Það  hefur verið ýjað að því að það sé alls konar fólki að kenna að ekki sé stjórn á þessu,  m.a. stjórnarandstöðunni hér, en Sjálfstæðisflokkurinn vel að merkja  vill ekki kannast við eigin ábyrgð þegar kemur að stjórnun þessa málaflokks. Mér finnst það algerlega óviðunandi þannig að ég er bara að reyna að bregða birtu á þennan þátt: Hverjir eru það sem bera ábyrgð á því að flugfélögin vilja ekki afhenda farþegalista til íslenskra yfirvalda? Hverjir eru það sem bera ábyrgð á því? Eru það þeir sem stjórna eða eru það einhverjir aðrir?

###

Virðulegi forseti. Ég undirstrika að kjarasamningar til lengri tíma eru fagnaðarefni. Það er enginn að deila á það. Við erum einfaldlega að spyrja skýrrar spurningar: Hvernig verður þetta fjármagnað? Þessu hefur Viðreisn varað við alveg frá 2019, við bentum á það fyrir Covid að ríkissjóður var þá þegar orðinn ósjálfbær. En ég vil óska Vinstri grænum til hamingju með það að vera búin að toga Sjálfstæðisflokkinn í sjö ár, mjög reglulega, og núna síðast að fara og auðvelda leiðina inn í skattahækkanir. Það er bara þannig. Þingmenn Sjálfstæðisflokksins eru þegar byrjaðir að afneita þessum samningum. Formaður fjárlaganefndar, Framsóknarmaður, segir: Við förum alla vega ekki einhverja ákveðna leið eins og almennar skattahækkanir, við ætlum frekar að fara í aðhald. Það heyrist sitthvor tónninn. Ég held að helsti tíminn hjá ríkisstjórninni síðustu mánuði hafi verið að vinna í einhverjum fyrirvörum af hálfu ríkisstjórnarflokkanna í hinu og þessu málinu. Það sem við erum að biðja um er: Talið þið skýrt, hættið að vera með einhverjar sjónhverfingar. Það skiptir máli að kjarasamningar til lengri tíma vinni raunverulega gegn verðbólgu,  vinni raunverulega að því að lækka vexti. Þá þarf ríkisstjórnin að segja það skýrt hvernig hún ætlar að gera það en ekki koma með einhverjar sjónhverfingar. Hæstv. ráðherra veit það vel eftir að hafa legið í kassa og kassinn sagaður í sundur, að töframaðurinn var ekki að saga manneskjuna í sundur, hún er hér enn þá. Við þurfum raunveruleikatengsl, ekki einhverjar sjónhverfingar.

###

Virðulegi forseti. Mig langar að spyrja hæstv. forsætisráðherra um kjarasamningana. Ég vil undirstrika að það er mikið fagnaðarefni að hér hafi náðst langtímakjarasamningar. Þeir veita ákveðinn fyrirsjáanleika og ekki síst er þetta mikilvægt fyrir þá sem hafa þurft á húsnæðisstuðningi að halda eftir ákveðna óstjórn af hálfu ríkisstjórnarinnar í landinu. Engu að síður er þetta fagnaðarefni. En ég tala um fyrirsjáanleika. Þá skiptir máli að það sé alveg skýrt að ríkisstjórnin segi hvernig hún ætlar að fjármagna 80 milljarða framlag ríkissjóðs til kjarasamninganna, hvernig það á að gerast. Það eru margir mánuðir síðan að ríkisstjórnin sjálf lýsti því yfir að hún ætlaði að stíga mynduglega inn í kjarasamningana. Það eru margir mánuðir síðan verkalýðshreyfingin sagði hverjar kröfur hennar væru. Síðan er blaðamannafundur núna til að kynna kjarasamningana og ekki talað skýrt um það hvernig ríkissjóður ætlar að fjármagna sína aðkomu. Það er svona uml um að beita eigi aðhaldi í ríkisrekstri, hugsanlega fara í sameiningar. Þessi ríkisstjórn hefur enga afrekaskrá þegar kemur að aðhaldi í ríkisrekstri eða hagræðingu í ríkisrekstri, sameiningu ríkisstofnana, bara enga. Það er því ekki þannig að ríkisstjórnin geti komið og sagt: Við ætlum bara að gera þetta einhvern veginn með aðhaldi. Við þurfum að fá ríkisstjórnina til að tala skýrt. Það er kaldhæðni örlaganna að kjarasamningarnir sjálfir eru að vinna til baka það sem slök efnahagsstjórn ríkisstjórnarinnar hefur valdið heimilum og fyrirtækjum í formi viðvarandi verðbólgu, lengur hér en annars staðar. Viðvarandi hærri vextir hér en annars staðar — þeir verða reyndar alltaf þrisvar sinnum hærri hér en annars staðar — eru afleiðing hagstjórnar þessarar ríkisstjórnar. En launþegar, verkalýðshreyfingin og almenningur í landinu á skýra kröfu um það að ríkisstjórnin svari skýrt hvernig hún ætlar að fjármagna framlag sitt, 80 milljarða. Er það með erlendum lántökum, sem ég vara eindregið við? Er það með hækkun skatta og gjalda eða er það með raunverulegu aðhaldi í ríkisrekstri, efni sem hún kann ekkert í?

###

Virðulegi forseti. Ég vil í upphafi þakka hæstv. forseta fyrir einmitt upphafsorðin á þessum þingfundi. Ég vil vera á svipuðum nótum því það eru, virðulegi forseti, ákveðin forréttindi að vera Íslendingur og búa við frið og öryggi. Það er ekki sjálfgefið. En það er um leið erfitt að setja sig í spor þeirra sem hafa flúið stríð, þann óhugnað og það svartnætti sem stríðinu fylgir. Ótti og örvilnan er hluti af því, eins og við upplifðum svo átakanlega hér í gær, og ég vil sérstaklega draga fram að það er gott að hvorki mótmælandinn né aðrir meiddust. Við höfum lengi stært okkur af því að eiga elsta þingið í heimi og vera líka það löggjafarþing sem hefur hvað minnstu öryggisvörslu. Ég tel það ekki vera vegna einfeldni heldur að það liggi nærri hjarta okkar að hafa þinghaldið opið og hver tilgangur þingsins er sjálfur. Vonandi höfum við áfram hér greiðan og opinn aðgang að þessu mikilvæga þinghaldi sem hér er.

Heyr, heyr.Rétturinn til mótmæla í okkar samfélagi er líka algerlega ótvíræður. Það eru margar leiðir til þess og ýmsar þegar farnar, en þingið sjálft er friðheilagt eins og segir í stjórnarskránni og enginn má raska friði þess né frelsi, svo það sé skýrt. Alþingi er þungamiðjan í okkar lýðræðissamfélagi og hér þrífast alls konar skoðanir. Við erum ekki öll sammála en þannig er það líka og þannig á það líka að vera. En þinghelgin og málfrelsið úr þessum ræðustól er einn mikilvægasti kjarninn í okkar stjórnskipan, stjórnskipan sem byggir undir frelsi, mannréttindi og lýðræði sem hefur leitt  okkur Íslendinga inn í meiri frið og öryggi en þekkist víðast hvar. Þetta frelsi hér í þingsalnum ber að virða, skilja og verja.

###

Virðulegur forseti. Ég er að velta fyrir mér hvaða breyting, hvort það sé kannski verið að tala um Sjálfstæðisflokkinn. Ég man að á síðasta kjörtímabili þá sagði m.a. núverandi hæstv. ráðherra, Áslaug Arna Sigurbjörnsdóttir, um þingmann í sama flokki: Það er gott að vera ekki í sama liði og þingmaðurinn. Það var hv. þm. Ásmundur Friðriksson. Þannig að allt þetta á síðasta kjörtímabili var ekki síst vegna andófs …  Já, andófs Sjálfstæðisflokksins, hluta Sjálfstæðisflokksins og Vinstri grænna þegar kemur að útlendingamálum. Oft á tíðum, eins og er í svo mörgum málum hjá ríkisstjórninni, þá kemur málþófið innan frá ríkisstjórninni, ekki utan frá. En síðan er hitt. Við skulum bara koma að kjarnanum. Hvað var það? Við vorum á móti þeirri þjónustusviptingu sem var verið að boða af því að það var alveg ótrúlega óljóst hvernig málum yrði háttað. Og viti menn, það var búið að ýta á græna og rauða takkann af hálfu þingflokka hér, ríkisstjórnin samþykkir þetta, en fimm mínútum seinna, kannski voru þær tíu, voru ráðherrar Vinstri grænna og Sjálfstæðisflokksins komnir í hár saman um hvað lögin í rauninni þýddu. Og sveitarfélögin alveg brjáluð, hvort sem það voru sveitarfélög hér í Reykjavík eða annars staðar á höfuðborgarsvæðinu. Þannig að ég spyr bara: Er sami skilningur? Ég velti því fyrir mér: Er sami skilningur hjá ríkisstjórnarflokkunum bara á þessu litla máli? Ég vona það. En það mun koma í ljós í meðförum nefndarinnar hvort sami skilningur sé af hálfu ríkisstjórnarflokkanna á málinu. Það er í hverju málinu á fætur öðru sem þeir tala út og suður og oftar en ekki hefur Viðreisn þurft að ganga á milli og reyna að tengja fólk saman í mörgum málum. Ég vil bara minna á það. Já, við vorum á móti því hvernig þjónustusviptingin var afgreidd hér af því að það var algjörlega óljóst hvernig hún átti að vera. Og hvað gerðist? Viti menn, ríkisstjórnarflokkarnir voru komnir í hár saman tíu mínútum eftir að málið var samþykkt.

###

Virðulegi forseti. Já, ég vil leyfa mér að segja að við í Viðreisn munum fara mjög vel yfir þetta mál. Það er margt sem er áhugavert. Þetta er ekki stórt mál. Það er eiginlega það sem ég sakna, að Sjálfstæðisflokkurinn og ríkisstjórnin hafi ekki treyst sér til að koma með meira heldur en bara þetta. Það er verið að tala um inngildingu og íslenskukennslu m.a. og ég hefði gjarnan viljað sjá það hér samhliða þessu. En já, ég lofa því að við í Viðreisn munum fara mjög vel yfir þetta í nefndinni með opnum huga, með þetta í huga, ekki síst það sem ég hef verið að fara yfir, að við verðum að reyna að ná einhverjum samhljómi um þetta. Ég er sannfærð um að það er meiri samhljómur í dag, myndi ég segja, heldur en hefur verið. En það er út af því að við erum að reyna að leggja okkur fram og ég vona að ríkisstjórnin reyni að gera það líka. Það eru tónar m.a. frá þingflokki hv. þingmanns þar sem mér finnst vera komið  í eitthvert kapphlaup um yfirlýsingar í útlendingamálum en ég vona bara að skynsemin ráði, raunsæið ráði og við náum líka mennskunni og mannúðinni inn í þetta allt saman þannig að við getum, eins og annars staðar á Norðurlöndum, talað af einhverri yfirvegun en ekki tækifærismennsku um útlendingamál.

###

Virðulegi forseti. Við ræðum hér frumvarp hæstv. dómsmálaráðherra um breytingu á lögum um útlendinga, nr. 80/2016, um alþjóðlega vernd. Þessar umræður hér í þinginu hafa verið áhugaverðar, fróðlegar fyrir margra hluta sakir. Ég hef lýst því margítrekað yfir að við í Viðreisn erum meira en reiðubúin í samtal um þessi mál. Þó að ég segi að vissulega hafi forystu af hálfu ríkisstjórnarinnar skort hvað það varðar þá engu að síður skynja ég það að það er ákveðin hreyfing og ákveðin breyting af hálfu ríkisstjórnarflokkanna, sem við vitum að eru svolítið ólíkir, en ég held að allir flokkar og þingmenn flokkanna séu meðvitaðir um þá miklu ábyrgð sem felst í því að vera í pólitík og undirstrika ákveðin réttindi, mannréttindi, þau réttindi sem felast í því að búa og lifa og hrærast í lýðræðissamfélagi.

Við þurfum að taka þetta samtal og halda áfram að vinna þetta. Á það höfum við í Viðreisn lagt áherslu. Við sjáum að samfélagsgerðin okkar er búin að gjörbreytast bara á örfáum árum. Fyrr í dag átti ég samtal hér úr ræðustól við hæstv. forsætisráðherra bara um það álag og breytingu sem hefur átt sér stað á menntakerfinu á síðustu árum og við verðum að taka tillit til þess. Ég vil hins vegar draga það fram strax hér í upphafi, og mér hefur þótt það lita svolítið þessa umræðu, að mér finnst allt of algengt að við grautum öllum útlendingamálum saman undir einn og sama hattinn.

Ég held að það sé ágætt að við viðurkennum það að við búum í fjölþjóðasamfélagi. Við búum í fjölmenningarsamfélagi og ég vona að það verði engin breyting þar á. Því fylgja bæði réttindi og skyldur. Ef við ætlum að hafa það þannig að við ætlum að auka hagvöxt til lengri tíma, ef við ætlum að auka og styrkja lífsgæði okkar til lengri tíma, ef við ætlum að styrkja heilbrigðiskerfið okkar til skemmri og lengri tíma, ef við ætlum að styrkja menntakerfið til skemmri og lengri tíma, ef við ætlum að halda hér uppi öflugum byggingariðnaði, svo ég tali nú ekki um aðrar þjónustugreinar eins og ferðaþjónustuna, þurfum við á útlendingum að halda. Þannig er það bara og þá viljum við fá hingað fólk sem tekur þátt af fullum krafti í íslensku samfélagi eins og það hefur gert nokkuð vel fram til þessa en síðan er eins og við í pólitíkinni séum svolítið að missa tökin. Sumir flokkar sjá sér hag í því að grauta þessu öllu saman og segja að þeir 70.000 útlendingar sem hafa flutt hingað til landsins og eru að verða hluti af okkar grunnstoðum í samfélaginu séu vandamálið. Það er stundum ekki hægt að lesa annað í það.

Við erum hér að tala um afmarkaðan hluta, alþjóðlega vernd. Það er talað um að það sé allt stjórnlaust. Ég hef ekki dregið dul á að mér hefur þótt vanta forystu, ekki síst af hálfu flokks sem er búinn að vera hér í 11 ár með forystu í nákvæmlega þessum málaflokki. Um tíma sáum við glitta í framsýni, stefnu, hugsjónir, að byggja upp fjölmenningar- og fjölþjóðlegt samfélag sem þar sem allir geta eða flestir geta a.m.k. lifað í sátt og samlyndi. Við sáum að undir forystu bæði Hönnu Birnu og síðan Ólafar Nordal, fyrrum hv. þingmanna og ráðherra sem beittu sér fyrir þverpólitískum hópi til að reyna að vinna þetta svolítið eins og önnur Norðurlönd — en af því að hér er alltaf verið að tala um Norðurlöndin: Já, ég er sammála því, við eigum að líta til Norðurlandanna. Þau eru ekkert öll eins en mér er minnisstæð nýleg umræða sem ég átti við norska Hægriflokkinn, sem er systurflokkur til að mynda Sjálfstæðisflokksins. Ég spurði hann: Hvernig er útlendingaumræðan hjá ykkur? Er allt að verða vitlaust? Hann horfði á mig og sagði: Nei, nei, eiginlega ekki, en það eru ákveðin viðfangsefni og vandamál sem við erum að taka á og takast á við.

Það var ekki verið að nota tækifærið og kynda undir og ýta undir skautun í samfélaginu. Þar var pólitísk forysta fyrir því, bæði af hálfu þessarar ríkisstjórnar sem er í Noregi er líka af hálfu Høyre sem var á undan við það að leiða ekki bara umræðuna í jörð heldur til þess að taka mannúðlega en af festu og af raunsæi á útlendingamálum, hælisleitendamálum. Það er það sem ég sakna svo sárlega af hálfu þessarar ríkisstjórnar sem hefur verið í sjö ár. Það eina sem hún hefur fram að færa er að segja: Þið í stjórnarandstöðunni, þið eruð bara þvælast fyrir. Það er nokkurn veginn eina svarið. Þegar við t.d. í Viðreisn — við töluðum minna en þingmenn Sjálfstæðisflokksins, og ég held að það hafi bara verið tveir eða þrír af hálfu Sjálfstæðisflokksins sem töluðu í þessu máli á síðasta ári og ríkisstjórnin hefur fengið allt fram sem hún hefur viljað, meira og minna. Það segir mér að það hefur ekki verið stjórn, alla vega ekki þor eða kjarkur til þess að taka á ákveðnu viðfangsefni sem við vitum alveg að þarf að gera. Þess vegna segi ég: Það er verið að grauta þessu öllu saman. Ég skynja það til að mynda þegar við í Viðreisn  fórum um og lögðum sérstaka áherslu á menntamálin og heimsóttum menntastofnanir, líka heilbrigðisstofnanir, að stundum var því miður undirtónninn sá að það væru of margir útlendingar. Svo spyr maður: Eru svona margir hælisleitendur? Nei, það er ekki það heldur bara útlendingar. Það er út af því að fólk hefur ekki séð forystu af hálfu ríkisstjórnar í þessum málum.

Það væri rosalega einfalt fyrir mig að standa hérna og hugsa um skoðanakannanir til að mynda og segja bara: Heyrðu, nú ætlum við að velja annaðhvort bara allt galopið eða allt lokað,   bara taka harðlínu í þessum málum, loka sem mest á Schengen-fólkið eða EES-fólkið sem kemur í gegnum EES, ekki hugsa  neitt um það hvaða afleiðingar það hefði fyrir okkur úti í Evrópu — enda erum við að sjá það að Sjálfstæðisflokkurinn er að hökta við það að verja EES-samninginn. Það kemur ekkert lengur á óvart í þessum heimi.

Hvað erum við þá að tala um? Við erum að tala um 4.000 manns samkvæmt þessu frumvarpi, það er verið að tala um það. Það er Úkraínufólkið sem við styðjum vonandi öll eindregið að verði tekið á móti og það er frábært að sjá hvernig það hefur náð takti í íslensku samfélagi og er hluti af okkar samfélagi hvar sem borið er niður. Það sama má segja um Venesúelahópinn. Já, það má alveg taka undir þá gagnrýni að þetta var tekið einhliða pólitískt til að slá einhverjar pólitískar keilur af hálfu þáverandi utanríkisráðherra Sjálfstæðisflokksins á erlendri grundu, en ég hélt í einfeldni minni að þetta hefði verið rætt sérstaklega í ríkisstjórn: Hvernig tökum við á móti hugsanlega 1.000 manns frá Venesúela sem eru að flýja kommúnismann og pólitískar ofsóknir? Hvernig tökum við á móti þeim? Munum við styðja áfram við fólkið inn í skólakerfið, inn í heilbrigðiskerfið? Ég hélt að ríkisstjórnin hefði rætt þessi mál. Svo kemur þeim rosalega á óvart að það sé álag á innviði landsins en það á að kenna 400–500 manns um það ástand og það álag sem er núna á innviðum landsins af því að ríkisstjórnin er í sjö ár búin að vanrækja uppbyggingu innviða í samfélaginu.

Ég vara við þeirri skautun og Viðreisn varar við þeirri pólaríseringu sem er að eiga sér stað í dag. Við erum skelkuð við að sjá alls konar birtingarmyndir í samfélaginu eftir helgina af þeim hreina og klára rasisma sem birtist okkur eftir Eurovision til að mynda. Á báða bóga voru pólarnir alveg á fullu. Svo sjáum við og upplifum líka ákveðna örvilnan og ótta hér í þingsal í dag. Það sem má ekki gerast er að pólitíkin notfæri sér þessa stöðu. Ég held að minn ástkæri Bubbi Morthens hafi einmitt verið að vara við þessari miklu útlendingaandúð, þessum rasisma sem er verið að byggja undir og flokkar ætla að slá pólitískar keilur. Viðreisn ætlar ekki þangað. Viðreisn vill leggja sitt af mörkum og við skrifuðum bréf í haust til forsætisráðherra einmitt um það að við óttuðumst þessa skautum, að það kæmi á endanum einhver frelsari, einhver riddari á hvítum hesti sem ætlaði að leysa þjóðina undan þessu með einhverjum snilldarlausnum með rasískum undirtónum. En Viðreisn vill vera hluti af lausninni og það þarf að taka erfiðar ákvarðanir. Já, við erum að taka hlutfallslega á móti fleirum með alþjóðlega vernd. Það þarf að taka á því. En þetta hefur byggst upp í boði Sjálfstæðisflokksins af því að hann hefur ekki undirbyggt risastórar ákvarðanir eins og það að taka á móti fólki frá Venesúela til að mynda, sem ég styð að sé gert. Ég sé bara þegar ég fer að heimsækja mömmu mína á Hrafnistu að þá er fólk af erlendu bergi brotið að byggja undir alla þjónustuna sem þar er. Takk fyrir það. En það þarf líka að segja að við þurfum að taka betur á þessum málum og það hefur vantað þessa forystu.

Ég vil hins vegar segja það, og ég vona að sé ekki að skaða hæstv. dómsmálaráðherra með því að segja að það er ákveðin breyting núna varðandi það hvaða tóna er verið að slá af hálfu Sjálfstæðisflokksins í dómsmálaráðuneytinu. Eru þeir harðari? Eru þeir linari? Ég veit það ekki. Ég sé og heyri bara tóna sem vilja frekar leita lausna og ég er til í það samtal. Ég veit alveg hvaða manneskju hæstv. ráðherra hefur að geyma og ég veit að ráðherra vill beita sér fyrir því að það verði hér fastari tök, ákveðnari tök á útlendingamálum, sérstaklega þessu máli sem við erum að tala hér, um alþjóðlega vernd. Það er ýmislegt sem við eigum eftir að ræða frekar, viðkvæmir hlutir eins og það sem er ekki í þessu frumvarpi. Margir hafa haft samband við mig og sagt: Hvað með lokuðu búsetuúrræðin og allt það? Ég hef sagt: Ég er tilbúin í umræður um móttökumiðstöðvar. Ég er til í hana. Línan sem við í Viðreisn drögum í sandinn er að við setjum ekki börn í lokað búsetuúrræði. Þar er línan sem ég dreg í sandinn. Ég er reiðubúin í öll önnur samtöl af því að við þurfum að ná betri tökum á umhverfinu eins og það er í dag.

Ég geri mér grein fyrir því að þó að mér finnist öllu grautað saman og alið á ákveðinni útlendingaandúð sem er búin að vera hræðilega áberandi núna á síðustu dögum, m.a. út af því að fólk í pólitíkinni er að slá ákveðna tóna — það breytir ekki því að ég þarf líka að horfast í augu við þennan veruleika sem er að við erum ekki með stjórn á þessum málum. Ég vil verða að liði þannig að við náum betri tökum og betri stjórn á þessum málum. Ég er sammála því að við eigum að líta meira til Norðurlandanna og það kallar á ákveðnar ákvarðanir og við eigum að læra, við eigum ekkert að vera feimin við það, við eigum að læra af því  sem hefur verið gert vel á Norðurlöndum og við eigum líka að læra af því sem hefur gengið illa, eins og t.d. í Svíþjóð. Þar eru ýmis málefni sem ég hef m.a. rætt við sænska þingmenn sem segja þvert yfir litrófið að þeir hefðu átt að gera hlutina öðruvísi. Það eigum við óhikað að segja. En stóra línan er sú, af minni hálfu a.m.k., að við eigum að gera allt sem við getum til að gera þetta ekki að kosningamáli. Ég hef líka verið gagnrýnd fyrir það að ég sé naívisti að segja að það verði ekki að kosningamáli. Við upplifum að það eru flokkar sem vilja hafa þetta og gera þetta að kosningamáli.

Þó að þetta sé viðkvæmt málsefni og verkefni er þetta ekki það flókið. Það þarf bara að hafa forystu í þessu máli og það þarf líka að vera þannig að við sem erum þvert á hið pólitíska litróf séum tilbúin í þetta samtal. Við erum greinilega svolítið mistilbúin í þetta samtal, en ég vil hvetja þá flokka sem ekki hafa viljað taka þátt í þeim leiðangri að reyna að ná samstöðu um þetta til að reyna að gera það sem í þeirra valdi stendur til að nálgast umræðuna á mennskan og mannúðlegan hátt en líka með raunsæi. Það eru ýmsir þættir sem við þurfum að taka inn í þetta, hvort sem það er hvað við einfaldlega höfum bolmagn í fjárhagslega og samfélagslega, en við verðum að þora að segja nei við einu, og ég geri það, og það er að ég vil ekki þessa skautun í íslensku samfélagi. Ég vil ekki taka þátt í því að byggja undir ótta í íslensku samfélagi. Ég vil sjá pólitíska forystu þvert yfir flokka til að leiða þessi mál áfram inn í öflugri og bjartari framtíð fyrir Ísland.  Við getum gert þetta saman.

###

Virðulegi forseti. Forsætisráðherra hljómaði í lokin eins og Terminator: Ég kem aftur. En sjö ár, virðulegi forseti, sjö ár. Ríkisstjórnin ætlar ekki að axla ábyrgð á því ástandi sem blasir við í skólum landsins. Það dugar ekki að mínu mati, þrátt fyrir góðan hug, að ríkisstjórnin dembi bara verkefnunum inn í skólana án þess að fjármagn eða annar stuðningur fylgi með. Það er ekki boðlegt lengur. Við verðum að tala um hópastærðir. Við verðum að tala um það hvernig við getum fundið tíma fyrir kennara til að sinna því sem þeir eru bestir í, að kenna. Námsgögn hafa staðið í stað síðan 2008 per haus. Allt þetta eru verkefni sem þessi ríkisstjórn í sjö ár hefur ekki sinnt að mínu mati. Það þýðir ekki að láta þetta verða eingöngu verkefni skólanna af því að þetta hefur verið þannig að skólarnir fá verkefnið og það er bara þeirra að finna út úr því. Þeir þurfa stuðning, skólafólkið okkar allt þarf stuðning og börnin okkar þurfa að finna raunverulega fyrir því að við ætlum að byggja upp menntakerfi sem er jöfnunartæki og tækifæri til að auka lífsgæði og möguleika fólks til skemmri og lengri framtíðar.

###

Virðulegi forseti. Við í Viðreisn fórum vítt og breitt um landið í kjördæmaviku eins og margir fleiri og við einbeittum okkur sérstaklega að menntastofnunum. Við fórum í skóla á öllum skólastigum og það verður að segjast eins og er að hljóðið er frekar þungt. Það er mjög þungt, svo að ég tali fyrir sjálfa mig, þegar kemur að grunnskólanum. Við báðar, forsætisráðherra og ég, þekkjum ágætlega til varðandi menntamálin og menntamálaráðuneytið en hún var ráðherra fram til 2013. Síðan þá hefur samfélagsgerðin breyst verulega og tónninn í skólafólkinu okkar, tónninn í stjórnendum var þungur. Hann var þungur af því að, og við sjáum það svolítið í PISA, að þau ná ekki að sinna þörfum ólíkra hópa. Og ég er ekki bara að tala um það risavaxna samfélagsverkefni sem þessi ríkisstjórn hefur eiginlega dembt á skólana með fjölgun útlendinga úr 30.000 í 70.000. Þeim er dembt inn í skólakerfið án þess að hafa neitt plan, án þess að hafa neitt inngildingarplan, án þess að hafa neitt íslenskuplan. Það er á ábyrgð þessarar ríkisstjórnar.

En það er allt hitt líka, að passa upp á fegurðina í fjölbreytileikanum, fegurðina í því að skólarnir eru okkar jöfnunartæki. Við erum að missa það jöfnunartæki svolítið út úr höndunum og það er sárt. Við sjáum það í gegnum PISA en við finnum það ekki síst í gegnum þessi samtöl sem við áttum í okkar dýrmætu kjördæmaviku.

Í sjö ár eru þessi teikn búin að vera ítrekað á lofti en samt er staðan þessi núna. Hvert var svar ríkisstjórnarinnar eftir síðustu kosningar? Jú, skiptum bara menntamálaráðuneytinu upp í þrennt. Það er það eina sem hefur gerst á þessum vettvangi. Mín spurning til verkstjóra ríkisstjórnarinnar í þessu risavaxna verkefni, að halda utan um skólakerfið okkar, halda m.a. utan um grunnskólana til þess að þeir geti skilað ólíkum einstaklingum inn í framhaldsskólann, út í atvinnulífið, er: Hvernig gat þetta gerst á ykkar vakt?

###

Virðulegi forseti. Já, umræðan hérna er góð og hún er mikilvæg, enda skiptir máli að okkur auðnist að ræða aðgangsstýringar og gjaldtöku þegar kemur að innviðum okkar. Ferðaþjónustan er vissulega orðin ein stærsta atvinnugreinin okkar og hefur vaxið gríðarlega síðastliðin ár en það hefur vantað langtímasýn fyrir greinina. Viðreisn hefur í langan tíma lagt áherslu á það að hér verði mótað langtímaplan um það hvernig við ætlum að sjá heildstæða ferðaþjónustu þróast til næstu ára og áratuga. Það eru auðvitað margar áskoranir í þeim efnum. Við í Viðreisn höfum lagt áherslu á að móta heildstæða ferðaþjónustustefnu. Við leggjum áherslu á að nýta náttúruauðlindir okkar á sjálfbæran hátt og að nýtingin eigi að byggjast á heildstæðu mati og þjóðhagslegum ávinningi og afleiðingum. Ég vona það auðvitað, virðulegur forseti, að það sé þverpólitískur skilningur fyrir nauðsyn þess að fjárfesta í innviðum á ferðamannastöðum um allt land til verndar umhverfi og náttúru og tryggja um leið jafnari dreifingu ferðamanna um landið allt yfir árið. Við eigum ekki að vera feimin að ræða gjaldtöku og aðgangsstýringar í þessum efnum. Það er eðlilegt að það sé tekið þjónustugjald fyrir veitta þjónustu enda kostar sitt að halda uppi aðgengi og öryggi þegar kemur að náttúruperlum þjóðarinnar.

Það verður hins vegar að segjast eins og er að þegar ég las spurningarnar frá hv. þingmanni til ráðherra — þetta eru stjórnarþingmenn að tala — þá allt að því hló ég upphátt, ekki út af innihaldslausum spurningum heldur fannst mér þetta draga fram að við erum búin að vera hér í sjö ár með ríkisstjórn sem hefur algjörlega verið með ómarkvissa stefnu í þessum málum. Það er ekkert búið að gerast. Það er ekki búið að taka neina ákvörðun, m.a. um heildstæða stefnu í ferðaþjónustu sem markerar og setur niður sporin í því hvernig við ætlum að taka þjónustugjöld. Sjö ár, þannig týnist tíminn, eins og segir í laginu. Það er kominn tími til þess að við fáum einfaldlega ríkisstjórn sem tekur ákvarðanir í málum en hummar ekki málin endalaust fram af sér.

###

Virðulegi forseti. Ég vil sérstaklega fagna síðustu orðum ráðherra. Ég vona að samsetning ríkisstjórnarinnar leiði ekki til þess að við mótum ekki okkar eigin sjálfstæðu varnarstefnu. Auðvitað fer margt fram innan þjóðaröryggisráðsins en á þessum tímum eigum við að mínu mati að móta varnarstefnu. Ef ráðherra er með eitthvað svipað í huga þá fagna ég því sérstaklega því að við verðum að hafa plan, við getum ekki alltaf lifað á því að þetta reddist. Við getum ekki leyft okkur að haga okkur þannig þegar kemur að öryggi borgaranna og öryggi þjóðarinnar þegar það er undir. Þjóðir Evrópu eru að leggja meira fram til hernaðarmála, ekki síst í ljósi þess að við erum í baráttu um að verja frelsið, verja lýðræðið, verja jafnrétti, verja mannréttindi um alla Evrópu. En þessi orð Trumps hafa grafið undan NATO. Það sjá það allir. Það er mikil umræða í Evrópu um þetta allt, að þau orð hans hafi grafið undan NATO. Þess vegna spyr ég: Hvaða plan erum við með í gangi til þess að treysta og byggja undir tvíhliða varnarsamninginn við Bandaríkin? Hvaða samtal hefur átt sér stað?

Mig langar líka rétt í lokin að spyrja hæstv. ráðherra hvort hann taki undir skoðanir fyrrverandi framkvæmdastjóra NATO, Anders Fogh Rasmussen,  um að hleypa Úkraínu inn í NATO sem allra fyrst og hernumdum svæðum innan Úkraínu verði bara hleypt inn þegar búið er að frelsa þau. Það eru þessar tvær spurningar sem ég myndi gjarnan vilja fá svar við.

###

Virðulegi forseti. Ég vil byrja á því að hrósa hæstv. utanríkisráðherra fyrir að hafa tekið starfsmenn rússneska sendiráðsins inn á sinn fund og mótmælt harðlega meðferðinni á Navalny. Mér finnst það til mikillar fyrirmyndar og í samræmi við það sem m.a. ég hef hvatt íslensk stjórnvöld til að gera, að standa fast í fæturna með því að hjálpa þeim sem eru í andófi við þessa andlýðræðislegu stjórn sem er í Rússlandi. Eftir innrás Rússa í Úkraínu hafa allar þjóðir í Evrópu farið í það, og ekki síst nágrannalönd okkar,  að endurmeta varnir sínar og öryggi. Við sjá hvernig Svíar og Finnar ákváðu að fara þá leið að fara inn í NATO. Fyrir okkur Íslendinga eru grunnstoðir okkar í varnarmálum náttúrlega annars vegar NATO-aðildin, og gríðarlega mikilvægt að við beitum okkur mjög skýrt á þeim vettvangi, og síðan er hin undirstaðan tvíhliða varnarsamningur okkar við Bandaríkin. Mig langar að vita frá hæstv. ráðherra — af því að nú eru mjög glannalegar yfirlýsingar Trump, og þó að hann sé ekki orðinn forseti er því miður  hætt við að hann verði það, þegar farnar að hafa áhrif á samtalið innan Evrópu. Við erum að sjá Þjóðverja tala um m.a. byggingu kjarnavopna og Evrópa er öll að þjappa sér saman, sérstaklega í ljósi þess ef fimmta stoðin innan NATO er að veikjast, þ.e. að árás á eitt ríki þýði árás á öll aðildarríki NATO. Mig langar að vita frá hæstv. ráðherra hvaða sviðsmyndir hafa verið teiknaðar upp og hvort hann hafi ekki áhyggjur af þessari nálgun Bandaríkjamanna. Það er alveg skýrt að Joe Biden er ekki þarna en þetta hefur engu að síður þau áhrif að ríki Evrópu eru að endurmeta líka að nýju sína varnir og öryggi. Ég vona og ég hvet hæstv. ráðherra til að segja okkur að þetta sé haft í huga því að við megum ekki vera með þann hugsunargang þegar kemur að vörnum og öryggi að þetta reddist bara og svo sjáum við til. Við þurfum að vera með plan og hvert er planið?

###

Virðulegi forseti. Það er verðbólga í landinu en það er líka verðbólga í yfirlýsingum, m.a. þegar kemur að útlendingamálum. Ég vil segja það hér, með nokkra reynslu í farteskinu og eftir að hafa séð ýmislegt í gegnum árin, að ég tel óskynsamlegt af okkur hér í þessum þingsal að gera útlendingamálin að kosningamáli. Það væri áfellisdómur að mínu mati yfir okkur í pólitík að geta ekki ráðið fram úr því að leysa umgjörðina utan um fólk sem vill flytja hingað eða koma hingað. Það þarf einfaldlega að mínu mati að bretta upp ermar þvert á flokka. Til þess vorum við kosin. Auðvitað eru ýmsir hér sem vilja gera þetta að kosningamáli, vilja fara í yfirboð á yfirlýsingum. Ég vil reyna að koma skynseminni inn í þetta, mennskunni, raunsæinu og að við tölum hér saman, af því að ég tel styttra á milli flokka hér í þinginu heldur en fólk mætti ætla miðað við yfirlýsingar. Það tapa allir á því að gera útlendingamál að kosningamáli. Þess vegna eigum við að einbeita okkur að því að reyna að setjast niður, fara heildstætt yfir þetta og fara í gegnum málið þannig að við skilum ákveðnum yfirlýsingum og niðurstöðu út í samfélagið sem gerir okkur öflugri til skemmri og lengri tíma.

Ég vil fara í kosningar til að ræða stöðu heimilanna, ég vil fara í kosningar til þess að ræða um nýjan gjaldmiðil, ég vil fara í kosningar til að ræða orkuskipti, orkumál, atvinnustefnu, mikilvægi þess að vera með skynsamlega og hóflega skattheimtu, ræða um einkarekstur í heilbrigðisþjónustu, ræða menntamál. Það eru mörg flókin viðfangsefni sem við þingmenn fáumst við á hverjum degi. Útlendingamál eru ekki það flóknasta. Það er val að gera þau að kosningamáli. Það er val að láta öfgarnar og bólgnar yfirlýsingarnar ráða. Ég vil láta skynsemina ráða. Ég vil að við verðum raunsæ í nálgun okkar og að við sýnum mennsku og mannúð. Ég vil vinna þannig og ég hvet alla þingmenn og þingheim til að vinna ötullega að þessu máli þannig að við getum síðan líka farið að ræða önnur mál.

###

Hæstv. forseti. Ég vil undirstrika það að ég tel mjög mikilvægt að þetta mál fái efnislega meðferð og vona að það náist sem mest þverpólitísk samstaða um það að styðja við lögregluna, bara þannig að það sé sagt, ekki síst til þess að auka  öryggi þjóðarinnar, öryggi landsmanna þegar kemur að síbreytilegum heimi. Hitt er síðan að þegar ég fer yfir fjáraukalög þá sé ég ekki forgangsraðað verulega í þágu lögreglunnar. Við vitum það nú þegar að á meðan útþensla ríkissjóðs hefur verið með þeim hætti sem hún er undir forystu Sjálfstæðismanna hefur ekki verið sett fjármagn í löggæsluna. Það er staðreynd. Þess vegna vona ég að sjötti eða sjöundi ráðherra Sjálfstæðisflokksins sýni núna dug og frumkvæði í því að hlúa betur að lögreglunni. Ég tel mikilvægt að stjórnsýslulögin hafi verið dregin fram hér. Ég held að þau muni koma hér að mjög miklu gagni. Ég vil þó vara við því að stjórnsýslulögin verði einhver skjöldur fyrir ríkisstjórnina af því að það verður að segjast eins og er að þessi ríkisstjórn sem nú situr   hefur ekki beint verið að hlýða stjórnsýslulögum eða fylgja þeim eins og á að gera.  Verkefnið þegar kemur að stjórnsýslulögum hefur ekki beint verið til fyrirmyndar.

###

Virðulegur forseti. Ég vil byrja á því að fagna nálgun ráðherra og þeim breytingum sem hafa verið gerðar á þessu frumvarpi. Ég tel þær til bóta og nokkurn veginn komnar í efnislegt samræmi við það sem gerist á Norðurlöndunum. Engu að síður er umfjöllunarefni allsherjar- og menntamálanefndar mikið þegar kemur að þessu og sérstaklega þarf að fara yfir þá þætti sem snerta réttarríkið. Ég vil draga fram mína skoðun, ég tel þetta vera rétt skref. Það er mikilvægt að við tökum á þessum málum og verðum ekki einhverjir einfeldningar þegar kemur til að mynda að eftirliti með skipulagðri brotastarfsemi, svo að það sé sagt.

En ég vil taka undir það sem hefur komið fram hér áður og ég vil fá efnismeiri svör hjá ráðherra. Við sjáum að við erum næstlægst þegar kemur að lögreglumönnum per 100.000 íbúa. Við sjáum að báknið hefur þanist út undir forystu Sjálfstæðismanna en þeir hafa engu að síður forgangsraðað öðrum þáttum en  réttarvörslunni og löggæslunni. Lögreglumönnum hefur ekki fjölgað síðan 2007 á þessu svæði en samt hefur afbrotum og meðferðum afbrota hér á þessu svæði fjölgað um 25% síðan 2007. Ég vil því spyrja hæstv. ráðherra hvað raunverulega verði gert til þess að fjölga lögreglumönnum.

Forseti vill aftur ítreka að ræðutíminn er ein mínúta.

###

Virðulegi forseti. Ég vil þakka hæstv. forseta fyrir að hafa greint frá því að málið gangi nú til utanríkismálanefndar. Þá geri ég ráð fyrir því að umræðu hafi ekki verið frestað heldur einfaldlega að málið fari til utanríkismálanefndar. Þá getum við einmitt farið að taka til við málið eins og hv. þm. Bergþór Ólason nefndi hér, að við fáum sem mest af tíma. Þess vegna vil ég fagna því sérstaklega og bið hæstv. forseta að leiðrétta mig ef minn skilningur er rangur í þessu;  umræðunni er lokið og málið er komið til nefndar. Það er eins og ég skil þetta og vona að það séu engin önnur spil uppi hvað þetta varðar.

###

Ég  þakka forseta fyrir þetta. Ég held að það skipti máli að þetta sé alveg skýrt  nú þegar ég held að það sé einn eftir á mælendaskrá frekar en tveir, að þá verði umræðunni lokið og málið að því búnu fari til umfjöllunar í nefndinni þannig að við getum hafist handa við það að vinna þetta mál og ríkisstjórnin geti síðan komið með framhald málsins nú á vorþingi. Það eru tveir  nefndadagar fram undan og það er best að nýta tímann sem best þannig að ég vil þakka hæstv. forseta en undirstrika að það verður að vera skýrt hvað gert verður við málið að loknum þessum umræðum.



###

Virðulegi forseti. Hér hafa verið fluttar fínar ræður þótt maður sé mismikið sammála því sem sagt er. En það er ekki hér til umræðu undir fundarstjórn forseta hjá mér heldur vil ég einfaldlega spyrja hvort  umræðunni um þetta mál ljúki ekki hér  og það fari síðan til  utanríkismálanefndar. Ég er eitthvað að heyra hér að það sé búið að biðja um að umræðunni sé frestað. Það er takmörkuð umræða í umræðu um skýrslu þannig að ég ætla  einfaldlega að spyrja hvort það sé ekki alveg ljóst að málið farið að umræðu lokinni núna strax til utanríkismálanefndar þannig að við getum hafið vinnu — nefndadagar eru að byrja — þannig að við getum farið í það að fara yfir þessa skýrslu.

###

Virðulegur forseti. Er ég þá að skilja hv. þingmann rétt að hún telji að þeir þingmenn innan stjórnarliðsins sem eru að móast við þessu muni fylgja utanríkisráðherra og væntanlega meiri hluta utanríkismálanefndar í þessu máli og styðji það þannig að við gerum það sem þetta mál snýst um, þ.e. að halda áfram að standa vörð um EES-samninginn, þennan mikilvæga milliríkjasamning sem við höfum gert? Um leið erum við að styðja og verja réttindi borgara og lítilla og meðalstórra fyrirtækja á EES-svæðinu og ekki síst íslenska. Sér hún fram á það að ríkisstjórnarmeirihlutinn muni fylgja þessu máli eftir eða þarf meiri hlutinn líka stuðning flokka eins og Viðreisnar? Við höfum lýst því yfir að við munum gera það sem þarf til þess að samningurinn standist og verði ekki veikari fyrir vikið eftir meðhöndlun ríkisstjórnarinnar.

###

Virðulegi forseti. Ég vil þakka hv. þm. Diljá Mist Einarsdóttur fyrir þessa annars ágætu ræðu, ekki rödd sem maður heyrir allt of ákveðið eða allt of mikið frá hennar flokki. Ég vil spyrja hv. þingmann að því hvort hún trúi því að þetta mál fari núna í gegnum þingið, klárist á vorþingi þrátt fyrir að það séu komnar fleiri efasemdarraddir en bara innan úr Sjálfstæðisflokknum. Við heyrðum áðan hjá hv. þm. Bjarna Jónssyni mjög skýra fyrirvara gagnvart þessari leið. Sér hún fram á að við klárum þetta mál núna á vorþingi? Um leið vil ég líka spyrja hv. þingmann hvort hún sjái fram á það að í utanríkismálanefnd — ég undirstrika að við í Viðreisn munum gera allt til að hjálpa ríkisstjórninni við að koma þessu máli í gegn og breyta því sem þarf að breyta ef það verður til þess að styrkja málið — verði einhverjar breytingar eða mögulegar breytingar á málinu þegar það kemur fyrir nefndina með vorinu. Ég ætla bara rétt að vona að þessi umræða verði ekki til þess að hæstv. utanríkisráðherra snúist hugur og hann fari aðrar leiðir.

###

Virðulegi forseti. Nei, ég held að það sé aðeins byrjað að slá í gömlu. Mig rekur ekki minni til þess, svo að það sé sagt alveg hreint út. En hins vegar vil ég taka undir með hv. þingmanni þegar kemur að því hvernig við nýtum EES-samninginn. Ég ætla líka að leyfa þeim sem hafa talað í þá veru — eins og t.d. hæstv. utanríkisráðherra í gegnum tíðina sem hefur talað mjög einarðlega fyrir því að efla okkar réttindagæslu og hagsmunagæslu úti í Brussel. En síðan hefur reyndar sami flokkur líka  stjórnað fjármálaráðuneytinu og getað haft svolítið stjórn á því að efla þetta og það hefur aðeins verið eflt en ekki nægilega.

Ég held líka að til þess að  raddir okkar — af því að þær eru mismunandi, okkar nálgun er mjög mismunandi og það er eiginlega aðdáunarvert að fylgjast með Norðmönnum hvernig þau gæta sinna hagsmuna, byrja miklu fyrr í ferlinu og eru með mikinn mekanisma til að sinna sínum hagsmunum innan EES-samstarfsins. En það er tvennt sem ég vil draga sérstaklega fram og ég held að við deilum því, þessi blýhúðun sem á sér stað. Það er ekki ESB að kenna eða í EES-samningnum, það eru íslenskir ráðamenn sem hafa staðið fyrir þessu og bera mesta ábyrgð á að við erum alltaf að íþyngja regluverkinu hérna heima. Það er ekki þannig að vondu embættismennirnir eða ráðafólkið  innan ESB sé að segja okkur að gera það. Þetta er algjörlega heimatilbúinn íslenskur vandi.

Ég vil líka taka undir með hv. þingmanni þegar hann talar um  Schengen-samstarfið, sem er gríðarlega mikilvægt fyrir okkur. Við áttum okkur á því þegar þegar við erum að heimsækja lögregluna og samtalið er á viðkvæmum nótum, að það er  mjög mikilvægt samstarf fyrir okkur í öryggislegu tilliti o.s.frv. En við eigum að nota okkar möguleika til þess að stjórna landamærunum betur, mikil ósköp. Við verðum að meta það hverju sinni hvenær við ætlum að beita þeim tólum og tækjum sem EES-samningurinn, Schengen-samningurinn veitir okkur. Til þess erum við fullvalda þjóð, alveg eins og þær þjóðir sem eru innan ESB og eru í EES-samstarfinu, þær eru að nýta sér það svigrúm sem þær hafa innan þess ramma sem  þeim er búinn og við eigum ekkert að haga okkur öðruvísi. Við eigum að nýta þau tækifæri og þau tól sem gefast hverju sinni með því að meta hagsmuni Íslands líka.

###

Virðulegi forseti. Ef ég á að vera alveg heiðarleg í nálgun þá finnst mér Miðflokkurinn —  sem ég hef mjög gaman af að umgangast og tala við af því að það eru ákveðnir kontrastar  á milli okkar um leið og það er mjög margt sem sameinar okkur, m.a. í efnahagsmálum, svo dæmi séu tekin, og aðhald í ríkisfjármálum, annað sem sameinar okkur hér. En ég verð að segja að stundum finnst mér þingmenn Miðflokksins  tala undir ákveðinni dulkóðun þegar kemur að EES-samstarfinu og henda sér á mál, hvort sem það er þriðji orkupakkinn, sem er búið að sýna fram á að hafði ekki þessi rosalegu áhrif sem þeir nefndu og lýstu og sögðu í rauninni að  myndi koma fyrir íslensku þjóðina, eða annað. Og það sama er  núna. Ég segi þetta einfaldlega og ég er ekkert að fara að rekja það andsvar sem hv. þm. Sigmundur Davíð Gunnlaugsson fór í við hæstv. utanríkisráðherra þar sem hann fór réttilega með það að Viðreisn — af því að Viðreisn  hefur komið hreint fram, við munum verja þennan samning. Það er margt mjög gott í þessari bókun og í þessari skýrslu frá hæstv. ráðherra sem ég get verulega stutt. En það sem kom hins vegar alveg skýrt fram — af því að hæstv. ráðherra gerði vel þegar hann var að draga fram: Hvað vill    Miðflokkurinn? Annars vegar segir hann að þetta  stangist á við stjórnarskrána, ýjar að því alla vega. Er þá ekki bara hreint og beint  réttast að segja það út að þetta stangist á við stjórnarskrána og þá ætli þeir bara að berjast gegn EES-samningnum, eða hvað er það sem Miðflokkurinn vill? Vill hann standa vörð um EES-samninginn? Vill hann gera það? Það eru mínar vangaveltur. Af því að ég hef ekki getað ráðið þessa dulkóðun sem  átti sér stað hér áðan í andsvari formanns Miðflokksins þá þætti mér bara fínt ef hv. þm. Bergþór Ólafsson myndi koma hérna og skýra nákvæmlega hvað það er sem Miðflokkurinn vill. En það er alveg ljóst að við erum ekki á sama báti í þessum efnum. Við í Viðreisn viljum standa vörð um réttindi borgaranna og réttindi fyrirtækja, ekki síst lítilla og meðalstórra fyrirtækja,  þegar kemur að EES-samningnum. Þetta er í grunninn það sem málið snýst um en ekki að þetta sé brot á stjórnarskránni. Það er fjarri því.

###

Virðulegi forseti. Ég ætlaði að byrja á þessari skýrslu og innihaldi hennar en það verður að segjast eins og er að síðasta ræða dró kannski fram það sem ég óttaðist, þ.e. að ríkisstjórnin eða ríkisstjórnarflokkarnir séu ekki einhuga í því að halda áfram að standa vörð um EES-samninginn, að halda ekki áfram að gera það sem þeir lofuðu á sínum tíma og skuldbundu sig til. Það geta verið ýmsar ástæður fyrir því að það hefur ekki verið klárað en þetta snýst einfaldlega um það að við Íslendingar getum treyst því að réttindi okkar samkvæmt EES-samningnum séu virt hér á Íslandi, við séum með sömu réttindi samkvæmt samningnum, fólk og fyrirtæki sem eru starfandi á Íslandi hafi sömu réttindi annars staðar á EES-svæðinu. En ræða hv. þm. Bjarna Jónssonar, fyrrverandi formanns utanríkismálanefndar, bregður ákveðnu ljósi á það af hverju við kláruðum ekki umfjöllunina síðast og fórum ekki með málið í gegnum utanríkismálanefnd. Það er ekki bara við hann að sakast. Við höfum upplifað það ítrekað — gott og vel, við vitum að Flokkur fólksins er eindregið á móti þessu og kemur ærlega fram varðandi það, það sama með Miðflokkinn sem ætlar einfaldlega að gera út á það að vera á móti öllu sem kemur frá EES. Ég vil taka undir með hæstv. utanríkisráðherra, það væri heiðarlegra að þeir sem setja fram efasemdir um stjórnarskrána fari þá að tala gegn EES-samningnum. En það virðist vera að hvorki Flokkur fólksins né Miðflokkurinn treysti sér algerlega til að fara þangað. En ég spái því að það verði þá gert innan tíðar. Það væri heiðarlegri nálgun í þessari gagnrýni sem þeir flokkar hafa verið að setja fram á þetta mál.

En auðvitað er ekki bara núna einhver óróleiki meðal Vinstri grænna, og það eru ákveðin tíðindi, heldur erum við með gamalkunnugar raddir innan úr Sjálfstæðisflokknum sem hafa verið háværar og verða sífellt háværari. Mig langar til þess, þótt mér finnist aldrei mikill bragur á því að vitna í það sem maður hefur skrifað sjálfur, að vitna í grein sem ég skrifaði á sínum tíma, fyrir þremur árum, en þá ritaði ég grein um orkupakkann og um þá miklu andstöðu sem var gegn honum, ekki síst innan úr Sjálfstæðisflokknum sem slíkum. Sjálfstæðisflokkurinn hefur verið burðarás í utanríkispólitík oftar en ekki, að mínu mati, farsælli utanríkismálapólitík. Við getum vitnað til NATO. Við getum vitnað í EES-samstarfið og EFTA, svo ég tali nú ekki um Norðurlandamálin. En við sáum það á allri umræðu og innleiðingu á þriðja orkupakkanum að það var verulega verið að vinna gegn því máli á sínum tíma. Ég varaði við því og benti á að með því væri svolítið verið að fara frá því sem var á árum áður þegar Sjálfstæðisflokkurinn var svona ákveðin kjölfesta í utanríkispólitík landsins, þegar þingmenn beinlínis treystu sér ekki til að styðja við það mál sem var stórt og erfitt nema það kæmu fleiri þingflokkar að því. Það var m.a. þess vegna sem ég og þáverandi formaður Samfylkingarinnar skrifuðum bréf til forsætisráðherra um að við myndum styðja þetta mál ef það yrði til þess að greiða fyrir því, en það tók ein tvö ár á sínum tíma í þinginu. Það er auðvitað fullkomlega óásættanlegt að ríkið þurfi það langan tíma til þess að koma innleiðingu af því tagi í gegnum þingið.

En það sem er ekki er síður mikilvægt er hvernig við erum undirbúin til að mæta þessum nýju áskorunum í alþjóðasamvinnunni. Ég benti á það þá að ég væri hrædd um að kjarni málsins væri sá að þingmenn Sjálfstæðisflokksins hefðu ekki nægilegan stuðning í baklandinu til að geta borið ábyrgð á því í ríkisstjórn að EES-samningurinn yrði framkvæmdur eins og við viljum sjá hann framkvæmdan. Ég spurði: Hvaða mál verður tekið í gíslingu næst? Það tók ekki langan tíma. Við erum komin að þessu máli sem er nú verið að taka í einhvers konar gíslingu. Ég vona að þessi millileikur sé ekki til að nota til heimabrúks. Við munum það að hæstv. fyrrverandi utanríkisráðherra, Þórdís Kolbrún Reykfjörð Gylfadóttir, varaformaður Sjálfstæðisflokksins, mælti fyrir þessu máli fyrir ári síðan en það komst ekki í gegn. Síðan erum við að sjá þennan millileik sem skýrslan er. Gott og vel. Hún getur verið og vonandi verður hún undirstaða breiðrar umræðu um það hvernig við viljum virkja EES-samninginn sem best og mest fyrir íslensk heimili og fyrirtæki. En við bíðum líka eðlilega svolítið spennt eftir því hvort ríkisstjórnarflokkarnir treysti sér til að fylgja þessu máli eftir og leggja fram boðað þingmál sem er núna á þingmálaskránni fyrir vorið. Ég verð að segja að bjartsýni mín hefur ekki aukist eftir að fleiri raddir heldur en úr Sjálfstæðisflokknum hafa núna lýst efasemdum gagnvart þessari leið.

En gott og vel, við erum svo sannarlega tilbúin í það að segja það sem segir m.a. í skýrslu utanríkisráðherra, þ.e. að vekja umræðu og kalla fram sjónarmið á grundvelli fyrirliggjandi upplýsinga um þessar skuldbindingar okkar samkvæmt EES-samningnum. Það er vel gert að mínu mati hvernig þessir ákveðnu þættir eru dregnir fram í skýrslunni og ég hvet fólk til að kynna sér hana til að verða enn upplýstara. Ég er ósammála því, af því að hæstv. utanríkisráðherra er að safna saman ábendingum og röddum til að hann geti hugsanlega réttlætt að fara aðra leið heldur en verið er að ræða um að fara, þ.e. að fara aðra leið heldur en frumvarpsleiðina, og ég vil einfaldlega draga það skýrt fram að við í Viðreisn styðjum þá leið. Við teljum mjög mikilvægt að við fylgjum eftir okkar skuldbindingum gagnvart EES-samstarfinu af því að undir þetta falla einstaklingar, undir þetta falla réttindi fólks, réttindi fyrirtækja. Með EES-samningnum fengum við ekki bara aðgang að þessu tæplega 500 milljóna manna hagkerfi á EES-svæðinu heldur ekki síður hitt að réttindi fólks jukust. Við fengum skýrari og skarpari samkeppnislöggjöf, eitthvað sem við gátum ekki séð um alveg sjálf, og síðast en ekki síst þá jukust einfaldlega lífsgæði fólks og samkeppnishæfni Íslands. Við sjáum það alveg á bæði hagvaxtaraukningu og verðmætaaukningu og kaupmáttaraukningu að síðan við gengum inn í EES, öxluðum þá ábyrgð og nýttum fullveldið í okkar þágu, í þágu þjóðarinnar, þá hefur Ísland bara farið upp á við. Það  sýnir að það að vera þátttakendur í alþjóðasamstarfi skiptir máli þó að ég vilji að sjálfsögðu að okkar rödd heyrist enn betur með því að vera aðilar við borðið. En það er ekki til umræðu hér.

Morgunblaðið,Ég lít einfaldlega á þetta mál sem ákveðna varnarbaráttu um EES. Það er sama hvernig við lítum á það, sama hvernig við reynum að rýna í allar þær greinar og allar þær raddir sem koma ekki síst innan úr Sjálfstæðisflokknum, hvort sem það eru fyrrverandi varaþingmenn eða jafnvel þingmenn núna innan flokksins, fyrir utan málgagn Sjálfstæðisflokksins sem er það er alveg ljóst að EES-samningurinn á undir högg að sækja og það er alvarlegt. Það tökum við í Viðreisn alvarlega og þess vegna eru okkar skilaboð skýr: Við viljum standa vörð um hann, við viljum verja þennan mikilvæga samning. Ég er oft spurð: Hvað þýðir þetta í rauninni, bókun 35, Þorgerður, hvað þýðir þetta, skiptir þetta einhverju máli? Þetta er risamál. Þetta er nefnilega risamál sem er verið að reyna að afbaka í þá veru að við séum að missa einhver réttindi eða eitthvert fullveldi. Það er langt í frá þannig. Það er einfaldlega verið að fylgja eftir því sem þáverandi ríkisstjórn samþykkti, þáverandi þing samþykkti hér á Íslandi og við erum að fylgja því eftir til þess að verja og treysta réttindi einstaklinga, borgara og fyrirtækja í landinu.

Örstutt, svo það sé alveg skýrt: Í ESB gilda aðrir hlutir. Þar gildir m.a. þessi regla líka um óinnleiddar reglur. Við erum bara að tala um þær reglur og þau lög sem við hér á Alþingi höfum samþykkt. Þetta snýst um að forgangsraða lögum sem við hér, löggjafarþingið, sem erum fulltrúar almennings höfum samþykkt. Það er ekki verið að tala um neitt annað. Með þessari reglu er verið að tryggja samræmdar reglur á öllu svæðinu, t.d. til að tryggja frjálst flæði vöru þannig að innlendar reglur hamli því ekki, hvað þá reglur innan ESB, að íslenskar vörur, okkar verðmætu útflutningsvörur, geti flætt eðlilega inn á EES-svæðið og lúti sömu reglum og við viljum að þær geri og það sé ákveðið samræmi á öllu svæðinu. Það er vont ef Íslendingar sem hafa búið úti, eins og núna í því dómsmáli sem er fyrir Landsrétti, að mig minnir, frekar en Hæstarétti, og flytja hingað heim geti ekki gengið að því vísu að hér gildi sömu reglur og annars staðar á EES-svæðinu eins og t.d. varðandi fæðingarorlofið, að þeir geti sótt rétt sinn hérna heima þegar þeir eru fluttir hingað heim. Þannig að ég ítreka það, þetta er til þess að fólk geti treyst á að réttindi þess séu algild innan EES-svæðisins og þess vegna er þessi leið nauðsynleg. Hún er lagaleg nauðsyn og hún eykur réttarvernd borgaranna og hún eykur réttaröryggi borgaranna í öllu þessu samhengi. Mér finnst það auðvitað líka ótrúlega spennandi bara pólitískt að sjá hvernig umræðan er að þróast í samfélaginu um nákvæmlega þetta mál, hverjir það eru sem eru að reyna að næra óöryggi, óvissu, ýta undir eitthvað allt annað heldur en raunverulega er. Við upplifðum það í þriðja orkupakkanum. Við sáum það á erlendri grundu mjög vel, þá sem börðust fyrir Brexit, þar sem meira og minna allt sem var fullyrt voru lygar, var tilbúningur, var eitthvað til að ala á óöryggi eða vekja falskar vonir hjá breskum almenningi. Ég er hrædd um að það sé verið að fara sömu leiðina hér, nota sömu retóríkina.

Þess vegna þarf flokk eins og Viðreisn til að tala fyrir því að við höldum áfram þessu alþjóðasamstarfi, við höldum okkar mikilvægasta milliríkjasamningi sem við höfum gert fram til þessa, EES-samningnum, og fylgjum honum eftir til þess að passa upp á íslenska ríkisborgara, íslenska þegna, íslensk fyrirtæki, að þau njóti jafnræðis gagnvart öðrum einstaklingum, borgurum og fyrirtækjum innan EES-svæðisins annars staðar. Það er mikið undir og ég undirstrika það að ef stjórnarþingmenn ætla að fara að hlaupast undan merkjum í þessu, hvort sem þeir eru frá Vinstri grænum eða Sjálfstæðisflokknum, sem hafa talað nokkuð digurbarkalega í þessu, þá er Viðreisn tilbúin til að styðja þessa leið sem var kynnt á vorþinginu síðasta og er boðað af hálfu ríkisstjórnarinnar að verði lögð aftur fyrir þingið. Við munum fara þá leið að styðja ríkisstjórnina. Við segjum: Það skiptir ekki máli hvaðan gott kemur. Við munum gera það sem þarf til að verja þennan samning.

###

Virðulegur forseti. Það mun ekki standa á okkur í Viðreisn að taka breiða umræðu um þetta mál. Eins og ég sagði áðan er þetta einn mikilvægasti milliríkjasamningur sem við Íslendingar höfum gert og að sjálfsögðu þorum við að standa með samningnum og klára það sem við skuldbundum okkur til að samþykkja á sínum tíma. Þetta snýst um réttindi fólks, réttindi borgaranna og líka réttindi fyrirtækja. Ég vona svo innilega að þessi breiða umræða sem við vonandi fáum í gegnum þessa skýrslu, þetta milliskref, sé ekki bara ætluð til heimabrúks innan Sjálfstæðisflokksins, bara þannig að það sé sagt. Ég ætla að fá að leyfa mér að trúa því einlæglega að hæstv. utanríkisráðherra sé að koma með málið hingað til þess að ýta því áfram, til þess að tryggja réttindi okkar Íslendinga samkvæmt EES-samningnum og standa með honum. Ég vona að þetta sé gert af einlægni en ekki bara út af innanbúðarerfiðleikum og innanflokkserjum innan Sjálfstæðisflokksins. Það vekur vissulega miklar spurningar að ríkisstjórnin hafi ekki getað klárað þetta mál á síðasta vori og þess vegna spyr ég aftur: Sér ráðherra fram á að það sé þingmeirihluti fyrir þessu máli? Það mun ekki standa á Viðreisn hvað það varðar að greiða atkvæði með því en sér hann fram á að ríkisstjórnarflokkarnir allir geri það?

###

Virðulegi forseti. EES-samningurinn er mikilvægasti milliríkjasamningur sem við Íslendingar höfum gert. Þar fengum við Íslendingar tengsl, bæði fólkið og fyrirtækin, við 500 milljóna hagkerfi. Við sáum að viðskiptin örvuðust, samkeppni jókst og það sama var hægt að segja um lífsgæðin, þau jukust líka. Þetta er gott dæmi um það hvernig við beitum einmitt okkar fullveldi í þágu þjóðar — þannig að það sé undirstrikað og sagt. Einfalda myndin sem við erum að ræða hérna er að þessi regla, ef hún er ekki til staðar þá getur fólk hérna á Íslandi ekki treyst á þessi mikilvægu réttindi sín sem það fær innan EES-svæðisins.

Mig langar að spyrja hæstv. ráðherra, af því að þetta mál var lagt fram síðastliðið vor og það var einfaldlega þannig að það var ekki rætt, það var ekki sett á dagskrá af því að það var viðkvæmni þá innan stjórnarmeirihlutans: Er eitthvað núna sem er því til fyrirstöðu að við getum klárað þetta mál, burt séð frá því hvort við afgreiðum þessa skýrslu eða ekki? Má búast við því að ríkisstjórnin leggi fram málið aftur að breyttu breytanda og treysti sér til þess að verja EES-samninginn?

###

Virðulegi forseti. Ég vil grípa þau orð sem voru sögð hér síðast, undir lok síðustu ræðu; samkennd, samstaða með því fólki sem býr á þessu örlagaríka svæði sem eru Suðurnesin, Grindavík, og undirstrika það af heilum hug að við hér í þingsal munum gera allt til að eyða óvissu og treysta öryggi fólks, enda er það líka okkar hlutverk. Það er okkar hlutverk til að mynda,  ef þær tillögur sem við öll hér í þinginu höfum staðið að varðandi Grindavík passa ekki inn í þá mynd sem fólk taldi sig vera að ganga inn í,  þá einfaldlega skoðum við það. Það er lykilatriði að mínu mati að hér verði mótaðar tillögur sem koma til móts við Grindvíkinga, við Suðurnesjafólkið okkar, sem eyða óvissu og treysta öryggi.

Það er svo sannarlega rétt sem hefur komið fram hér að við erum að horfa upp á í rauninni algjört kraftaverk vera að gerast, kraftaverkfólk, í þeim aðgerðum sem við erum að upplifa núna, við að koma á almennilegum leiðslum, heitu vatni, treysta kalda vatnið, treysta rafmagnið til Suðurnesjamanna þannig að þeir þurfi ekki að búa áfram við þetta og sem betur fer er heita vatnið að komast á. Í rauninni hafa allar þessar hamfarir sýnt okkur það og við höfum séð það líka annars staðar á landinu að við Íslendingar erum góð í því að, sumir vilja nota stór orð og segja heimsmethafar í því að bregðast við hamförum, ég vil alla vega segja að við séum góð í að bregðast við hamförum, góð í að bjarga hlutum.

Það sem við verðum hins vegar að treysta og gera betur, ekki síst hér í þingsal, er að leggja meiri áherslu á að taka ákvarðanir til lengri tíma, bjóða upp á langtímasýn, bjóða upp á það að við séum með stjórnvöld sem taka ákvarðanir, bjóða upp á það að tekið verði á innviðaöryggismálum heildstætt. Tilfinning fólks, og ég hef áður bent á það hér, hefur verið sú að ákveðin svæði fái ákveðna athygli í skamman tíma í senn, eftir snjóflóð, eftir aurskriður, eftir jarðskjálfta, og síðan taki bara næsti atburður við og fókusinn fari af fyrri stöðum. Þannig að við verðum öll hér að geta haft marga bolta á lofti í einu.

Þegar við köllum eftir langtímasýn — og Viðreisn leggur gríðarlega áherslu á að við bjóðum upp á skýra afstöðu þegar kemur að því. Það þýðir að við þurfum að taka ákvarðanir, ákvarðanir sem snerta okkur næstu misserin og þá þurfum við að taka þær í dag. Ég verð að segja alveg eins og er, virðulegur forseti, að mér finnst staðan eins og hún er vera líka áminning um að við verðum að rjúfa áralanga kyrrstöðu í orkumálum. Við þurfum að fá ríkisstjórn sem tekur ákvarðanir til framtíðar. Við verðum að hafa ríkisstjórn sem þorir líka að taka næstu skref í að einfalda leyfisveitingaferli. Við erum m.a. að sjá þá birtingarmynd sem er núna verið að leysa t.d. með Suðurnesjalínu 2 en við þurfum að skoða þetta heildstætt og við þurfum að gera allt til þess að um leið og við tökum tillit til náttúrunnar þá einföldum við líka kerfið þannig að þetta verði gegnsætt, að ferlinu sé ekki komið upp til þess eingöngu að tefja málið heldur líka til þess að treysta innviði landsins.

Við erum að horfa upp á ríkisstjórnina, til að mynda í orkumálum og í fleiri málaflokkum, eiga erfitt með að taka ákvarðanir í erfiðum málum, oft viðkvæmum málum. Almenningur á ekki að þurfa að velta því fyrir sér hvort Sjálfstæðisflokkurinn eða Vinstri græn séu í tilfinningalegu jafnvægi eða ójafnvægi þennan eða hinn daginn. Það sem fólkið á Suðurnesjunum og landsmenn allir eru núna að velta fyrir sér er að við þurfum ákvarðanir sem veita okkur meira öryggi inn í framtíðina. Við erum góð í því sem við erum að gera núna; viðbrögðum, hvernig á að halda utan um fólkið. Við finnum leiðir eins og varðandi fjárhagsmálin. Þeim eiga Grindvíkingar til að mynda ekki að hafa áhyggjur af, það er okkar að leysa. En við verðum líka að þora að bjóða upp á ákvarðanir og langtímasýn til að eyða síðar meir óvissu hjá fólki, börnunum okkar og okkar framtíðarkynslóðum.

Verkefnin eru mörg og verkefnin eru ærin en við eigum að gera allt til þess að draga úr óvissu eins og kostur er. Já, við kunnum að misstíga okkur, já, það fylgir því oft að taka ákvarðanir í stórum málum en við verðum að halda áfram og hlusta m.a. á fólkið okkar og hlusta á þá gagnrýni sem upp kemur hverju sinni, allt til þess að gera samfélagið okkar betra.

###

Virðulegi forseti. Í lok árs 2012 skilaði þverpólitísk nefnd mjög skýrum skilaboðum til stjórnvalda: Það þarf að fjölga lögreglumönnum um 236. Það hefur ekki orðið raunin. Samfellt frá árinu 2013 hefur Sjálfstæðisflokkurinn stýrt þessu ráðuneyti. Við horfum ítrekað upp á fækkun lögreglumanna, ekki síst hérna á höfuðborgarsvæðinu. Hún var mjög áhrifarík heimsókn okkar þingmanna Viðreisnar til lögreglunnar á höfuðborgarsvæðinu þar sem okkur var sýnt að það vantar lögreglufólk hér á þessu svæði og því hefur farið hlutfallslega fækkandi. Löggæsla er frumskylda hins opinbera. Hlutverk lögreglu er að halda uppi allsherjarreglu, stemma stigu við afbrotum og greiða götu borgaranna. Skilaboð okkar í Viðreisn eru alveg skýr: Það þarf að efla löggæsluna því löggæslan er mjög mikilvægur hluti af innviðum þjóðarinnar sem við megum ekki vanrækja eins og verið hefur síðastliðin tíu ár.

###

Virðulegi forseti. Ég kem hérna upp sérstaklega til þess að fagna þessum nýja tón frá Sjálfstæðisflokknum sem bara fyrir þremur árum felldi beinlínis frumvarp um breytingu á mannanafnalögum.  Fyrir vikið er ég hingað komin, undir liðnum fundarstjórn forseta, til þess að óska eftir því að forseti liðki fyrir öllum þeim frelsismálum sem koma frá Sjálfstæðisflokknum af því að þau eru nú ekki mörg. Við getum bara byrjað á þessu máli sem hæstv. ráðherra hefur eindreginn stuðning okkar í Viðreisn við. Við lögðum þetta mál fram síðast, þá felldi Sjálfstæðisflokkurinn það, stráfelldi því miður. En batnandi fólki er best að lifa og þess vegna vil ég óska eftir því að forseti víkki út dagskrána og reyni að koma að þessum frelsismálum sem liggja svona þungt á Sjálfstæðisflokknum. Bara greiðum fyrir þeim.

###

Virðulegi forseti. Ég vil þakka hæstv. forsætisráðherra fyrir mjög efnismikið svar og mér finnst það skipta máli hvernig hæstv. forsætisráðherra fór lið fyrir lið yfir það hvað er í undirbúningi og ég fagna því sérstaklega að það er heildstætt mat um þetta mál í gangi. Ég tek undir það að áhættumat verður að vera byggt á góðum gögnum. Það skiptir líka máli að yfirvöld hverju sinni, stjórnvöld hverju sinni, miðli áfram upplýsingum, miðli gögnum og hafa það eins aðgengilegt og hægt er, ekki síst til að eyða óvissunni, eyða óöryggi. Mér finnst skipta máli að það hafi líka komið fram og þess vegna vil ég undirstrika þakkir fyrir góð svör.

Ég held að það sé annað sem er tengt og ótengt þessu sem ég vil koma inn á líka, talandi um langtímaplön. Við þurfum langtímaplön í svo mörgu. Núna þegar þessar eldhræringar og jarðhræringar eru á fullu á Reykjanesinu þá held ég að það þurfi ekki að koma neinu fólki á óvart, og ekki mér sem hef verið talsmanneskja þess að færa flugvöllinn í Reykjavík yfir í Hvassahraun, að við þurfum að halda áfram að færa flugvöllinn, ekki missa af því markmiði. Ekki síst núna eftir þessar eldhræringar þá er verðmæti flugvallarins orðið enn meira og mikilvægara þegar kemur að byggingu. Við þurfum að halda áfram að segja hvert við viljum fara með völlinn. Mín skoðun er sú að við þurfum að fara að taka þessar ákvarðanir, færa innanlandsflugið í Keflavík, byggja upp öflugar almenningssamgöngur, m.a. í formi lesta, og við þurfum að geta byggt upp áfram og gert langtímaplön líka fyrir kennslu- og æfingaflugið, sem ég sé fyrir mér að færist austur fyrir fjall eins og t.d. í nágrenni Selfoss eins og þau hafa verið að leggja áherslu á þar. Það er margt sem ýtir við okkur í stjórnmálunum og ýtir við stjórnvöldum að taka ákvarðanir sem skipta máli til skemmri tíma en ekki síður til lengri tíma þannig að við getum hafið þessi ferli. Við þurfum að tala skýrt og fara að taka ákvarðanir í þessum mikilvægu framtíðarmálum.

###

Virðulegi forseti. Við Íslendingar erum að sigla inn í nýtt skeið óvissu af náttúrunnar hendi eins og við vitum. Þá er auðvitað ótrúlega dýrmætt að vera með öfluga vísindamenn sem geta varðað leiðina og gefið okkur vísbendingar um það hvar helstu áhættuþættirnir liggja og hvernig best sé að búa til raunhæf áform um framtíðaruppbyggingu á ýmsum svæðum sem liggja núna undir ákveðinni ógn. Óöryggið sem fylgir því að búa í harðbýlu landi þar sem náttúran ræður för getur verið mikil og eldgosahrinan núna á Reykjanesinu hefur sett mikilvægi þess að vera með langtímaplön og áætlanir um varnir á dagskrá.

Viðreisn leggur áherslu á að tekið sé á innviða- og öryggismálum heildstætt. Sumir hafa talað um okkur pínulítið sem lúða með langtímaplön og það getur vel verið að svo sé en við teljum mikilvægt að við þorum að horfa til lengri tíma, m.a. til að treysta öryggi fólks og reyna að ýta sem mestri óvissu út af borðinu. Tilfinning fólks er hins vegar þannig núna og hefur verið sú að ákveðin svæði fái athygli í ákveðinn tíma, skamman tíma oftar en ekki, og síðan tekur bara næsti atburður við. Ríkisstjórnir að okkar mati verða að geta haft augun á mörgum boltum í einu. Fólkið okkar um allt land, hvort sem það er fyrir vestan í snjóflóðahættunni eða austan í skriðu- og snjóflóðahættu eða hér á Reykjanesinu í stöðugum ótta vegna jarðskjálfta og eldhræringa, þarf að vita að við séum með ríkisstjórn sem horfir heildstætt á þetta.

Erfiðasta svæðið, segir Ármann Höskuldsson jarðfræðingur, í framtíðinni verður hugsanlega Hafnarfjörður. Hann segir, með leyfi forseta: „En kosturinn er sá að við erum búin að sjá hvernig þetta virkar og það þýðir að við getum farið að undirbúa og hanna og gera ráð fyrir því hvernig við bregðumst við ef eitthvað fer þar inn.“

Hann telur að það verði að fara að skoða að reisa m.a. eldgosavarnir í byggðunum vestast í Hafnarfirði og síðan þurfum við að skoða sérstaklega hvaða áhrif Brennisteinsfjalla- og Bláfjallakerfið hefur og hvað Krýsuvík og Eldvörpin segja okkur. Hann hefur varað við því að Krýsuvíkurkerfið sýni merki þess að það sé að vakna og það hafa fleiri vísindamenn gert. Á móti heyrum við líka, m.a. frá almannavörnum, að alveg frá árinu 2012 hafi verið í bígerð að búa til áhættumat fyrir þetta svæði, m.a. vegna eldfjalla. Það eru 12 ár síðan. Það eru fjögur ár eða ríflega þrjú ár síðan jarðskjálftahrinan við og um Grindavík byrjaði.

Við í Viðreisn teljum mikilvægt að það verði farið af stað og unnið þetta áhættumat. Ef það er byrjað þá er það frábært mál. Þá vil ég gjarnan fá að vita stöðuna og hvaða viðhorf hæstv. forsætisráðherra hefur m.a. í því að reyna að vinna þetta heildstætt fyrir Reykjanesið og síðan líka fyrir önnur svæði á landinu.

###

Virðulegi forseti. Ég vil eins og fleiri þakka fyrir þessa fyrirspurn. Það er mikilvægt að það verði áfram unnið að þessum málum. Ég sé fyrir mér að við getum, ef rétt er á málum haldið, farið inn í ákveðið umhverfi aukinnar nýsköpunar á þessu sviði. Ég vil því taka undir það sem sagt hefur verið hér um að hraða vinnslu á þessu máli þannig að þingið geti sem fyrst tekið afstöðu til þess og mótað heildstæða stefnu í þessum málum. Sóknarfærin eru víða og m.a. á þessu sviði og ég tel mikilvægt að það verði hér ákveðinn einhugur í því að reyna að grípa þau að ákveðnum prinsippum sögðum. Við þurfum náttúrlega að huga að ákveðnum grundvallarprinsippum varðandi umhverfisvernd, varðandi náttúru og líka varðandi eðlileg auðlindagjöld og eðlilegt réttlæti sem fylgir slíkum rekstri. En fyrst og síðast þurfum við að halda áfram með þetta, helst í samvinnu allra flokka, til þess að við getum farið inn í ákveðna framtíð með m.a. enn öflugra þörungaeldi heldur en við erum að sjá núna.

###

Virðulegi forseti. Ég hef á umliðnum dögum og vikum fundað markvisst með kennurum og skólastjórnendum, þeim sem koma að skólastarfi, og það er einmitt ákall í þá veru að þau þurfi meiri stuðning, meiri stuðning í formi námsgagna, meiri stuðning í formi ákveðins utanumhalds en líka að þau geti sinnt öllum börnunum, 25, sumir með 28 börn í bekknum með fjölbreyttan bakgrunn. Þau ná ekki að sinna kennslunni, því sem þau hafa ástríðu fyrir. Þess vegna þurfum við að gera kennurunum okkar kleift að sinna öllum okkar börnum, hvaðan sem þau koma, inni í bekknum. Það er ekki að takast núna.

Ég fagna því sérstaklega ef það er þannig að hæstv. ráðherra ætlar að kynna hér frumvarp sem tengist skólaþjónustunni og PISA. Ég vil hvetja hæstv. ráðherra til að efla frekar námsgögnin. Það mun skipta kennara miklu máli en ég vona að við séum sammála um það að við þurfum að efla íslenskukennslu fyrir börn af erlendum uppruna. Við þurfum að efla íslenskukennslu fyrir alla þá einstaklinga sem vilja búa á Íslandi. Íslenskan er lykillinn að því að við verðum enn sterkara samfélag, lykillinn að enn betri lífskjörum fyrir okkur öll og við megum ekki skilja neina hópa eftir.

###

Virðulegi forseti. Þegar tekin er ákvörðun um að reka öflugt skólakerfi er grunnhugmyndin sú að jafna rétt barnanna okkar í leik og starfi, að jafna stöðuna til náms og tryggja þannig jöfn tækifæri fyrir börnin okkar inn í framtíðina með sterka grunnmenntun í farteskinu. Skólinn okkar er þannig ákveðið lögheimili jöfnuðar í sterku velferðarsamfélagi. Þannig viljum við líka hafa það. En núna er hætt við komið að þessi grunnstoð skólakerfisins sé í hættu. Nú eru tæpir tveir mánuðir síðan við fengum niðurstöðu PISA. Við vorum öll hér meira og minna á innsoginu, eðlilega. Við óttuðumst þessar niðurstöður. Talað var um þetta í tvær vikur og síðan er þögnin ein eftir. Það var það sem ég óttaðist og ræddi m.a. um í þingsal. Ég lýsti áhyggjum mínum yfir því að við myndum ekki halda áfram með þetta stóra verkefni að tryggja þá grunnstoð sem skólakerfið er.

Mér finnst þetta mál, þetta risamál, það hvernig við byggjum upp skólann, styðjum við kennara, styðjum við börnin okkar, m.a. þau börn sem hafa íslensku sem annað tungumál, komum skilaboðum til foreldra, vera eitt stærsta málið í okkar samfélagi og ég vona að allir við ríkisstjórnarborðið séu einmitt að tala um þetta mál.

Mig langar að spyrja hæstv. ráðherra: Hvað er verið að gera til að styðja betur við kennara, veita þeim stuðning og styrk til að kenna?

Í öðru lagi: Hvaða áform eru um að kenna börnum sem eru með íslensku sem annað tungumál? Ef við tökum þau ekki strax föstum tökum og eflum íslenskukennslu, bæði fyrir börnin og foreldra þeirra, sjáum við fram á að mínu mati mun meiri erfiðleika, hugsanlega stéttaskiptingu, sem við viljum ekki sjá í íslensku samfélagi.

Í lokin langar mig að spyrja hæstv. ráðherra hvort það sé ekki örugglega verið að tryggja fjármagn til nýrrar stofnunar skólaþjónustunnar fyrir fjölbreytt, meiri og betri námsgögn til þess að styðja við kennara sem geta síðan tekið enn betur utan um börnin okkar.

###

Virðulegi forseti. Ég undirstrika að það skiptir miklu máli að við leitum allra leiða til þess að styrkja og efla bændur. Ég ætla að horfa á þessa tillögu þannig þó að okkur greini á í grundvallaratriðum. Ég tel regnhlífina samkeppni vera til hjálpar, til stuðnings öllum þeim sem starfa í öllum atvinnugreinum. Ég held að það hafi líka sýnt sig í gegnum tíðina. Ég segi líka að það er mjög eðlilegt að við horfum á öfluga milliliði eða afurðastöðvar eins og í þessu tilviki, ekki síst ef markaðirnir eru að stækka. Ég held að það sé eitt af stóru hagsmunamálunum okkar sem unnum íslenskum landbúnaði að stækka markaðinn til að búa til  burðugri bita og rekstrareiningar fyrir okkur. Með þessu er ég m.a. að hugsa um það hver ávinningurinn væri fyrir okkur til að mynda að vera í Evrópusambandinu.

Það er rétt sem hv. þingmaður segir, bændur í Evrópusambandinu er mjög mismunandi haldnir. Við vitum það líka að finnskir bændur eru mun sáttari við sinn aðbúnað en áður eftir að þeir gengu inn í Evrópusambandið. Er eitthvað fullkomið? Nei, síður en svo. Helsti ágreiningur til að mynda franskra bænda núna, og líka þýskra, er að  stjórnvöld eru hætt að niðurgreiða olíu til bænda eins og m.a. er gert  óbeint hér heima með litaðri eða blandaðri olíu og fleira. Það er okkar leið til að koma til móts við það svið. Ég held að það skipti miklu máli til þess að við höldum áfram að byggja undir íslenskan landbúnað að skoða hvaða hagsmunir eru fólgnir í því að fá aðgang að stærri markaði. Ég held að það væri mjög mikið af sóknarfærum fólgið þar af því að hvort sem við erum hérna heima eða í útlöndum finnum við það, nýkomin heim frá Þýskalandi, að þar eru neytendur líka að leita eftir heilsusamlegu matvælum beint frá býli  og þar er staða okkar Íslendinga alveg ótrúlega sterk þannig að við eigum að halda áfram með sprotann í hendi. Þannig eru íslenskar landbúnaðarvörur.

###

Virðulegi forseti. Ég vil taka eindregið undir með hæstv. hv. þingmanni, það þarf að gera betur og það þarf að efla íslenska landbúnaðarframleiðslu mun betur og halda betur utan um bændur. Ég er meira að hugsa um bændur í þessu samhengi  en akkúrat stóru milliliðina, sem verða líka að vera sterkir og eru nauðsynlegir til að styðja við allt kerfið en ég hef meiri áhyggjur af því hvernig við getum stutt áfram við bændur og íslenska landbúnaðarframleiðslu. Við í Viðreisn  höfum óhikað sagt: Við viljum fjárfesta enn frekar í íslenskum landbúnaði en hins vegar er að okkar mati, og ég held  að kvartanir bænda undirstriki þá skoðun okkar, eitthvað að kerfinu eins og það er byggt upp núna, að ekki er hægt að sjá stöðu bænda sterkari, og sérstaklega kannski sauðfjárbænda,  en raun ber vitni og við þekkjum ágætlega.

Hv. þingmaður nefndi réttilega sameiningu og samruna Kjarnafæðis og Norðlenska, sem var gerð  undir núverandi lagaverki, undir regluverki samkeppnislaga. Þar greinir okkur kannski á. Ég er svo sannfærð um  að samkeppnin, hvar sem borið er niður, muni auka  nýsköpun, frelsi, sprotastarfsemi o.s.frv., hvort sem er í landbúnaði — við sjáum það í öðrum greinum, í ferðaþjónustu, við erum að sjá það með markvissum hætti í sjávarútvegi o.s.frv. Þessi samruni var gerður eftir ákveðnum tilmælum frá Samkeppniseftirlitinu þannig að það er hægt að fara í sameiningar og samruna fyrirtækja undir núverandi regluverki. Mér finnst meiri bragur á því að það sé gert. Hvers vegna treystir hv. þingmaður ekki núverandi regluverki til að halda áfram á þessari leið sem hann fór svo vel yfir? Þessi samruni hefur skilað sér betur  en menn  bundu kannski vonir við. Ég vona svo innilega og ekki síst að sá samruni sé að skila sér síðan beint til bænda. Það er það sem við þurfum á að halda.  Þess vegna er mín spurning til hv. þingmanns, sem ég veit að lifir og hrærist sem bóndi og er með mikinn metnað fyrir þeirra hönd, af hverju við eigum ekki frekar að reyna að styrkja þessar grunnreglur samfélagsins um samkeppni,  regluverkið um að halda áfram á þeirri braut undir regnhlíf samkeppninnar en ekki að fara í undanþágur og því um líkt.

###

Virðulegi forseti. Ég átti í gær orðastað við forsætisráðherra um þá staðreynd að ég skynja stöðugt meira óöryggi og ákveðna óvissu í hjörtum okkar Íslendinga. Í gær einblíndi ég á manngerða óvissu og óttapólitík en í dag langar mig að tala um þá óvissuþætti sem við ráðum illa við, óöryggi sem fylgir því að búa í harðbýlu landi þar sem náttúran ræður för. Eldgosahrinan á Reykjanesinu hefur sett mikilvægi þess að vera með langtímaplön og áætlanir um varnir á dagskrá. Ég hef sent fyrirspurn um sviðsmynd og áhættumat fyrir Hafnarfjörð, Voga og Hveragerði til forsætisráðherra og í raun þurfum við þetta áhættumat fyrir allar Reykjanesskagann. Á ferðum mínum um landið ræðir fólk einmitt öryggi, innviði, þjónustu. Fyrir austan höfðu íbúar áhyggjur af því að það var ekki búið að tryggja öryggi íbúa á Seyðisfirði og Norðfirði. Flateyringar bíða eftir að snjóflóðavarnargarðarnir þar verði viðunandi eftir skellinn 2020 og fara inn í enn einn veturinn í óvissu um öryggi sitt. Við getum síðan nefnt Siglufjörð, Patreksfjörð, Eskifjörð og fleiri samfélög sem þekkja það að búa við óvissu og ógn skriðufalla og snjóflóða. Í vikunni féll einmitt eitt snjóflóðið í Súðavíkurhlíð og veginum lokað. Þar þurfum við að setja Súðavíkurgöng strax á dagskrá. Það var mikil mildi að ekki fór verr en við vitum vel að þetta var ekki í fyrsta og ekki síðasta skipti sem flóð fellur á þessu svæði.

Viðreisn leggur áherslu á að tekið sé á innviða- og öryggismálum heildstætt. Tilfinning fólks hefur verið að ákveðin svæði fái athygli í skamman tíma í senn og svo tekur bara næsti viðburður við. Ríkisstjórnir verða að geta haft augun á mörgum boltum í einu og fólkið okkar um allt land á ekki að þurfa að lifa við stöðuga óvissu um öryggi sitt. Hér þurfum framtíðarsýn, stefnufestu, stjórnfestu og forgangsröðun fjármuna.

###

Virðulegi forseti. Með fullri virðingu fyrir forsætisráðherra þá skil ég vel að forsætisráðherra skauti m.a. yfir óeininguna á stjórnarheimilinu.

Ég er sammála hæstv. ráðherra, ef stjórnmálafólk hefur verulegar áhyggjur af þeirri skautun sem er núna að birtast okkur með einum eða öðrum hætti þá á ábyrgt stjórnmálafólk hér í þessum þingsal að vinna gegn henni, tala gegn skautuninni. Þess vegna skiptir máli að við höldum áfram m.a. með vinnu þegar kemur að útlendingamálum og ég vil undirstrika það að við Íslendingar eigum að taka vel á móti fólki. Við verðum líka að þora að viðurkenna að við getum ekki tekið á móti öllum en við þurfum hér infrastrúktúr til þess að taka vel á móti fólki, byggja upp íslenskukennslu, byggja upp farveg innan okkar góða samfélags sem tekur vel á móti fólki en við eigum ekki að leyfa skautuninni að halda áfram af því að það gerist ef ábyrgt, frjálslynt stjórnmálafólk stígur ekki fram og nýtir tækifærið og völd sín til þess að vinna gegn þessari skautun.

Ég ítreka það: Það skiptir máli að við þurfum núna stjórnfestu. Við þurfum stefnu og við þurfum ákvarðanir í risamálum. Ef við erum ekki að fara að fá þessar ákvarðanir núna á næstunni sem ýta undir framfaramál, er þá bara ekki komið nóg af þessari ríkisstjórn? Er ekki best að fara að horfast í augu við veruleikann og boða sem fyrst til kosninga?

###

Virðulegi forseti. Samfélagið okkar er auðvitað dásamlegt en ég verð þó að segja að ég hef ákveðnar áhyggjur. Ég skynja ákveðið óöryggi, ég skynja ótta fólks á mörgum sviðum. Auðvitað búum við við stanslausa óvissu þegar kemur að sjálfri náttúrunni og hún er ekkert á okkar valdi. Við þekkjum það og við kunnum að kljást við það. Hitt er síðan ótti sem er að mínu mati manngerður; ótti og óöryggi sem beinlínis er verið að spila inn á og er á okkar valdi.

Ég hef síðastliðnar vikur orðið vör við fleiri og fleiri mál sem einn öflugur stjórnarflokkur er sífellt að spila fram, þ.e. Sjálfstæðisflokkurinn, kannski skyndilega í veikri von um að ná hljómgrunni meðal almennings meðan fylgið er í frjálsu falli. En þetta er alvarlegt. Við erum að sjá þetta í orkumálunum, það er óeining þar á stjórnarheimilinu. Við erum að sjá þetta í umræðu um gullhúðun og einföldun regluverks, eitthvað sem Sjálfstæðisflokkurinn er til að mynda búinn að bera ábyrgð á í tíu ár samfellt. Við erum að sjá þetta í kjaramálum. Svo er auðvitað nýjasta útspilið í útlendingamálum. Öll þessi mál eiga það sammerkt að hafa verið í áraraðir og jafnvel áratug samfellt á forræði Sjálfstæðisflokksins — ekki ríkisstjórnarinnar heldur Sjálfstæðisflokksins sem er í ríkisstjórn, ef hæstv. forsætisráðherra tekur ekki eftir því.

Akkúrat á þeim tímum þegar þjóðin þarf á festu, stjórnfestu og öryggi að halda þá er þetta tónninn sem kemur frá stjórnarheimilinu. Það er að mínu mati alvarlegt mál þegar stjórnmálamenn í krísu nýta völdin sín og röddina með þessum hætti, að breikka gjána og búa til farveg fyrir óöryggi og ótta í samfélaginu.

Ég vil því spyrja hæstv. forsætisráðherra hvernig þetta slær hana, hvort hún sé sátt við það hvernig samstarfsflokkurinn, núna hátt á sjöunda ár, er að fara aftur og aftur þessa leið, að vera ekki í samstarfi við aðra ráðherra í ríkisstjórn grefur undan trausti gagnvart öðrum ráðherrum og þingmönnum stjórnarflokkanna. Og það sem alvarlegast er, það grefur undan öryggi og samstöðu, að mínu mati, meðal þjóðarinnar.

Þess vegna vil ég spyrja hæstv. ráðherra hvernig hann lítur á þessa óeiningu og þessa óttapólitík sem að mínu mati er hættuleg en er verið að tromma upp.

Forseti minnir á að ræðutími í óundirbúnum fyrirspurnum er tvær mínútur í fyrri umræðu en ein mínúta í hinni síðari.

###

Virðulegi forseti. Ég vil undirstrika spurningu mína: Er samstaða í ríkisstjórninni um að mæta þessum kröfum? Er samstaða í ríkisstjórninni um að fara þá leið sem fjármálaráðherra hefur boðað með samdrætti í ríkisútgjöldum? Við erum búin að upplifa þessa viku mjög skrýtna. Við erum búin að sjá algjörlega sundraða ríkisstjórn þegar kemur að orkumálum, útlendingamálum og síðast í gær heilbrigðismálum. Er einhugur í ríkisstjórn um aðkomu ríkisins að kjaramálum? Er fjármálaráðherra að segja hér að ríkisstjórnin sé búin að gefa frá sér pólitíska forystu um það hvernig eigi að haga ríkisfjármálunum? Á bara að afhenda það helmingi vinnumarkaðarins? Höfum í huga að hinn hluti vinnumarkaðarins er eftir. Við eigum líka eftir að taka risastóra umræðu um það að bilið milli faglærðra og ófaglærðra er að minnka. Viljum við það til lengri tíma sem þekkingarsamfélag? Það er engin pólitísk forysta hér í þessum sal til að leiða áfram þessar lykilspurningar, hvert við viljum fara með ríkisfjármálin. Er fjármálaráðherra að segja mér að það sé samstaða í ríkisstjórninni um nálgunina, samstaða um samdrátt, samstaða um það að afhenda pólitíska forystu og ábyrgð á ríkisfjármálum eitthvert annað heldur en hér inn í þingsal?

###

Virðulegi forseti. Ég vil leyfa mér að vera sammála hæstv. fjármálaráðherra þegar kemur að því að það eru mikil verðmæti fólgin í því að ná langtímasamningum og við eigum að gera allt til að stuðla að þeim. En ég verð að segja að það er umhugsunarefni hvert við erum að þróast núna þegar kemur að kjaramálum. Það eru ríkar kröfur settar á herðar ríkisins núna þegar helmingur vinnumarkaður er undir, það er verið að krefjast þess að það verði allt að 25 milljarðar í útgjöld fyrir ríkissjóð á hverju ári. Fjármálaráðherra hefur sagt að þessu verði hugsanlega mætt með samdrætti í öðrum útgjöldum. Mig langar þá að vita og spyrja ráðherra: Hefur það verið kortlagt? Er samstaða um það í ríkisstjórn að mæta hugsanlegum útgjöldum vegna kjaraviðræðna með samdrætti eða niðurskurði? Hefur svigrúm ríkisins til að mæta kröfum aðila vinnumarkaðarins verið metið og kortlagt? Ég segi að það er umhugsunarefni að þetta er hugsanlega þróast í það að staða, stefna og sýn í efnahagsmálum, sem alla jafna er mótuð við ríkisstjórnarborð,  eigi að vera mótuð við við kjarasamningaborðið.

Ég hef verulegar áhyggjur af því að það er verið að segja  núna við eigum að ná þjóðarsátt. Við viljum öll ná þjóðarsátt en þetta er ekki sú þjóðarsátt sem við horfðum upp árið 1990 þar sem meginhlutverk ríkisins var að hafa hemil á útgjöldum, hemil á því að hækka verðlag í landinu og meginhlutverk ríkisins var að stuðla að stöðugu gengi. Mér finnst þetta samtal ekki hafa átt sér stað hér í þessum þingsal, hvert við erum að fara með aðkomu ríkisins þegar kemur að kjaraviðræðum. Með þessu er ég ekki að segja  að ríkisvaldið eigi ekki að koma að því að reyna að ná  þessum verðmætum í langtímasamningum. En við verðum að þora að eiga hér umræðu um það hvert við erum að fara þegar kemur að útgjöldum ríkisins. Og það vekur auðvitað furðu að Samtök atvinnulífsins ætli sér að senda sinn launakostnað og þann reikning beint til ríkisins.

###

Virðulegi forseti. Grindavík skiptir auðvitað máli en bara svo ég undirstriki það: Ríkið tekur þá óvissu í fangið. Við erum öll búin að segja það í dag og við munum ná að fjármagna það og við munum leysa úr vanda Grindvíkinga. Þau þurfa ekki að hafa áhyggjur af ríkisfjármálunum. Það er okkar að leysa úr því. Þess vegna skiptir þessi þverpólitíska samstaða miklu máli, af því að við munum öll þurfa að standa við ákveðnar ákvarðanir, hvort sem við ræðum um skattahækkanir, erfiðar lántökur eða niðurskurð, og þá er eins gott að við séum búin að koma þeim málum í jörð.

Það sem ég hins vegar vil benda á varðandi kjaraviðræðurnar, af því að það er verið að leita í söguna, er að þjóðarsáttin 1990 fólst fyrst og fremst í því af hálfu ríkisvaldsins, sem aðilar vinnumarkaðarins gerðu kröfur um að ríkisstjórnin myndi standa við, að gæta að gengisstöðugleika. Ekki að auknum útgjöldum heldur að gengisstöðugleika og að halda verðlaginu niðri, að hvorki ríki né sveitarfélög myndu hækka þær verðskrár sem þau bera ábyrgð á. Þannig að ég verð að segja að ég hef verulegar áhyggjur af því ef ríkissjóður á að fara í rauninni einn og sér að greiða launareikning atvinnulífsins hér í náinni framtíð. Ég vil að við tökum um það umræðu áður en slíkt verði samþykkt. Við erum að ræða um 100 milljarða. Er ég með þessu að segja að ríkisvaldið eigi ekki að koma inn í þetta? Nei. En það verður að skoða heildarmyndina í þessu samhengi og við verðum að læra af sögunni líka í því samhengi.  Meginhlutverk ríkisvaldsins er öguð fjármál, öguð ríkisfjármál og að halda genginu stöðugu. Þannig stuðlum við að því að það verði raunverulegar kjarabætur til fólksins í landinu með lægri verðbólgu og lægri vöxtum.

Forseti vill minna hv. þingmenn og hæstv. ráðherra jafnframt á að síðari fyrirspurnin tekur aðeins eina mínútu, en ekki eina mínútu og 50 sekúndur.

###

Virðulegi forseti. Þetta er búið að vera dálítið skrýtinn dagur en mér fannst hann byrja vel með góðum fundi með ráðherrum ríkisstjórnarinnar og formönnum allra stjórnmálaflokka hér á þingi þar sem við sameinuðust um að fara öll af fullum krafti í það að finna leiðir og svara spurningum Grindvíkinga af einurð og skilvirkni. Við höfum orðað það þannig eða ég vil líta á það þannig að við séum nokkurn veginn búin að mynda þjóðstjórn um verkefnið.

Síðan vil ég nota tækifærið hér og senda hæstv. matvælaráðherra hlýjar kveðjur, batakveðjur, kærleikskveðjur frá okkur öllum héðan, eins erfitt og það er að halda verkefninu áfram hér hjá okkur en það er okkar ábyrgð.

Það eru stór verkefni sem blasa við okkur og nú ekki síst staðan á vinnumarkaði þar sem aðilar vinnumarkaðarins — það virðist vera einhver snurða hlaupin á þráðinn sem fær mig til að beina fyrstu spurningunni að hæstv. ráðherra: Hvað líður m.a. þeim valdheimildum sem rætt hefur verið um að ríkissáttasemjari eigi að fá í hendurnar, sambærilegum og er á Norðurlöndunum? Við vitum að það er búið að vera nokkur ósamstaða innan ríkisstjórnar. Ekki að það sé nýlunda reyndar innan þessarar ríkisstjórnar en við sjáum að málið er ekki að komast í gegn, það er ekki verið að klára mál þannig að mig langar að spyrja: Hvað líður því að ríkisstjórnin komi frá sér málum sem treysta og byggja undir valdheimildir ríkissáttasemjara?

Í öðru lagi vil ég spyrja hæstv. ráðherra varðandi þær kröfur sem hafa verið settar af hálfu vinnumarkaðarins á ríkisvaldið. Það eru um 100 milljarðar á næstu fjórum árum og við eigum eftir að sjá starfsmenn hins opinbera, ríkis og sveitarfélaga líka, koma með sínar kröfur. Ég hef auðvitað ákveðnar áhyggjur af því hvernig hægt er að koma til móts við það m.a. að jafna kjör kvennastétta. Hvernig horfir hæstv. ráðherra á þessar kröfur, og hvernig mun ríkisstjórnin bregðast við þeim? Er hún tilbúin í þau verkefni? Það eru þessar tvær spurningar, annars vegar ríkissáttasemjari og það hvernig hún sér fram á að orðið verði við óskum aðila vinnumarkaðarins.

###

Virðulegi forseti. Ég vil byrja á því að þakka fyrir þessa yfirferð um stöðu þeirra alvarlegu mála sem við stöndum frammi fyrir í Grindavík og þetta eru óvenjulegir tímar sem við lifum á hér sem samfélag, sem sterkt, mannlegt og heilbrigt samfélag, en ekki síst eru þetta erfiðir tímar fyrir Grindvíkinga. Þá skiptir máli að allir tónar sem eru slegnir, m.a. af hálfu stjórnmálanna, hljómi saman og séu skýrir, í þeim felist skýr skilaboð til Grindvíkinga, okkar fólks. Ég vil líka þakka fyrir þann fund sem við formenn stjórnmálaflokkanna áttum í morgun með ráðherrum úr ríkisstjórn þar sem var farið yfir stöðuna.

Við höfum lagt áherslu á það í Viðreisn að það verði unnið hratt og vel með það fyrir augum að koma öllum þessum mikilvægu málum í farveg og svara öllum spurningum Grindvíkinga. Þær eru ótal margar og þær eru mismunandi af hálfu Grindvíkinga. Þetta er ekki einsleitur hópur heldur fólk sem er með sín mismunandi viðhorf til lífsins, hvernig það vill tækla framhaldið, fara til baka eða halda því opnu eða fara aðrar leiðir. Allt þetta verðum við að hlusta á og leyfa þeim að eiga þann möguleika að velja þær sem þau telja best að fara.

Í morgun voru kynntir sjálfsagðir hlutir sem ég fagna um leið eins og að fara í leigugreiðslur, úr 75% í 90% tryggingu, það skiptir mjög miklu máli, húsnæðisstuðningurinn, fjölgun íbúða, bæði í gegnum Bjarg og Bríeti, allt mjög mikilvægt, einfaldar ákvarðanir að taka og styðja. Við í Viðreisn höfum talað um þjóðstjórn um þetta mikilvæga verkefni og ég vil í rauninni fagna því að það er að nást núna með þessum fundi sem við áttum í morgun. Ég vona að það verði þannig að ríkisstjórnin fari í það verkefni af heilum hug með okkur í stjórnarandstöðunni því að það er okkar sameiginlega verkefni að skila verkefninu skýru og kláru og heilu til Grindvíkinga þannig að þeir geti unnið úr sínum viðfangsefnum. Vestmannaeyjar hafa m.a. verið nefndar og ég held að það sé mikilvægt að líta til þeirrar reynslu sem þar var. Sumir hafa sagt að þegar eitthvað er unnið þverpólitískt þá taki það langan tíma. Nei, það þarf ekki að vera svo. Það snýst um verkstjórnina og það er hægt að vinna þetta hratt og vel. Við vitum hvað hvílir á Grindvíkingum, hvaða hugsanir þeir eru með og hafa sett fram og við þurfum einfaldlega að ná að svara þeim.

Sunnudagurinn 14. janúar var okkur öllum afar þungur en hann er líka ákveðin áskorun og prófsteinn á okkar samfélagsgerð. Það er ekki auðvelt að lifa með jarðskjálftum og þessum grimmilegu sprungum sem eru nú í Grindavík og núna með eldgosi og hraunrennsli. Það hefur í rauninni í á fjórða ár reynt á þessa miklu seiglu og þolinmæði Grindvíkinga með jarðskjálftunum og reynt verulega á innviði svæðisins og má segja að núna sé þolinmæðin svolítið runnin út því að Grindvíkingar kalla eðlilega eftir svörum. Þess vegna höfum við í Viðreisn, og ég undirstrika það, lagt áherslu á að hlustað sé á þeirra viðhorf og þeir fái þessa valkosti til að feta áfram sinn veg í sínu lífi. Það þýðir ákveðið svigrúm. En ég segi líka að þetta er risaverkefni. Við gerum okkur grein fyrir því og þess vegna lögðum við m.a. áherslu á það í Viðreisn að setja þjóðstjórn um verkefnið til þess að við getum unnið það hratt og örugglega.

En verkefnið er snúið. Ég ætla ekkert að draga dul á það. Það mun hafa áhrif á húsnæðismarkaðinn. Það mun hugsanlega hafa áhrif á verðbólgu, á ríkisfjármálin sem hafa ekki verið endilega undir bestri stjórn á umliðnum misserum. En þetta er viðfangsefni og þetta er verkefni okkar hér á þingi að leysa úr en ekki Grindvíkinga að hafa áhyggjur af. Það er okkar að leysa þessi verkefni og þess vegna er þeim mun mikilvægara að við gerum þetta þvert á flokka af því að við þurfum öll að bera ábyrgð á þessu. Þetta er ekki eitthvað sem núna afgreiðist til að mynda út frá fjármálum bara á nokkrum vikum. Þetta er verkefni sem tekur til þessarar ríkisstjórnar og annarra ríkisstjórna líka. Það er því mikilvægt að við sem erum í ólíkum flokkum öxlum öll þessa ábyrgð. Verkefnið er alveg skýrt; að taka utan um Grindvíkinga en ekki bara það heldur taka ákvarðanir og varða veginn fyrir þeirra hönd og fyrir samfélagið allt.

###

Heyr, heyr.Virðulegur forseti. Við í Viðreisn styðjum þetta eindregið. Það skiptir máli að það er verið að hlusta á mikið og þungt ákall frá bændum. Þeir hafa talað reyndar um allt að 12 milljarða en 5 milljarðar þar af eru vegna fjármagnskostnaðar sem er að íþyngja þeim eins og svo mörgum öðrum hópum í samfélaginu. Þetta er að mínu mati mjög mikilvægt skref til að koma til móts við bændur sem ég segi að við í Viðreisn styðjum. Hins vegar þurfum við að taka áfram samtal um það hvernig við höldum áfram að styðja við íslenskan landbúnað en sóknarfæri fyrir hann eru gríðarleg. Þá skiptir máli að við búum þannig í haginn að grundvöllurinn verði þannig að bændur geti gripið þau tækifæri sem nútíminn og framtíðin býður upp á. Við í Viðreisn segjum því: Við styðjum þetta eindregið en köllum eftir frekara samtali til að styðja og efla enn frekar íslenskan landbúnað.

###

Heyr, heyr.Virðulegur forseti. Ég undirstrika það sem hv. þm. Guðbrandur Einarsson sagði áðan, að fyrir herlaust eyríki eins og okkur Íslendinga þá skiptir auðvitað öllu að alþjóðalög séu virt. Ef Úkraína tapar stríðinu þá munum við öll tapa, ekki síst lýðræðisríki, eyríki eins og Ísland. Þá verðum við að hlusta hvert þeirra ákall er og þeirra ákall í þessu stríði er að reyna að fá að bjarga sér sjálf með því m.a. að geta flutt út sínar vörur án þess að það séu tollar og tollmúrar reistir. Við í Viðreisn erum að leggja til að þessi framlenging verði til loka ársins 2024 til að sýna ótvíræðan stuðning við Úkraínu í verki. Það þýðir ekki fyrir ráðherra að koma hér trekk í trekk og segja að við styðjum við Úkraínu þegar við erum einmitt að fá ítrekað tækifæri til að gera það sem þau eru sjálf að kalla eftir. En það eru hins vegar íslenskir hagsmunir sem segja nei. Mér finnst það miður því að það eru risahagsmunir undir og þeir hagsmunir sem eru helstir undir eru lýðræði, frelsi og mannréttindi í allri álfunni.

###

Heyr, heyr.Virðulegi forseti. Það er ekki langt síðan Ríkisendurskoðun setti fram mjög svarta skýrslu um fiskeldið. Þetta eru viðbrögð ríkisstjórnarflokkanna við þeirri svörtu skýrslu þegar fiskeldi þarf einmitt á auknu eftirliti að halda og auknu fjármagni til þess eftirlits. Höfum líka hugfast að sjávarútvegurinn í heild sinni með fiskeldinu er að borga minna í auðlindagjöld en það kostar að sjá um stjórnsýsluna og rannsóknir með þessum mikilvægu atvinnugreinum. Mér finnst það óboðlegt, þingflokki Viðreisnar finnst það óboðlegt. Höfum það líka í huga að oft á þessum tíma er verið að tala um jólagjafir þingsins. Mér finnst þetta vera merki um jólagjöf ríkisstjórnarflokkanna út í samfélagið og jólagjöfin fer í þessa atvinnugrein, að niðurgreiða hana í enn eitt skiptið. Við í Viðreisn greiðum atkvæði gegn þessari tillögu meiri hlutans og minnum á að það er kominn tími til þess að sjávarútvegurinn og fiskeldi greiði eðlilegt og sanngjarnt auðlindagjald til þjóðarinnar.

###

Virðulegi forseti. Það er skammgóður vermir að pissa í skó sinn, segir íslenska orðtakið, orðtak sem er dálítið einkennandi fyrir íslensk stjórnmál. Skammtímalausnir eiga frekar upp á pallborðið en að þora og leyfa sér að hugsa lengra en út næstu mánuði. En stundum neyðumst við til að gera það eins og þegar við erum föst í þessu verðbólgu- og hávaxtaástandi með íslensku krónuna. Þá þarf auðvitað tímabundinn stuðning til fjölskyldna í landinu.

Við í Viðreisn höfum stundum fengið skammir og skens fyrir að vera of föst í langtímahugsun en nokkur dæmi dagsins, mjög bitur dæmi dagsins, sýna hvað það er dýrkeypt fyrir íslenska þjóð og samkeppnishæfni hennar að stjórnmálafólk er fast í skammtímalausnum og skítareddingum, oftar en ekki til að verja völd og stóla. Við höfum nú í sex ár búið við ríkisstjórn kyrrstöðu, það sjáum við öll. Við sjáum kyrrstöðuna í orkumálum, alvarlegur orkuskortur blasir við, grænu markmiðin okkar verða fjarlægari en áður og umræða um nauðsyn neyðarlaga er lýsandi fyrir ástand sem er algerlega á ábyrgð ríkisstjórnar, rándýr skiptimynt á milli Sjálfstæðisflokks og Vinstri grænna sem mun koma alvarlega niður á heimilum landsins og framtíðarkynslóðum okkar.

Ég get líka nefnt menntamálin, það risastóra samfélagslega verkefni. Á þriggja ára fresti erum við hissa og dálítið vonsvikin yfir niðurstöðu PISA en svo fellur allt í gleymskunnar dá. Við verðum að setja fókus á menntamálin á hinu pólitíska sviði og hugsa lengra fram í tímann, þora að gera það og gera það saman. Við sjáum síðan gjaldmiðilsmálin okkar, efnahagsmálin. Þar er ekkert nema plástrar í öllum regnbogans litum, sumir orðnir verulega fúnir og gamlir og aðrir nokkuð nýir. Við vitum að með óbreyttu ástandi þá getum við bara boðið upp á skammtímalausnir sem verða á endanum dýrkeyptar fyrir heimili landsins og litlu og meðalstóru fyrirtækin okkar. Við erum með örhagkerfi sem mun aldrei búa við annað en svona skítareddingar og þannig er það bara.

Virðulegur forseti. Við þurfum auðvitað starfhæfa ríkisstjórn sem getur hugsað til lengri tíma því eins og við vitum er skammgóður vermir að pissa í skóinn sinn.

###

Virðulegur forseti. Aftur að fundarstjórninni. Ég held einmitt að það sé gráupplagt sem hv. þm. Inga Sæland kom inn á hér áðan, við eigum að setja þetta mál á dagskrá því að málið er alvarlegt. Það er ekki hægt að koma hingað upp í einhverri kerskni og ef það er innlegg til að mynda Samfylkingarinnar að það sé bara hægt að taka þessu léttvægt — það ríkir neyðarástand í orkumálum í landinu og þá er bara komið upp og einhverjir brandarar sagðir. Mér finnst það ekki smart, ef ég á að segja eins og er. Það hefur örugglega ekki verið léttvægt fyrir hv. þm. Jón Gunnarsson að draga fram raunveruleikann í þessu máli í útvarpsviðtali í dag. Hann er í meiri hluta í þinginu og þarf að styðja þessa ríkisstjórn. Við stöndum frammi fyrir algjörri kyrrstöðu í orkumálum, algjörri, þannig að ég bið bara fólk um að fara ekki að snúa þessu upp í einhverja kerskni. Málið er grafalvarlegt og okkur í þinginu ber að mynda hér meiri hluta  sem kemur okkur áfram og úr þessari kyrrstöðu og upp úr þessum hjólförum  sem við erum föst í þegar kemur að orkuöryggi heimilanna í landinu.

###

Virðulegi forseti. Nei, þetta er einmitt til þess gert að liðka fyrir stjórn hér í þinginu, fyrir fundarstjórninni. Við fundum það svo áþreifanlega áðan að hæstv. ráðherra er kominn í ákveðið öngstræti með þau mál sem við ræddum hér um orkumálin. Ég vil undirstrika það að Viðreisn er tilbúin til að gera það sem þarf til að koma okkur áfram, koma okkur úr því neyðarástandi sem m.a. þungavigtarmaður í Sjálfstæðisflokknum, Jón Gunnarsson, benti svo rækilega á. Það sem hann segir augljóslega er að það eru alvarlegir brestir í ríkisstjórninni og það er stöðnun í kerfinu og hann treystir ekki ríkisstjórninni til að leysa þessi verkefni. Ég held að það sé einfaldlega þannig að ráðherra og ríkisstjórn þurfi þá að leita eftir meiri hluta hér í þinginu til að halda áfram og við í Viðreisn erum reiðubúin í það samtal, við erum reiðubúin í þá liðveislu.

###

Virðulegi forseti. Það er merkilegt að hæstv. ráðherra getur ekki svarað einfaldri spurningu. Ég gat ekki skilið ráðherra öðruvísi en að hann telji bara hv. þm. Jón Gunnarsson fara með vitleysu, vera að gaspra og fara með fleipur. Það er neyðarástand í landinu þegar kemur að orku, ekki síst raforku. Af hverju erum við að setja hér neyðarlög? Af því að ríkisstjórnin er ekki búin að standa sig í stykkinu. Hefur ráðherra staðið sig í stykkinu, m.a. við að einfalda kerfið, einfalda lögin til þess að flýta fyrir orkuskiptum og orkuöflun, til þess að slá skjaldborg utan um heimilin? Nei, öllum ávinningnum til að mynda varðandi rafbílavæðinguna erum við búin að eyða. Loðnuverksmiðjurnar og fleiri eru ekki að fá orku heldur þurfa að brenna dísilolíu. Hvers konar er þetta? Það versta við þetta svar er að hann veit ekki hver staðan er. Hann skynjar ekki hver staðan er. Eftir sex ár í ríkisstjórn þá skynjar hæstv. ráðherra ekki alvarleika málsins, þann alvarleika sem ég segi að þungavigtarþingmaður innan Sjálfstæðisflokksins gerir sér grein fyrir  og hann segir að hann treysti ekki þessari ríkisstjórn til að klára stóru málin. Þetta er einföld spurning til ráðherra:  Treystir ráðherra sér til að halda áfram með málin, vill hann mynda nýjan meiri hluta til þess að ýta málum áfram í þágu heimilanna og í þágu fyrirtækjanna í landinu?

###

Virðulegi forseti. Þungavigtarþingmaður úr röðum Sjálfstæðisflokksins, hv. þm. Jón Gunnarsson, var svona ljómandi léttur í morgun í Bítinu og segir ríkisstjórnina standa á brauðfótum. Það eru alvarlegir brestir, segir hann, í þessari ríkisstjórn og það sé ákveðin stöðnun í kerfinu og það blasi við öllum. Svo var hann spurður hvort hann væri pirraður á stjórnarsamstarfinu. Já, segir hann, og segist horfa á þessi verkefni sem þurfi að leysa og hann treysti ekki þessari ríkisstjórn til að leysa þau, það sé bara staðan og allir geti sagt sér það sem fylgist með pólitík. Ekkert nýtt hjá Jóni, ég er algerlega sammála honum. Þessi ríkisstjórn mun ekki leysa stóru verkefnin sem þarf að leysa fyrir heimilin og fjölskyldurnar í landinu. Staðan er sú núna að þessi ríkisstjórn ógnar öryggi fólksins í landinu. Það er verið að tala um að það þurfi hugsanlega að skerða rafmagn. Það þarf að setja hér neyðarlög, allt í einu er þessi ríkisstjórn orðin að skömmtunarstjórn. Það þarf að setja neyðarlög um að heimilin í landinu hafi forgang af því að hún hefur ekki sinnt hlutverki sínu síðastliðin sex ár. En leikur ríkisstjórnarinnar er alltaf sá sami. Ótal mikilvæg mál sem ríkisstjórnin þarf að leysa en hennar leikur er sá sami, allt sem þau geta ekki komið sér saman um er látið kyrrt liggja. Kyrrstaðan er frekar valin heldur en framfarir. En hvað þýðir það? Það þýðir vanræksla. Vanrækslan blasir við til að mynda í orkumálum.

Ég vil spyrja hæstv. ráðherra því eins og hv. þm. Jón Gunnarsson segir er óeiningu og ákvarðanaleysi hjá ríkisstjórninni og það er á ábyrgð ríkisstjórnarinnar að neyðarástand er að skapast: Er hæstv. ráðherra tilbúinn til að gera það sem hv. þm. Jón Gunnarsson lagði til, að mynda nýjan meiri hluta hér í þinginu, fram hjá ríkisstjórninni, til þess að leysa þessi stóru verkefni fyrir samfélagið núna? Við þurfum að leysa þau núna. Þetta gerir hv. þm. Jón Gunnarsson sér grein fyrir. Hann telur að það þurfi að mynda nýjan meiri hluta. Er hæstv. ráðherra tilbúinn til að fara í þann leiðangur að mynda nýjan meiri hluta til að koma okkur af stað og tryggja öryggi heimilanna í landinu?

###

Virðulegi forseti. Já, ég styð og við í Viðreisn styðjum þetta frumvarp eindregið og þessa nýju stofnun. Við höfum samþykkt mörg lögin hér á þessu þingi og á Alþingi í gegnum tíðina sem snerta skólalöggjöf. Þá skiptir líka máli að því verði fylgt eftir. Ég sé mörg tækifæri felast í því að þessi stofnun verði sterk; styðjandi, umvefjandi varðandi skólastarfið, varðandi kennara, þegar kemur að nemendum. Það er alveg ljóst að hún þarf stuðning af hálfu ráðherra hverju sinni. Ég vil nota þetta tækifæri til að hvetja ráðherra til að ekki bara veita stofnunum aðhald heldur líka eindreginn stuðning því að hún er og getur að mínu mati orðið mikilvægt tæki til að laga skólaumhverfið okkar enn betur og það er þörf á því. Um leið vil ég hvetja ráðherra til að huga að enn frekari stefnumótun varðandi námsgögn og fleira sem stofnunin getur séð um.



###

Virðulegi forseti. Virðulegi forseti. Ég vil rétt aðeins koma hingað upp til þess að lýsa því yfir að þetta mál sem við erum að klára í dag og vonandi afgreiða á morgun er gríðarlega mikilvægt á þessum tímum sem við stöndum núna frammi fyrir. Var nóg fyrir en núna eftir niðurstöðu PISA-könnunarinnar er alveg ljóst að þessar umbreytingar á menntun og skólaþjónustu skipta mjög miklu máli. Ég vil leyfa mér að segja að eins og málið er fram sett og hefur verið í umfjöllun nefndarinnar, sem ég vil hrósa, þá skiptir gríðarlega miklu að horfa á þetta sem tæki sem við verðum að styðja, ákveðið ljós í myrkri. Það er þýðingarmikið núna í allri umræðunni um niðurstöðuna í PISA að taka þessa niðurstöðu alvarlega. Við megum ekki láta þetta verða enn einn hvirfilvindinn þegar niðurstaða PISA kemur en síðan ekki fylgja eftir þeim niðurstöðum sem þar í rauninni öskra á okkur í dag. Það er heldur ekki hægt að segja: Heyrðu, það eru allar þjóðir að falla niður listann. Við þurfum að taka okkar hlutverk alvarlega. Við sem löggjafi, sem er ætlað m.a. að styðja við þessa nýju stofnun, við skólasamfélagið, hlusta á foreldrasamfélagið, verðum að nýta það tækifæri sem nú er.

Ég vil rétt fara yfir og stikla á nokkrum þáttum sem ég vil vekja athygli á og ég vona að verði teknir áfram innan Miðstöðvar menntunar og skólaþjónustu. Eins og ég segi fagna ég mjög þessu máli og tel væntanlega nýja stofnun í mjög góðum höndum fólks sem ætlar sér að styðja betur við okkar skólasamfélag og það veitir ekki af. PISA mælir ákveðið — árið 2009 var aðeins hækkun og svo aftur 2018 en við erum ekki að fylgja því eftir. Einhverra hluta vegna hefur þróunin orðið svona og það er ekki hægt að áfellast einhvern einn og benda á einhvern einn í þessu, þetta eru bara allir sem hafa komið að mótun skólastefnu, hvort sem það er  löggjafinn, framkvæmdarvaldið eða Kennarasambandið, líka foreldrasamfélagið og vísindasamfélagið. Við verðum að spyrja af hverju þessi þróun er. Ég tel að það sé einboðið að við þurfum að spyrja okkur spurninga eins og með sjálfstæði skóla, sem er mikilvægur þáttur til að ýta m.a. undir valfrelsi, ýta undir fjölbreytni í skólastarfi. En um leið og við segjum A verðum við líka að segja B og ég held að B-hlutinn hafi verið vanræktur, þ.e. að samhliða sjálfstæði skóla þá höfum við ekki verið að byggja upp nægilega mikið stoðkerfi, mat og mælingar. Við þurfum að hafa mælingar samhliða sjálfstæðum skólum, hvernig sem við útfærum það síðan. Þess vegna tel ég varðandi þá forystu og það starfsfólk sem er og verður innan nýrrar stofnunar að það sé mikilvægt að þau hafi þetta í huga og finni líka fyrir stuðningi hjá okkur við það að við höldum áfram og förum að mæla meira á milli PISA-mælinga, ekki til að vera með einhvern refsivönd, alls ekki, heldur til þess að finna og mæla stöðu barnanna okkar og sjá framvinduna. Ég treysti þeim algjörlega til þess að útfæra það og ekki síður til þess að styðja við kennarasamfélagið sem stendur frammi fyrir alveg ómældum áskorunum.

Við skulum átta okkur á því að árið 1996, þegar grunnskólinn var færður yfir til sveitarfélaganna, voru til að mynda um 300 börn af erlendu bergi brotin. Núna í dag erum við með meira en 5.000. Þetta er risastór áskorun fyrir kennarana okkar. Við verðum að spyrja okkur: Erum við að miðla nægilega miklum verkfærum, tækjum, stuðningi til þeirra? Ég held ekki, ekki þegar við skoðum tölurnar. Þetta er eitt af því sem kennarar standa frammi fyrir, þau eru með stóran hóp af börnum sem eru af erlendu bergi brotin, þau eru með stóran hóp af börnum sem eru með alls konar raskanir og við viljum hjálpa og styðja. Og síðan erum við með framúrskarandi nemendur sem þarf líka að halda utan um. Það er það sem PISA-könnunum gefur skýrt til kynna. Þannig að hluti af þessu er líka að taka af metnaði utan um kennaranna og um leið skilja hvaða hlutverki þeir sinna og hvernig umhverfi þeir starfa í núna. Það er algjört lykilatriði fyrir okkur hér að vera ekki að benda og segja: Já, þetta er vondur kennari. Eða: Við eigum að hafa þetta svona eða hinsegin. Við þurfum að skapa þennan ramma, þetta umhverfi sem styður raunverulega kennarann og skólasamfélagið í þessu gríðarlega fjölbreytta og oft erfiða landslagi sem birtist okkur Íslendingum í dag og íslensku samfélagi.

Um leið og ég segi þetta vil ég segja, og ég vona að ég verði ekki misskilin: Kennarar mega heldur ekki óttast mælingar því að mælingar eru ekki síður til þess að hjálpa kennaranum, til að styðja við kennarann samhliða því að við sjáum bara sem foreldrar hver staða barnanna okkar er, hvernig framvindan er búin að vera. Þá þurfum við einmitt að gera betur í þessu máli og þess vegna bind ég miklar vonir við nýja stofnun sem ráðherra hefur beitt sér af miklu alefli fyrir. Ég vona að hann taki næstu skref, af því að við erum rétt að byrja með þetta, og haldi utan um þessa stofnun á næsta ári, fyrsta starfsárinu, og komi síðan með metnaðarfullar tillögur um hvernig við tökum stofnunina lengra inn í framtíðina.

Annað atriði sem ég vil benda á í sambandi við tilfærsluna 1996, flutningana á grunnskólunum yfir til sveitarfélaganna, er að sveitarfélögin hafa nefnilega verið að standa sig. Þau hafa nokkurn veginn verið að halda sínum framlögum til grunnskólans. Við stöndum líka frammi fyrir því sem ótrúlega margir innan skólasamfélagsins og þeir sem þora að benda á ákveðna hluti segja: Við erum að setja 200 milljarða í skólasamfélagið. Við eigum að gera kröfur. Það er eitthvað að. En sveitarfélögin hafa einmitt verið að standa sig nokkuð vel í þessu. Það var einn þáttur skilinn eftir hjá ríkinu og það var námsgagnagerðin. Námsgagnagerðin var á sínum tíma undir Námsgagnastofnun og mun núna heyra undir Miðstöð menntunar og þjónustu. Á sínum tíma voru þetta ríflega 6.500 kr. á barn, árið 1996, þegar kom að námsefni. Í dag, eða árið 2019, er þetta nokkurn veginn sama upphæð, 7.000 kr. Ríkisvaldið hefur ekki staðið sig í því að passa upp á það m.a. að verja íslenskuna, að veita kennurunum okkar grundvallarverkfæri til að þau geti farið inn í íslenskuna og varið íslenskuna og kennt hana og tekið börnin okkar áfram. Í þessu má gagnrýna ríkisvaldið í gegnum árin. Ég man að ég setti á sínum tíma sem menntamálaráðherra 100 milljónir til viðbótar, sem var ákveðið pólitískt deilumál af því að ég hafði þá sýn, og fleiri innan þess flokks sem ég þá tilheyrði, að það ættu fleiri að koma að námsefnisgerð. Það voru settar 100 milljónir í sjóð til að kennarar innan skólans gætu við námsefnisgerð, eða aðrir sem eru að semja námsefni, sótt í sjóðinn. Sá sjóður var lagður niður, líklega út af pólitík en eflaust líka, svo að ég gæti sannmælis, út af erfiðri efnahagsstöðu, hjá vinstri stjórninni 2009–2013. Það hefur ekkert verið bætt í síðan. Þetta er hlutur sem við verðum að taka alvarlega samhliða því að bæta í.

Ég vona að fólk skilji að ég er að setja þetta fram í mestu vinsemd af því að ég held til að mynda að það græði enginn á því að fyrrum menntamálaráðherrar eða núverandi menntamálaráðherrar fari að karpa um það hvernig og hvar mistök voru gerð eða hvað við gerðum vel o.s.frv. Við þurfum að sameinast um þetta verkefni og það fyrsta er að viðurkenna vandann og hann er ákveðinn. Það er verið að segja okkur með þessum mælingum sem við förum í í gegnum PISA að við erum ekki að sinna því jöfnunartæki sem skólakerfið okkar er og á að vera, því að sama hversu efnað fólk er eða hvaðan það kemur er skólinn, og ég vona að við séum sameinuð um það, það tæki sem veitir börnunum okkar jöfn tækifæri. Hann passar upp á jafnrétti til náms. En þegar það er þannig að við erum ekki að útskrifa börnin okkar með grundvallar- og grunnmenntun erum við að bregðast börnunum okkar og ég vil meina að við séum að brjóta lög. Það er á ábyrgð okkar sem hér erum. Við þurfum að passa upp á þetta umhverfi. Þess vegna er svo mikilvægt að styðja við menntamálaráðherra hvers tíma. Þetta eru okkar hagsmunir. Framtíðin er í húfi. Börnin okkar þurfa að geta komið út úr skólakerfinu þannig að við séum búin að tryggja þessa grunnmenntun og þá verðum við líka að taka erfiðar spurningar.

Við sjáum hvernig staðan er á landsbyggðinni og við verðum að spyrja okkur: Eru skólarnir á landsbyggðinni nægilega vel studdir? Hafa þeir burði til að fara í allt það sem þarf að gera til þess að börnin okkar fái það sem þau eiga kröfu á, heimtingu á, þessa grunnmenntun, til að þau geti farið inn í framtíðina með ákveðinn grunn, af ákveðnum palli? Það er ekki verið að tala um að taka niður framúrskarandi nemendur. Ég er tala um grunninn sem allir eiga að hafa. Það þýðir að við þurfum að taka umræðu um sameiningu sveitarfélaga, hvort það hjálpi til á landsbyggðinni að einingarnar séu stærri, a.m.k. að gera kröfur um að það verði aukið samstarf, ekki til að hagræða í rekstri heldur til að taka utan um börnin okkar og utan um kennara, að þau fái þá þjónustu sem þau þurfa á að halda í þessu fjölbreytta og oft á tíðum erfiða umhverfi sem þau starfa í. Ég er búin að tala við marga kennara síðastliðna tvo sólarhringa og skólastjórnendur og við erum með frábært fólk, en þau hafa líka verið pínulítið eins og hrópandinn í eyðimörkinni. Ég held að við þurfum að spyrja okkur erfiðra spurninga á borð við hvort aðalnámskráin frá 2011 sé að styðja við það að börnin hljóti þessa grunnmenntun sem þau eiga rétt á að hafa þegar þau útskrifast. Við þurfum að taka þessa spurningu fyrir og taka hana áfram. Þannig að ég segi: Já, við þurfum að hafa í huga að skólarnir eru auðvitað jöfnunartæki. Við verðum að passa upp á að þeir séu það og þá verðum við að taka utan um kennara sem eru að standa sig frábærlega, kennara sem þurfa líka á því að halda að börnin okkar verði mæld til að finna þessa stöðu og framvindu hjá þeim.

Af þessum samtölum mínum er alveg ljóst, af því að dómsmálaráðherra er nú hérna vinstra megin, að það er algjört lykilatriði að taka betur á móti útlendingum þegar þeir koma hingað og vilja búa hér og þar erum við greinilega að bregðast. Þarna þurfa skólarnir og umhverfið að vera miklu skýrara, miklu skarpara um hvernig við gerum það. Þetta er ákall sem ég heyri ítrekað frá kennurum og skólastjórnendum og PISA kemur skýrt fram með.

Við þurfum líka að taka umræðu um síma, snjalltæki í skólastofunni, hvaða rannsóknir og mælingar búi að baki því að það sé gott að hafa þetta allar stundir. Ég verð að viðurkenna að ég hef verið svolítið þar, en getur verið að rannsóknir sýni það að þessi tengsl sem eru svo dýrmæt á milli nemenda og kennara séu að rofna af því að það er verið í tölvu, það er verið í síma eða  ipad meira og minna allan daginn? Langflestir kennarar sem ég hef rætt við segja að við verðum að ná betri tökum á þessu og sumir hafa gert það, hafa komið upp símahólfum strax í upphafi kennslu og tengslamyndunin. Ákafinn, hugsunin o.s.frv. hefur gjörbreyst. Þetta er eitthvað sem við þurfum líka að taka umræðu um og ég bind vonir við það einmitt að Miðstöð menntunar og skólaþjónustu skoði þessa þætti, af því að í erlendum rannsóknum, m.a. úr „digital“-heiminum, er verið að lýsa miklum áhyggjum af þróun heila hjá bæði drengjum og stúlkum og hvernig þau fara síðan í sköpun og inn í þekkingarsamfélagið. Það eru margar erlendar rannsóknir sem sýna þetta og við hljótum að verða að staldra við. Ég viðurkenni það, eins og ég sagði áðan, að ég hef hugsað hvort þetta sé ekki bara eitt af því sem fylgi nútímanum. En einn kennari sagði svo skilmerkilega við mig í gær: Við erum ekki að tala um að ýta þessu út, tölvunum og símunum, þetta er bara hluti af verkfærakistunni, en mörkin verða að vera skýrari. Ég held að þetta sé líka eitthvað sem við eigum að skoða.

Ég vil benda á rétt í lok minnar ræðu að mennta- og menningarmálaráðherra verður líka, talandi um að verja íslenskuna núna þegar við erum með launasjóð rithöfunda, að setja púður og meiri þyngd í þýðingar á frábærum erlendum barnabókmenntum til að viðhalda áhuga barnanna okkar á lestri. En það þarf ekki síður að segja við rithöfundasamfélagið: Kæru vinir, á næstu tíu árum ætlum við að forgangsraða í barnabókmenntir. Það eru líka hagsmunir annarra rithöfunda sem búa þar undir.   Ef börnin okkar læra ekki strax að lesa eitthvað annað en fljótskrifaðar bókmenntir, ef þau læra ekki að lesa dýpri bókmenntir  munu þau ekki heldur fara í okkar frábæru rithöfunda, hvort sem við erum að tala um Halldór Kiljan, Jón Kalman, Sigríði Hagalín, Vigdísi Gríms.  Við verðum að setja meira púður í laun, í launasjóð rithöfunda þegar kemur að barnabókum  ásamt þýðingu.

Þetta er bara hluti af því þar sem ég vildi bera niður. Þetta eru krefjandi spurningar og krefjandi umhverfi fyrir okkur hér að standa saman í með skólasamfélaginu og nýrri stofnun sem við vonandi samþykkjum á morgun.

###

Virðulegi forseti. Við ræðum nú fjárlögin  í  2. umræðu og satt best að segja hélt ég þegar þetta fjárlagafrumvarp leit dagsins ljós að þetta yrðu fjárlög sem myndu raunverulega bregðast við stöðunni eins og hún er og blasir við íslenskum heimilum og minni fyrirtækjum í dag. Kannski er það misskilningur af minni hálfu að halda þó uppi þeim vonum og væntingum til þeirra sem eru í ríkisstjórn, reynslumikils fólks sem er búið að vera lengi í ríkisstjórn. Ég hélt satt best að segja að þau væru enn frekar og betur en áður með puttann á púlsinum og skynjuðu það sem er að gerast úti í samfélaginu. En stóra myndin er sú að við erum með ríkisstjórn núna sem enn og aftur eyðir um efni fram, er enn og aftur að skila fjárlögum fyrir ríkissjóð með halla, ekki bara í ár, ekki bara á síðasta ári, ekki bara þar áður heldur löngu fyrir Covid. Löngu fyrir Covid var þessi ríkisstjórn byrjuð að eyða um efni fram og hún ætlar að gera það og senda reikninginn ekki bara til næstu ríkisstjórnar að leysa verkefnið heldur til næstu kynslóða.

Það er áhyggjuefni að þau hlusta einmitt ekki á það sem er úti í samfélaginu í dag, þ.e. þessi köll, þessi oft sáru köll sem koma frá fólki, frá venjulegum heimilum sem eru að reyna að forgangsraða hjá sér, eru að taka samtalið heima fyrir um hvernig þau hafi efni á því að kaupa jólagjafir, halda jól, ná endum saman þegar lánin hafa hækkað eins og raun ber vitni. Þau þora og verða að taka þessu erfiðu samtöl um hvernig þau ætli einfaldlega að halda áfram. Það hefur ríkisstjórnin hins vegar ekki gert. Þessi fjárlög eru mjög tær birtingarmynd þess að þau hafa ekki gert það, tekið þessi erfiðu samtöl sem þarf að taka við ríkisstjórnarborðið — ég hef setið þar nokkrum sinnum og það eru samtöl sem einmitt fylgja þeirri ábyrgð að vera í pólitík. Það er ekkert auðveldara en að vera í pólitík og taka engar ákvarðanir, bara sigla, reyna að vona hið besta, krossleggja fingur og vona að ekkert gerist, taka ekki neinar ákvarðanir. Við í Viðreisn höfum grátbeðið ríkisstjórnina, ekki bara í tengslum við efnahagsstjórnina og rekstur ríkissjóðs heldur í mörgum öðrum málum: Segið okkur bara já eða nei, takið afstöðu en ekki humma stór og mikilvæg mál fram af ykkur eins og við höfum m.a. bent á; orkumálin, innviðauppbyggingu o.s.frv. Ég veit það og maður sér það á öllu að ríkisstjórnin hefur a.m.k. ekki klárað samtölin. Samt getur vel verið að hún hafi tekið þau en hún klárar þau ekki. Fyrir vikið erum við með fjárlög sem taka ekki á þeim vanda sem nú blasir við.

Seðlabanki Íslands hefur sagt: Þetta eru svona hlutlaus fjárlög. Ég ætla bara að fá að leyfa mér að gagnrýna Seðlabankann. Á undanförnum árum hefur hann frekar verið í klappliði ríkisstjórnarinnar að því leytinu til að það hefur ekki mátt gagnrýna ríkisstjórnina mikið fyrir þetta aðhaldsleysi. Oft finnst mér eins og við í Viðreisn, jú  og Samtök atvinnulífsins, Viðskiptaráð og fleiri aðilar, höfum verið hrópandinn í eyðimörkinni með það að ríkisstjórnin sé ekki að sinna sinni efnahagsstjórnun og vinna með hagstjórninni annars staðar í samfélaginu, eins og Seðlabankanum. Mér hefur þótt Seðlabankinn allt of linur við að benda á að ríkisstjórnin hefði átt að vera mun ákveðnari í því að beita sínu aðhaldshlutverki betur. Þess vegna erum við með hlutlaus fjárlög eins og Seðlabanki Íslands hefur bent á. Þau eru ekki að vinna gegn því ástandi sem nú er; 8% verðbólga, 9,25% stýrivextir, húsnæðislánavextir í kringum 11%.

Við í Viðreisn erum búin að tala um þetta. Nú er þessi ríkisstjórn búin að vera við völd í vel yfir sex ár og við vöruðum við þessu strax í upphafi af því að við vorum einmitt hrædd við nákvæmlega þessa stöðu sem upp er komin í samfélaginu. Við gætum sagt: Þetta er nú ekkert einsdæmi. Nei, við getum ekki sagt það. Þau geta ekki lengur sagt: Það er verðbólga út um allt í Evrópu. Verðbólgan er farin niður í okkar nágrannaríkjum og þeim löndum sem við viljum bera okkur saman við, eins og í Danmörku. Vextir í Færeyjum eru í kringum 4% — 9,25% hér. Við höfum bent á Færeyjar, 55.000 manna land með fábreytta atvinnuvegi, fábreyttari heldur en við Íslendingar erum með í dag, svipað og við vorum með hér á árum áður, og þau eru bundin með sinn gjaldmiðil við dönsku krónuna, sem síðan er aftur bundin við evruna, af því að þau vilja fyrirsjáanleika, stöðugleika. Þau vilja ekki alltaf stofna heimilunum og minni fyrirtækjum í hættu með reglulegu millibili.

Ábyrg efnahagsstjórn, það er það sem ríkisstjórnarflokkarnir, og reyndar allir gömlu flokkarnir, hafa oft sagt; þetta snýst bara um ábyrga efnahagsstjórn. Þess vegna erum við ekkert að ræða stórar kerfisbreytingar eins og að taka upp nýjan gjaldmiðil, þetta snýst bara um ábyrga efnahagsstjórnun. Ég vil leyfa mér að vitna í forstjóra fyrirtækis hér í bænum sem segir: Þorgerður, ég er bara búinn að fá nóg af þessu tali um ábyrga efnahagsstjórn. Ég er búinn að heyra þetta í 40 ár og aldrei gengur það. Hvenær ætlar þetta fólk sem þú vinnur með á Alþingi að vakna? Það er nákvæmlega þannig. Það er okkar ábyrgðarhlutverk í Viðreisn að halda fólki við efnið. Sumir hafa yfirgefið það hlutverk, gott og vel, við vonum að flokkur eins og Samfylkingin komi hingað aftur og taki undir það með okkur að þetta sé réttlætismál. Að viðhalda íslensku krónunni er ávísun á óréttlæti, er ávísun á það að við sendum alltaf reikninginn á heimilin, á litlu og meðalstóru fyrirtækin, aftur og aftur. Fyrir okkur er það stóra málið að koma einfaldlega vitinu fyrir þingheim og fá fólk til að skilja af hverju við erum að þessu. Þetta eru almannahagsmunir og þarna eru raunverulegir almannahagsmunir framar sérhagsmunum sem verða að ganga fyrir. Það er nákvæmlega þannig sem við í Viðreisn tölum. Við bendum á þau mál þar sem við viljum og tölum fyrir því að almannahagsmunir gangi fyrir.

Við fórum í kosningar á sínum tíma, 2016, og vorum með ákveðnar lausnir varðandi gjaldmiðilinn af því að á endanum er stóra myndin alltaf sú að gjaldmiðillinn er þessi þungi erfiði baggi sem er alltaf þessi þunga keðja sem er alltaf hnýtt og sett utan um herðar heimilanna. Við bentum á þetta í kosningunum 2017 og aftur 2021. Hluti af því að við viljum halda áfram með þessa umræðu, og það vita það allir, er að við viljum einmitt fá þjóðaratkvæðagreiðslu um það hvort við eigum að halda áfram með aðildarviðræðurnar til þess að þjóðin sjálf fái að ákveða hvort við eigum að gera það. Vonandi segir okkar ástkæra þjóð já og þegar hún er búin að gera það sjáum við svart á hvítu hvaða þýðingu það hefur að taka upp stöðugan gjaldmiðil, fyrirsjáanlegan gjaldmiðil svo að börnin okkar sem eru að fjárfesta í sinni fyrstu íbúð þurfi ekki að borga hana þrisvar sinnum heldur kannski bara einu og hálfu sinni eins og gert er í Danmörku, í Þýskalandi, í Evrópusambandinu og víðar í þeim samfélögum sem hafa stöðugan gjaldmiðil, að við sjáum það svart á hvítu hvað samkeppni hefur mikilvæg áhrif á íslenskt samfélag.

Hér áðan flutti formaður Flokks fólksins fína ræðu, m.a. um þessa fákeppni á bankamarkaði. Af hverju er fákeppni á bankamarkaði? Þeir erlendu aðilar sem hafa jafnvel hugsað sér að fjárfesta hér í íslensku bönkunum hafa margoft sagt að á endanum geri þeir það ekki af því að við erum með íslensku krónuna, við erum ekki með fyrirsjáanlegan, stöðugan gjaldmiðil. Fyrir vikið eru ekki heldur að koma hingað erlendir bankar til að ýta undir samkeppni. Íslenska krónan viðheldur fákeppni á bankamarkaði, fákeppni á tryggingamarkaði, fákeppni á smásölumarkaði, fákeppni á olíumarkaði. Hverjir eru það á endanum sem alltaf borga brúsann í fákeppni? Við fáum að sjá það ítrekað, aftur og aftur, þ.e. ef Samkeppniseftirlitið fær að vera í friði og fær nægilegt fjármagn til að sinna sínu eftirlitshlutverki þá fáum við að sjá að það eru á endanum alltaf neytendur sem borga brúsann. Þannig á það ekki að vera í heilbrigðu samfélagi.

Við höfum þess vegna bæði rætt þetta í kosningum en líka bent á þennan ótta okkar þegar þessi ríkisstjórnin varð til árið 2017 — skiljanlega, það var búið að vera ákveðið uppnám í íslenskri pólitík og þetta var ákveðin lausn á sínum tíma. Við vöruðum samt við því að það að þessir jaðarflokkar kæmu saman og einn sem getur verið svona beggja blands myndi hafa það í för með sér að það myndu bara allir fá allt, það yrði ekkert aðhald, engin bremsa, engar hömlur. Hringlandinn líka; við sjáum það bara á því hvernig þau hafa skipt með sér ráðherraverkum eða ráðuneytisembættum. Það var ákveðið að fjölga þeim. Við í Viðreisn höfum ítrekað bent á að það sé táknrænt, ekki bara kostnaðarsamt heldur táknrænt fyrir það hvernig ríkissjóði hefur verið stjórnað að byrja kjörtímabil á því, ekki bara að það sé búið að þenja út báknið, á ábyrgð m.a. Sjálfstæðisflokksins sem hefur greinilega strokað út úr sínum sögubókum slagorðið báknið burt, heldur ákvað ríkisstjórnin að ekki bara þenja út stjórnsýsluna og allt batteríið heldur líka að fjölga ráðherrastólum. Það er ekki bara að hún hafi veikt, að mínu mati, stjórnsýslu sem þarf að vera sterkari, hún þarf að vera stærri til að byggja upp þekkingu, stofnanaminni o.s.frv., heldur er svo allur sá kostnaður sem af því hlaust að ákveða að fara í fjölgun ráðherraembætta. Þetta var táknrænt og þetta sendi vond skilaboð út í samfélagið, út í stofnanastrúktúrinn um að það yrði ekkert aðhald heldur yrði bara gert það sem þyrfti að gera til að halda ríkisstjórninni saman, ríkisstjórnarflokkunum saman.

Ef við tökum bara síðustu ár þá var halli á síðasta ári upp á ríflega 120 milljarða, það er halli núna aftur upp á 46 milljarða. Gleymum því ekki að sá tekjuauki sem er núna, hann er fyrst og síðast af því að ríkissjóður er að tútna út vegna verðbólgu. Það er hægt að segja að þetta sé ákveðinn svona froðutekjuauki. Þetta er enginn tekjuauki sem alvörufjármálaráðherrar og ríkisstjórnir vilja byggja á til lengri tíma. Þess vegna viljum við benda á að þetta er hættulegur tekjuauki, allt að því verið að pissa í skóinn sinn þegar verið er að guma sig af því að það sé bati á milli ára — og vel að merkja, þó ekki það mikill að hægt sé að skila ríkissjóði jákvæðu megin við strikið. Og ekki tókst að selja banka þetta árið út af þeirra eigin heimatilbúna klúðri. Það klúður er dýrkeypt fyrir skattgreiðendur, það klúður er mjög dýrkeypt. Nú á að fara að selja Íslandsbanka aftur á næsta ári, það á að reyna það aftur og ákveðið fjármagn eyrnamerkt. Ég vona að það takist en við höfum bent á að til þess að það verði ákveðinn trúverðugleiki þá þarf að færa verkefnið frá ráðuneyti Sjálfstæðisflokksins yfir í önnur ráðuneyti.

Það skiptir miklu máli fyrir skattgreiðendur, það skiptir máli fyrir ríkissjóð að við höldum áfram að greiða niður skuldir. Þegar vaxtagjöldin eru núna tæpir 118 milljarðar þá hljóta allir að sjá að það verður að fara að reka ríkissjóð með öðrum hætti. Þegar verið er að segja að vextir séu í þessum hæstu hæðum þá erum við um leið að segja að við ætlum að senda reikninginn, vaxtagjöldin, sem eru þetta há, á heimili landsins. Það er bara rosalega ósanngjarnt.

Ég gat um það áðan að ríkisstjórnin hefur ekki tekið þetta samtal um forgangsröðun. Ég hef rifjað upp hér í ræðustól mörg dæmi sem mér hafa verið send, aftur og aftur, alls konar dæmi; litlar fjölskyldur, þriggja manna, tveggja manna, fólk að kaupa sér fyrstu íbúð, stærri fjölskyldur, fólk með meðaltekjur. Síðasta dæmið er það sem ég fékk í síðustu viku um 53 millj. kr. óverðtryggt lán. Árið 2021 var greiðslubyrðin 203.000 kr. á mánuði. Það var 20% af ráðstöfunartekjunum. Í nóvember 2023 var afborgunin orðin 480.0000 kr., 40% af ráðstöfunartekjunum. Svo segir ríkisstjórnin: Nei, við ætlum ekkert að gera fyrir ykkur, við treystum okkur ekki til að forgangsraða, við ætlum að skila hlutlausum fjárlögum, bara hlutlausum fjárlögum. Þetta er auðvitað ekki boðlegt, virðulegi forseti.

Bara þannig að það sé sagt alveg skýrt: Þetta eru ekki fjárlög sem Viðreisn hefði lagt fram. Við erum í þessi ár búin að sýna fram á að við hefðum byggt undir þessi fjárlög með allt öðrum hætti. Þýðir það að í okkar aðhaldskröfum — af því að við höfum lagt fram, m.a. á síðasta ári, tillögur til aðhalds, tillögur til tekjuauka, við lögðum m.a. fram tillögur um kolefnisgjöld, hækkun á auðlindagjöldum og fleira, fyrir utan aðhald í ríkisrekstri — þýðir það að við ætlum ekki að hafa skoðun á útgjöldum ríkissjóðs? Guð forði mér frá því. En vel að merkja, við getum það alveg því að þetta eru ekki okkar fjárlög. Við hefðum ekki byggt þau upp svona.

Ég ætla að hafa skoðun á því að það þurfi að styrkja lögregluna, það þurfi að efla lögregluna sem hefur verið svelt í áraraðir, ekki verið styrkt eins og við þurfum að styrkja hana í því mikla og breytta fyrirkomulagi og vinnuumhverfi sem lögreglan starfar í dag. Þetta höfum við í Viðreisn fundið þegar við höfum farið um landið og heimsótt lögregluembættin, eins og á Austurlandi, á Suðurlandi og víðar. Þannig að ég ætla að hafa skoðun á því að það þurfi að efla lögregluembættin á landinu.

Ég ætla að hafa skoðun á því að við þurfum að taka utan um heimilin með sértækum tímabundnum aðgerðum alveg eins og við gerðum þegar hamfarirnar með Covid brustu á. Hvað gerðum við þá? Réttilega slógum við ákveðna skjaldborg um fyrirtækin, um ferðaþjónustuna, til þess að bjarga því sem þá var, til þess að þau gætu haldið sjó þannig að þau gætu staðið sterkari þegar sá ólgusjór sem fylgdi faraldrinum væri liðinn hjá. Það er nákvæmlega það sem heimili íslenska lág- og millitekjuhópsins þurfa á að halda í dag. Það er út af því sem við í Viðreisn segjum: Við erum með íslensku krónuna núna og þá verðum við einfaldlega að horfast í augu við tímabundnar skammtímaaðgerðir til styrktar heimilunum, til þess að við getum náð að taka utan um þau.

Ég ætla líka að hafa skoðanir á því sem við höfum ítrekað barist fyrir, að niðurgreiða sálfræðiþjónustu hér á Íslandi. Við samþykktum lög, flokkarnir allir, hver einn og einasti flokkur, en samt hefur ríkisstjórnin ekkert gert með þetta að ráði. Þá velti ég fyrir mér: Erum við dottin inn í þessa ákveðnu sýndarmennsku, að það er samþykkt en síðan er ekkert gert með þetta? Og hverjir eru það sem þurfa á þeim stuðningi að halda að efla þær forvarnir sem betri aðgangur að sálfræðiþjónustu felur í sér? Það er einmitt unga fólkið. Ég fer í framhaldsskóla, ég fer í háskólana og þau segja: Heyrðu, við höfum ekki efni á því að borga 20.000 kall í tíu skipti. Það er ekki bara verið að fara í eitt og tvö skipti heldur 6–10, jafnvel fleiri, og þau hafa samviskubit yfir því að leita til foreldranna með þennan kostnað. Og hvað leiðir þetta af sér? Ekki er farið og leitað sér aðstoðar þegar að þessu kemur. Ég ætla að hafa skoðanir á því að við þurfum að tala fyrir og berjast fyrir því að sálfræðiþjónusta verði niðurgreidd. Þetta var eitt af okkar kjarnamálum. Fyrir ríflega þremur árum fengum við það samþykkt en því miður hefur ríkisstjórnin ekki fylgt því eftir.

Ég ætla líka að hafa skoðanir á því og um leið hrósa því að við höfum horfið frá þeirri stefnu sem var á síðasta kjörtímabili í heilbrigðismálum, m.a. þegar kemur að biðlistum. Ég ætla að leyfa mér að hafa skoðanir á því að við þurfum m.a. að létta álaginu af Landspítalanum með því að leita til sjálfstætt starfandi aðila til að reyna að fækka á biðlistum. Það segir svo mikið um heilbrigðisstýringu og stefnu þessarar ríkisstjórnar að það gengur lítið á biðlistana. Það hefur fjölgað alls staðar á biðlistum. Það er hægt að kalla þessa ríkisstjórn biðlistaríkisstjórnina. Frá því að ríkisstjórnin tók til starfa hefur fjölgað á biðlistum, nokkurn veginn sama hvar borið er niður. Ég talaði um sálfræðiþjónustuna áðan; einn partur, ágætt dæmi um hvað hefur fjölgað. Auðvitað hefur maður skoðanir á þessu.

Ég hef skoðanir á því að það þurfi að fara líka í ákveðna tekjuauka. Ég hef talað um auðlindagjöldin. Mér heyrist líka að við séum að verða eini flokkurinn sem talar fyrir því að fara þá leið sem var í rauninni annar af tveimur valkostum sem voru settir fram í auðlindanefndinni árið 2000 undir forystu Jóhannesar Nordals, að fara markaðsleið með tímabundnum samningum, að gera tímabundna samninga með auðlindagjaldið. Síðan hefur komið í ljós að hann gat ekki sagt það þá en hann sagði það í mjög merkri bók sinni að hann hefði talið að skynsamlegasta leiðin hefði verið að fara markaðsleiðina. Ég ætla að taka undir það. Ég held að það sé hluti af því sem við í Viðreisn tölum fyrir, við, þessi Evrópusinnaði frjálslyndi flokkur sem trúir á markaðslausnir, trúir á að það skipti máli að búa í réttlátu samfélagi, vera í flokki sem talar fyrir réttlátu samfélagi, berst gegn óréttlæti. Þá er einmitt leið okkar þegar kemur að sjávarútvegsmálum í þá veru að við eigum að fara markaðsleiðina og leyfa markaðnum að ráða. Það eru mjög miklar líkur á að það feli í sér mjög aukin auðlindagjöld. Mér sýnist það á öllu þegar skoðað er og rýnt í flest gögnin að sjávarútvegurinn sé tilbúinn að greiða heilmikið fyrir það að vera með þennan aðgang, þennan einkarétt á veiðum við Íslandsstrendur. Er ég með þessu að tala niður sjávarútveginn? Aldeilis ekki. Við í Viðreisn erum ítrekað búin að leggja fram tillögur sem fela í sér kröfur um aukið gegnsæi, kröfur um hámarkshlutdeild í sjávarútvegi, kröfur um gegnsæi í eignarhaldi. Við höfum líka sagt mjög skýrt: Já, við þurfum aukin auðlindagjöld. En við höfum líka sagt mjög skýrt að við viljum alls ekki hverfa frá því að miða við kvótakerfið, svo það orð sé notað, sem miðar við vísindalega ráðgjöf frá Hafrannsóknastofnun, og við þurfum að passa upp á það. Þar er framleiðnin ágæt.

Það sem veldur hins vegar áhyggjum þegar við skoðum fjárlögin, af því að það er kjarni þessarar umræðu, er að sjá, og þess vegna er ég kannski meira óttaslegin vegna næstu ára, að við erum ekki bara með verðbólgu og þessa háu vexti sem getur orðið erfiður vítahringur fyrir venjuleg heimili á Íslandi — við sjáum það alveg að það eru önnur heimili sem lifa bara undir öðrum gjaldmiðli og stærri atvinnuvegirnir lifa í evrukerfinu eða dollarakerfinu eða hvað það er en ég er hrædd um þann hóp sem þarf að standa undir hagstjórn og vaxtaákvörðunum Seðlabankans því að það er ekki nema takmarkaður hópur sem vaxtatækið í rauninni bítur á í íslensku samfélagi — heldur er ég er líka hrædd um að við séum að horfa upp á tímabil minnkandi framleiðni. Það eru augljós merki þess að hagvöxtur sé að verða lítill. Hagvöxtur á mann innan OECD-ríkjanna er reyndar búinn að vera einn sá minnsti hér á Íslandi af því að okkur hefur fjölgað það mikið að hagvöxtur á mann, þar erum við ekki nema bara að skrapa botninn miðað við viðmiðunarlöndin innan OECD og það eru vond tíðindi.

Það eru enn verri tíðindi, af því að þetta tengist allt, að þessi ríkisstjórn — og við erum búin að hlusta hér á, m.a. í síðustu viku, ágætisræður, m.a. frá þingmönnum Sjálfstæðisflokksins, varðandi orkumál — hefur ekki tekið mikilvægar ákvarðanir þegar kemur að orkumálum. Sjálfstæðisflokkurinn er búinn að vera með orkumálin í meira eða minna tíu ár og það þokast ekkert. Núna er það þessi ríkisstjórn og við skulum ekki gleyma því að í stjórnarsáttmála þessarar ríkisstjórnar er mjög sérstakt ákvæði þar sem stendur m.a. að forsætisráðherra verði að samþykkja ákvarðanir í orkumálum sem falla undir orkumálaráðherra. Það segir okkur að Sjálfstæðisflokkurinn gekk inn í þessa ríkisstjórn vitandi að ekkert yrði gert í orkumálum. Með þeim stjórnarsáttmála sem samþykktur var 2021 samþykkti hann að fela í rauninni hinum stjórnarflokkunum allt neitunarvald.

Ég hef áhyggjur af því að við erum ekki að undirbúa okkur undir framtíðina. Þið vitið, ágæti þingheimur, hver mín skoðun er varðandi krónuna og varðandi það af hverju við þurfum að taka upp erlendan gjaldmiðil. Það er út af samkeppnishæfni, af því að við verðum að auka framleiðni. Og ákvarðanir sem við berum sjálf ábyrgð á erum við ekki að taka. Það er hættulegt að við erum ekki að standa okkur í orkumálum. Við erum ekki að taka þær ákvarðanir að við getum staðið undir öllum þeim kröfum sem ég vona að fulltrúar Íslands á COP-ráðstefnunni setji fram. Ég vona að ekki verði sagt eitthvað allt annað úti í Sameinuðu arabísku furstadæmunum og svo komið hingað heim og þá sé ekki hægt að gera það af því að við erum ekki með verkfærin til þess.

Við erum ekki með ríkisstjórn sem tekur þær pólitísku ákvarðanir sem við þurfum á að halda til þess að halda áfram með íslenskt samfélag, til þess að ýta undir hagvöxt, ýta undir framleiðni, til þess m.a. að aðilar vinnumarkaðarins geti samið um sómasamleg laun, að framleiðnin verði umfram það sem kaupkröfur miðast við. Við vitum það alveg að ef launahækkanir verða umfram framleiðnivöxt þá mun það skila sér í verðbólgu og þenslu. Þess vegna verða stjórnmálin að axla þá ábyrgð að leita allra leiða til að ýta undir framleiðni og ýta undir hagvöxt. Það þýðir að við eigum að skoða inn í alla skápa hjá okkur, líka orkuskápinn, innviðahlutann — allt í þessu.

Ég vil fagna því sem hefur komið fram hjá verkalýðshreyfingunni um að þau séu tilbúin til að skoða gjaldmiðilinn út af því óréttlæti sem þau sjá að íslenska krónan er fyrir þeirra umbjóðendur. Að sjálfsögðu eiga Samtök atvinnulífsins og ríkisstjórnin að taka undir eðlilega kröfu forystufólks innan verkalýðshreyfingarinnar um að fá erlenda aðila til að skoða gjaldmiðilinn og hvaða áhrif það hefði að taka upp nýjan. Ég vil líka benda á grein sænskra sérfræðinga sem þeir skiluðu fyrir fimm árum með þeirri skýrslu sem Ásdís Kristjánsdóttir, bæjarstjóri í Kópavogi, Ásgeir Jónsson seðlabankastjóri og Illugi Gunnarsson, fyrrum ráðherra Sjálfstæðisflokksins, skiluðu. Maður sér það náttúrlega að þetta sómafólk, sem við berum virðingu fyrir, er ekkert óháður aðili. Þau fengu fyrirmæli um að þau mættu ekki skoða annað heldur en íslensku krónuna. Þau máttu ekki skoða aðra gjaldmiðla. Það voru fyrirmælin. En sænsku sérfræðingarnir vógu þarna á móti því og þeir sögðu: Það er augljós hagkvæmni. Það er augljóst að íslenskt samfélag verður samkeppnishæfara. Framleiðni mun aukast og samfélagið mun verða betur í stakk búið til að mæta áskorunum framtíðarinnar með því að skipta um gjaldmiðil.

Þetta hefur komið fram í skýrslum erlendra sérfræðinga og ég tel sjálfsagt að það verði orðið við þessari ósk verkalýðshreyfingarinnar og það verði unnið með hana. Ég skora líka á Samtök atvinnulífsins og Viðskiptaráð að gera allt sem í þeirra valdi stendur. Þau benda réttilega á að við erum á botninum í erlendum könnunum. Mig minnir að það séu m.a. rannsóknir frá Sviss sem sýna að við séum á botninum í alþjóðlegum samanburði þegar kemur að samkeppnisskilyrðum fyrir alþjóðleg viðskipti og erlendar fjárfestingar, að þar skröpum við botninn. Þetta hafa Viðskiptaráð og Samtök atvinnulífsins ítrekað bent á, fyrir utan að nákvæmlega þessir tveir aðilar eru alltaf að gagnrýna ríkisstjórnina fyrir aðhaldsleysi í fjármálum. Þá hljóta þessir aðilar líka að velta við hverjum steini til að ýta undir framleiðni. Þau geta ekki leyft sér að ýta umræðunni um gjaldmiðilinn út af borðinu, alltaf og endurtekið, til að þjóna einhverjum sérhagsmunum, að einhverju leyti  innan þeirra eigin raða en líka sérhagsmunum þeirra flokka sem sitja í ríkisstjórn. Mér finnst það bara ekki boðlegt og ég vona að við sjáum fram á að ný forysta innan Samtaka atvinnulífsins leiði það af sér að við höldum eitthvað áfram, að við þokumst eitthvað áfram þegar kemur að þessu.

Það er nú margt sem ég myndi gjarnan vilja koma inn á en ég fer þá bara í aðra ræðu. Ég hef aðeins verið að dvelja við krónuna og ég vona að það verði ekki þannig að sá þáttur sem var í Ríkisútvarpinu í gær, Kveikur, og skilaboðin sem voru þar — þar sem þrír aðilar voru að fjalla um krónuna, m.a. einn sem var frekar andsnúinn, svo Neytendasamtökin, svo var hlutlaus aðili, myndi ég halda, og síðan hagfræðingur sem benti á þessa augljósu galla íslensku krónunnar — að þessi viðbrögð m.a. Sjálfstæðisflokksins gagnvart Ríkisútvarpinu verði ekki til þess að hér verði ekki áfram gagnrýnir fjölmiðlar. Það má ekki verða þannig að við verðum bara með einn miðil sem er þóknanlegur ríkisstjórnarflokkunum heldur verðum við að fá að upplifa umræðu eins og var í gær, upplýsingar um það sem skiptir þjóðina öllu máli. Þjóðin finnur svo sannarlega fyrir því í dag og er að spyrja sig spurninga: Þurfum við á þessu að halda? Fyrst Færeyingar geta þetta, af hverju geta Íslendingar það ekki? Fyrst aðrar þjóðir geta verið með ábyrga, stöðuga hagstjórn, lága húsnæðisvexti, minni verðbólgu, af hverju er ekki hægt að bjóða íslenskum heimilum upp á það — aftur og aftur?

Það sem ég vildi sagt hafa og tengja þessu er að við vitum það að ríkisstjórnin mun eflaust og ég trúi ekki öðru en að hún hugsi mjög vel um sína aðkomu að kjarasamningum. Ég held að það sé nokkuð ljóst að ríkisstjórnin verður að koma að kjarasamningum með einum eða öðrum hætti. Það hefur m.a. verið bent á þjóðarsáttina á sínum tíma. Þjóðarsáttin var mjög merkileg fyrir margra hluta sakir. Hún átti sér dálítinn aðdraganda. Það voru gerðir þeirra tíma lífskjarasamningar, að mig minnir 1986, sem Guðmundur jaki, Þröstur Ólafsson og fleiri komu að. Það var svona ákveðinn aðdragandi. Síðan er þjóðarsáttin gerð 1990 og það eru náttúrlega stólpar sem koma að því að gera þá merkilegu þjóðarsátt sem þá var; Einar Oddur Kristjánsson, Guðmundur jaki og Ásmundur Stefánsson. Ég vil líka draga fram hvert hlutverk ríkisstjórnarinnar var. Hún spilaði kannski ekkert endilega risastórt hlutverk en hún spilaði mikilvægt hlutverk. Krafa verkalýðshreyfingarinnar og Samtaka atvinnulífsins, sem þá var Vinnuveitendasambandið, var gengisstöðugleiki. Það var hornsteinninn í aðkomu ríkisstjórnarinnar. Gengisstöðugleikinn fólst í því að ríkisstjórnin skuldbatt sig m.a. til þess að halda niðri skattahækkunum sem höfðu verið boðaðar, halda gjaldskrárhækkunum niðri. Það var þá og ég er ekki að segja að það eigi að gera það núna en þess tíma ákvörðun var að halda búvöruverði niðri. Skilaboðin voru þau að ríkisstjórnin ætti að gæta aðhalds í fjárlögum og gera allt sem í hennar valdi stæði til að halda genginu stöðugu. Það er auðvitað eftirminnilegt viðtalið á sínum tíma við Guðmund jaka sem hefur verið flutt ítrekað þar sem hann sagði — hvort hann hafi orðað það svo: Guð hjálpi þeim, ríkisstjórninni og fyrirtækjum og öðrum, sem munu ekki standa sig af því að verkalýðshreyfingin mun hafa eftirlit með þessu.

Ég er að segja að ríkisstjórnin verður að ganga á undan með góðu fordæmi og gera allt sem í hennar valdi stendur til að stoppa allar hækkanir. Þá er komið hér og sagt: Já, hvað með sveitarfélögin, eru þau ekki að hækka? Ákvarðanir sveitarfélaga eru m.a. teknar í skjóli þess sem ríkisstjórnin hefur ákveðið. Ég held að hérna þurfum við samtakamátt hins opinbera sem verður að koma inn í slíkt umhverfi og gera allt sem í valdi þess stendur til að halda genginu stöðugu. Að halda genginu stöðugu þýðir ekki stóraukin útgjöld. Við verðum að gera allt, annars vegar til þess að halda utan um, eins og ég gat um áðan, heimilin í landinu, lág- og millitekjuhópana sem endalaust eru að borga byrðarnar af íslensku krónunni, verðbólgu og vöxtum, óstjórn ríkisstjórnarinnar, en við verðum líka að gera allt sem í okkar valdi stendur til að tryggja stöðugan gjaldmiðil. Í því felast mestu kjarabæturnar fyrir íslenskan almenning, að við gerum allt sem í okkar valdi stendur til að vinna bug á verðbólgunni, til að fara niður með vextina.

Ég vona að það verði ekki þannig að ríkisvaldið verði látið borga launakostnað fyrirtækja. Ég vona að það endi ekki þannig. Ég ætla að binda vonir við að ríkisstjórnin sýni þá skynsemi að koma inn í kjarasamninga með ákveðna tóna sem fela það í sér að hún muni sjá til þess að fjárlög og fjáraukalög — efnahagsstjórnin sé þannig að hún styðji hagstjórnina, m.a. Seðlabankann og aðila vinnumarkaðarins, í því að halda verðbólgu niðri, reyna að koma böndum á þensluna til að reyna að lækka vexti. Aðilar vinnumarkaðarins eru mjög meðvitaðir um þá ábyrgð sem felst í því að semja um kaup og kjör á íslenskum vinnumarkaði. Þeir eru það. Við getum tekið umræðuna um hið norræna vinnumarkaðsmódel síðar, við verðum að fara að vinna að því. Fyrsta skrefið í þá veru er m.a. að við höfum hér ríkisstjórn sem raunverulega vinnur að stöðugleika í samfélaginu og vinnur með atvinnulífinu og vinnur með Seðlabankanum í því að taka niður verðbólguna. Eins og þessi fjárlög líta út þá eru þau ekki beint að gera það. Og á hverjum bitnar það? Enn og aftur á almenningi í landinu og ég held að það sé komið nóg af því.

###

Virðulegur forseti. Það er nákvæmlega þannig og þessi hringlandi varðandi ráðuneytin er náttúrlega bara dæmigerður og birtingarmynd þess hvers konar hringlandi er hjá ríkisstjórninni í öllum hennar ákvörðunum eða ákvörðunarleysi. Það er það sem við í Viðreisn erum að kalla eftir: Takið ákvarðanir. Nei er líka svar, segið fólki hvað þið viljið.

Ég vil spyrja hv. þingmann um veiðigjöldin. Ég er innilega sammála því að það á að hækka veiðigjöldin, það er borð fyrir báru og vel það og hv. þingmaður fór vel yfir þann þátt. Ég vil hins vegar spyrja, af því við erum báðar svolítið í að hugsa hvað svo, hver er framtíðin, hvað við ætlum að gera: Er hv. þingmaður og Samfylkingin reiðubúin að skoða markaðsleiðina í sjávarútvegi? Það hefur m.a. verið undirstrikað af Jóhannesi Nordal í sinni ævisögu, hann hnykkir á því í sinni bók að hann hefði talið réttast að fara markaðsleiðina þegar kemur að ákvarðanatöku um það hvert auðlindagjaldið eigi að vera. Við erum sammála um að það eigi að hækka þetta. En mig langar að spyrja hvort Samfylkingin sé nokkuð búin að gefast upp á markaðsleiðinni í sjávarútvegi.

###

Virðulegi forseti. Ég vil þakka hv. þingmanni fyrir snjalla ræðu og margt sem ég var sammála og annað ekki eins og gengur, en ræðan var áhugaverð og yfirgripsmikil. Við í Viðreisn höfum, alveg frá því að þessi ríkisstjórn komst á laggirnar fyrir sex eða sjö árum síðan, varað eindregið og ítrekað við aðhaldsleysi í fjármálum. Hún hefur getað skýlt sér á bak við Covid í millitíðinni en við vöruðum við þessu löngu fyrir Covid. Við vorum hrædd um það yrðu lausatök í ríkisfjármálum og það hefur komið á daginn. Við vorum að vara við nákvæmlega þessu ástandi. Ég sakna þess að þessar erfiðu ákvarðanatökur og samtöl eru ekki tekin við ríkisstjórnarborðið, það hefur greinilega ekki verið gert.

Það sem ég vil hins vegar spyrja hv. þingmann er hvort hún sé sammála mér í því að næsta ríkisstjórn verði að gefa skýr skilaboð um að það verði aðhald í ríkisfjármálum og ríkisstjórnin eigi þá byrja á sjálfri sér og segja: Það verða ekki tólf ráðherrar hér á Íslandi heldur tíu. Við byrjum á því að fækka ráðherrum og ráðuneytum og sendum þannig skilaboð út í allt stofnanakerfið um að það verði sýnt aðhald í ríkisrekstri. Fyrir utan það að ég er líka sannfærð um að ráðuneytin sem slík verða sterkari sem stjórnsýslustofnanir.

###

Virðulegi forseti. Þetta er ágætislýðheilsumál, margar jákvæðar lýðheilsuáherslur. Hér erum við að greiða atkvæði um að banna sölu á sígarettum, sem margir í þessum þingsal þekkja greinilega mjög vel, með mentólbragði. Ég er þeirrar skoðunar að við eigum að fræða fólk um skaðsemi tóbaks en leyfa því síðan sjálfu að taka upplýstar ákvarðanir um eigið líf. Við verðum hér í salnum einfaldlega að umbera það að fullorðið fólk, og oftar en ekki hópur, miðað við það sem stendur í greinargerðinni, miðaldra konur, ég horfi hér í augun á nokkrum —  við erum ekkert endilega sammála um  að þetta sé sniðugt. En ég vil bara að leyfa þeim að ákveða það og eru þær fullfærar um það. Að mínu mati er hér of langt gengið og við í Viðreisn ætlum að greiða atkvæði gegn þessu alveg eins og félagar okkar í frjálslyndum flokkum í Evrópu. Evrópusinnaðir  flokkar á Evrópuþinginu greiddu atkvæði gegn þessu ákvæði tilskipunarinnar.

###

Virðulegri forseti. Já, það er farið er að rætast úr þessari jólagjafasöfnun Kringlunnar af því að almenningur í landinu, heimilin í landinu, eru að píska sig áfram til að taka utan um bræður sína og systur. Það sem hæstv. ráðherra segir svarar ekki einfaldri spurningu: Er hún reiðubúin til þess að taka tímabundið utan um heimilin í landinu með því að taka undir vaxtabætur? Það er verið að skera þær niður núna. Ríkisstjórnin hefur þegar sýnt á spilin og það á ekkert að gera fyrir þennan hóp.

Viðreisn hefur alveg sagt skýrt og það vita allir að við í Viðreisn erum að hugsa í langtímalausnum. Við teljum m.a. þetta ástand í dag vera birtingarmynd alveg handónýts gjaldmiðils. En meðan staðan er svona þá verðum við að taka tímabundið utan um þennan hóp, hvort sem það er í gegnum vaxtabætur eða önnur úrræði. Við sjáum þess nefnilega ekki merki við 2. umræðu fjárlaga að það eigi að taka utan um þennan hóp. Þess vegna spyr ég hæstv. ráðherra:  Á að taka utan um þennan hóp með vaxtabótum? Við í Viðreisn munum styðja það ef ríkisstjórnin kemur fram með slíkt tilboð. Það er ekki annað í boði en að taka utan um heimilin í landinu. Þetta er fólkið sem vinnur öll störfin. Þetta er fólkið sem borgar skattana sína. Það þarf á stuðningi samfélagsins að halda. Alveg eins og við gerðum í Covid; við tókum utan um litlu fyrirtækin, meðalstóru fyrirtækin og við tókum utan um ferðaþjónustuna tímabundið.  Við hljótum að geta gert betur fyrir heimilin í landinu.

###

Virðulegi forseti. Hin árlega jólagjafasöfnun Kringlunnar fyrir börn sem búa við bágan kost fór eins og við þekkjum frekar illa af stað. Markaðsstjóri Kringlunnar segir að það sé eitthvað mjög skrýtið í gangi í samfélaginu og í fréttum tengdi hún það strax við vaxtamálin, að heimilin í landinu finni mjög fyrir þeim og fólk einfaldlega neyðist til að halda að sér höndum, hugsa um hverja einustu krónu og vera skynsöm í sínum fjármálum. Auðvitað bitnar það einmitt á þessari söfnun. En þessi staða er auðvitað skýrt merki um það sem allir sjá, virðist vera, nema ríkisstjórn Íslands og hún virðist vera í einhverjum afneitunarham hvað þetta varðar. Það er þrengt að heimilum landsins, virðulegi forseti, og það verulega. Ég er hrædd um að við séum bara rétt að sjá upphafið að þessum veruleika núna. Fjárlögin eru á dagskrá á morgun og þetta eru sannarlega ekki fjárlög Viðreisnar. Við hefðum aldrei lagt svona fjárlög fram og við höfum ítrekað varað við þessari útgjaldagleði ríkisstjórnarinnar alveg frá árinu 2018. Einn ríkisstjórnarþingmaður sagði við mig um daginn: Þið eruð alltaf að nöldra út af fjárlögunum. Já, við erum að gera það. Við erum búin að nöldra árum saman af því við óttuðumst afleiðingarnar fyrir íslensk heimili, fyrir litlu og meðalstóru fyrirtækin. Það sem er nákvæmlega verið að gera er að ríkisstjórnin er að senda þennan himinháa reikning á heimili landsins. Það er það sem þessi slælega efnahagsstjórnun ríkisstjórnarinnar kostar.

Nú er ríkisstjórnin búin að sýna á spilin. Við erum að ræða fjárlögin á morgun. Það er ekkert í kortunum sem bendir til þess að hún ætli að taka utan um þessa bágu stöðu heimilanna í landinu. Ég vil því spyrja hæstv. ráðherra: Útilokar hún að koma á tímabundnum vaxtabótaauka til að grípa einmitt heimilin í landinu í þessari erfiðu stöðu sem þau standa frammi fyrir núna, ekki síst í desembermánuði?

###

Virðulegi forseti. Mér fannst ég greina ákveðna gagnrýni á forvera hæstv. ráðherra í starfi en látum það liggja milli hluta. Ég fagna því að hér er ráðherra sem ætlar að koma og tala um aðhald en ekkert heimili í landinu fer í flatan niðurskurð eins og þessi ríkisstjórn er búin að boða og skikka sínar stofnanir til að fara í. Hverri einustu krónu er velt fyrir sér og það er forgangsraðað og ef ríkisstjórn nennir ekki að forgangsraða eða treystir sér ekki til að forgangsraða þá er betra að hún segi það einfaldlega hreint út. Það er það sem við þurfum að heyra. Hvaða samtal hefur raunverulega átt sér stað við ríkisstjórnarborðið? Það eina sem mér finnst ég verða vör við er einfaldlega mjög útgjaldaglaðir ráðherrar úti um allar koppagrundir. Verðbólgan er á ábyrgð ríkisstjórnarinnar í landinu. Háir vextir eru líka á ábyrgð ríkisstjórnarinnar í landinu. Auðvitað eru aðrir aðilar, vinnumarkaðurinn og Seðlabankinn, en það gengur ekki að ríkisstjórnin trekk í trekk skili auðu af því að hún nennir ekki að taka óþægilegu samtölin við ríkisstjórnarborðið.

###

Virðulegi forseti. Verðbólgan er ekki á niðurleið. Ef eitthvað er þá er hún að hækka. Við erum að sjá vexti halda áfram að vera í hæstu hæðum. Við erum að sjá ríkisstjórnina skila halla á fjárlögum til 2028, hið minnsta, við erum að horfa upp á í rauninni verklausa ríkisstjórn þegar kemur að aðhaldi í fjárlögum. Ef Viðreisn væri þar sem fjármálaráðherra er þá myndi Viðreisn leggja ofuráherslu á að sýna aðhald í ríkisrekstri, draga saman ríkisfjárlög áður en það verða settar álögur á heimilin í landinu, áður en við förum í þær reddingar að auka álögur í landinu. En auðvitað er það þannig að þessi ríkisstjórn fór í það bara nýlega að hækka skatta og núna um næstu áramót þá verður farið í enn eina skattahækkunina sem ríkisstjórnin ætlar að nota til að stoppa í og fylla upp í fjárlagagatið. Nú er desember að koma og alls staðar eru heimilin í landinu, fyrirtækin í landinu, að velta fyrir sér hverri einustu krónu — hvar á að forgangsraða? hvernig eigum við að forgangsraða? — ekki síst núna þegar desember er að detta inn með öllum þeim útgjöldum sem eru fyrirsjáanleg. Við erum hins vegar að upplifa 11% húsnæðisvexti og mesta umfang yfirdráttarlána í dag í sögulegu samhengi. Umboðsmaður skuldara segir þetta vera dulin vanskil. Heimilin í landinu eru sem sagt að forgangsraða í sínu heimilisbókhaldi.

Mig langar að spyrja hæstv. ráðherra: Hvaða samtal hefur ríkisstjórnin átt við ríkisstjórnarborðið? Hvaða forgangsröðun hefur átt sér stað við ríkisstjórnarborðið? Því eins og ég gat um áðan er eina forgangsröðunin hjá ríkisstjórninni einfaldlega að fara í það að hækka beint skatta, bæði nýlega og um næstu áramót. Það hefði ekki komið mér á óvart ef þetta væri harðkjarna vinstri stjórn en Sjálfstæðisflokkurinn var engin fyrirstaða þegar kom að því að hækka skatta. Ég er að kalla eftir forgangsröðun í ríkisrekstri. Hvaða merki munum við sjá núna af hálfu ríkisstjórnarmeirihlutans þegar 2. umræða fjárlaga mun eiga sér stað í næstu viku?

###

Virðulegi forseti. Ég er að reyna að greina þetta svar hæstv. ráðherra og ég ætla að leyfa mér að taka jákvæðu punktana. Það sem við stöndum frammi fyrir er að fjármálaáætlanir munu verða þannig að við þurfum að ná þverpólitískri samstöðu. Það dugar mér ekki að benda og segja: Þjóðaröryggisráð á að leysa þetta. Það dugar ekki því að þetta eru áætlanir, þetta eru aðgerðir sem þurfa að lifa af ríkisstjórnir. Þetta eru áætlanir sem þurfa að taka til þess hvernig við ætlum að svara strax fjármálaáhyggjum fólks, hvar sem það býr á landinu, hvort sem er undir Eyjafjallajökli, í Grindavík eða á Reykjanesinu. Við þurfum að efla Landhelgisgæsluna og styrkja hana. Við þurfum að svara spurningunni um varaflugvelli til að mynda. Allt eru þetta ákvarðanir sem við þurfum að taka í sameiningu sem þurfa að standast. Það er þessi fyrirsjáanleiki og þessar áætlanir sem við í Viðreisn erum ekki bara að leggja til, við erum að lýsa því yfir að við erum reiðubúin í þessa vinnu þvert á flokka af því það er í þágu fólksins í landinu að vita að það er samheldni og samstaða til að taka nákvæmlega á náttúruhörmungum,  hvenær sem skella á okkur hvar sem er á landinu.

###

Virðulegi forseti. Það reynir á samstöðu og samtakamátt þjóðarinnar og þingsins líka núna þegar það ríkir neyðarástand í Grindavík og auðvitað ríkisstjórnarinnar líka. Hún þarf að stíga fram af festu og koma með plan fyrir fólkið okkar í Grindavík sem upplifir þungt högg og lifir við gríðarlega óvissu. Við eigum að hlusta á það sem m.a. bæjarstjórann í Vestmannaeyjum sagði í merkilegu viðtali í gær, það skiptir máli að eyða m.a. strax fjárhagslegri óvissu og koma með lausnir og leiðir til að taka vel utan um einmitt íbúa Grindavíkur í þessu. Við þurfum auðvitað að horfa á skammtímalausnir en ég viðurkenni það líka að það er tilhneiging okkar í Viðreisn að vera svolítið með langtímaplan og óska eftir langtímaplönum. Við stöndum frammi fyrir jarðhræringum og eldsumbrotum og við erum búin að upplifa það í þrjú ár. Það er hægt að gagnrýna ríkisstjórnina fyrir að vera ekki betur undirbúin, ég ætla ekki að gera það hér, en jarðfræðingar hafa auðvitað dregið fram ýmsar sviðsmyndir, m.a. af Krýsuvíkursvæðinu, Henglinum, Mýrdalsjökli, þannig að við erum að sjá það að á næstu árum og jafnvel áratugum gætum við hugsanlega upplifað náttúruhamfarir og hugsanlega enn verri heldur en þær sem íbúar Grindavíkur eru að upplifa núna.

Við í Viðreisn höfum lagt okkur fram um að reyna að ná þverpólitískri samstöðu í erfiðum málum, útlendingamálum, og ég þakka fyrir jákvæð viðbrögð ráðherra hvað það varðar. Við höfum komið fram með tillögu, m.a. út af Gaza, sem gat sameinað þingið hér. En ég er ekki að segja að við eigum að leggja pólitískan ágreining til hliðar. Hann er nauðsynlegur fyrir lýðræðissamfélag. Við eigum að geta deilt um pólitík. En er ráðherra ekki sammála mér um það að þessir atburðir í Grindavík og hugsanlega síðar á Reykjanesinu eða annars staðar kalla á samheldni þjóðar, kalla á samheldið þing? Getur ráðherra verið sammála mér um að það sé mikilvægt að leggja fram áætlun og plan sem lifir af ríkisstjórnir af því að við erum að fara að horfa upp á hugsanlega gríðarlega fjármuni til næstu ára og áratuga? Þá þurfum við plan sem stenst og lifir ríkisstjórnir. Getur ráðherra deilt þessari skoðun minni?

###

Virðulegi forseti. Það góða við að vera þingmaður á Íslandi er að við erum mjög ínáanleg. Fólk sendir okkur pósta, fólk sendir okkur skilaboð. Ég fæ reglulega þessi skilaboð: Dóttir mín er kennari, maðurinn hennar er rafvirki. Þau voru að kaupa sína fyrstu íbúð. Greiðslubyrðin jókst úr 190.000 kr. á mánuði í 380.000 kr. Þetta er millistéttin. Hvað er ríkisstjórnin, elsku Þorgerður, að gera fyrir okkur? Ég get ekki svarað því. Þetta var líka löngu fyrir Grindavík. Í guðanna bænum, segið mér að það sé hægt að stjórna landinu og senda þessu fólki — sem er um allt land og er að senda okkur þingmönnum skilaboðin: Farið að gera eitthvað. Þessum skilaboðum vil ég beina áfram til ríkisstjórnarinnar og segja við ykkur og biðla til ykkar: Farið að sinna þessum hópi. Verðbólgan er að verða viðvarandi. Við sjáum ekki fram á lækkun vaxta í náinni framtíð. Þetta er verkefni ríkisstjórnarinnar sem skilaði hlutlausum fjárlögum, ekki fjárlögum til að styðja við Seðlabankann og þessar fjölskyldur í landinu, hlutlausum. Hún skilaði núlli.

###

Virðulegi forseti. Það ríkir neyðarástand í Grindavík og nú reynir á samstöðu og samtakamátt þjóðarinnar. Það reynir líka á ríkisstjórn Íslands að stíga fram af festu og koma með plan, plan fyrir fólkið sem upplifir nú þungt högg og lifir við gríðarlega óvissu sem er erfitt að setja sig í spor gagnvart. Viðreisn mun að sjálfsögðu styðja allar aðgerðir sem taka utan um fólkið og draga úr óvissu þess.

VísiMig langar að vitna í Grindvíkinginn Sigríði Maríu Eyþórsdóttur, kirkjuvörð í Grindavíkurkirkju, sem skrifaði viðhorfspistil í í dag:

„Sum hver, jafnvel mörg okkar, sjá fram á atvinnumissi, fjárhagslegt hrun og þurfa á sama tíma að framfleyta fjölskyldum á óöruggum og hagnaðardrifnum húsaleigumarkaði um ófyrirsjáanlega framtíð. Þetta eru ekki kaldar kveðju til okkar sem horfum inn í óvissuna, þetta er svívirða.“

Það er alveg rétt að það hafa engin raunveruleg svör komið fram af hálfu stjórnvalda þegar kemur að því að tryggja öryggi fólks sem hefur neyðst til að yfirgefa heimili sitt, lífsviðurværi, og það er skiljanlegt að kallað er eftir skýrum svörum sem snerta þann raunveruleika og þá óvissu sem grindvískar fjölskyldur standa frammi fyrir. Ofan á allt þetta bætist sá veruleiki sem Grindvíkingar búa nú við, að geta ekki svarað einföldum spurningum barna sinna um framtíðina: Hvenær förum við aftur heim? Förum við aftur heim? Hvað verður um Grindavík? Kemst ég á körfuboltaæfingu í vikunni? Get ég leiki við vini mína? Hvar verðum við um jólin? Fer ég í skólann á morgun? Nei, grindvískir foreldrar hafa fá svör við þessum spurningum enda lifa þeir nú í algjörri óvissu.

Það er hlutverk stjórnvalda að milda þetta högg, að koma með svör fyrir fólkið, segja það hátt og skýrt að Grindvíkingar eigi ekki ofan á allt annað að þurfa til að mynda að hafa fjárhagsáhyggjur. Það er eitt að reisa fýsíska varnargarða en nú þarf að reisa varnargarð utan um Grindvíkinga, utan um fólkið okkar, kennara og ekki síst börnin sem eiga rétt á að menntun þeirra og ekki síður íþrótta- og tómstundastarf verði tryggt. Börn skynja stöðuna og finna fyrir óöryggi á heimilinu og við verðum að taka utan um þessa hópa og útskýra vel fyrir öllum börnum hvert ástandið er. Hér skipta auðvitað skólar og íþrótta- og tómstundastarf miklu máli.

Við höfum líka erfiða reynslu, m.a. úr snjóflóðum, og við eigum að þekkja það hvaða áhrif slík áföll hafa á börn. Við eigum að leggja kapp á að vernda barnæskuna. Rannsóknir og reynslan sýnir að það skiptir gríðarlega miklu máli.

Jörð hefur skolfið, virðulegi forseti, á Reykjanesinu með hléum síðan í mars 2021. Það er þekkt að eldvirkni á svæðinu er mikil. Áhætta á þessu svæði þegar kemur að innviðum og byggð hefur legið fyrir í nokkurn tíma. Það kom mér þess vegna nokkuð á óvart þegar hæstv. innviðaráðherra svaraði því til að það hefðu verið búnir til hópar til að kortleggja náttúruvá Reykjanesskagans og suðvesturhornsins en ráðherra vissi ekki hvar sú vinna væri stödd. Það kemur á óvart að eftir hátt á þriðja ár, frá fyrstu eldsumbrotum á Reykjanesskaga, sé lítið sem ekkert plan til staðar frá ríkisstjórninni fyrir grindvískar fjölskyldur, ríkisstjórn sem ítrekað segir að Ísland sé í öfundsverðri stöðu en þegar reynir á er hvorki kortlagning né aðgerðaáætlun tilbúin.

Við Íslendingar kunnum neyðarviðbrögðin nokkuð vel. Við erum með framúrskarandi fólk á sviði almannavarna og björgunarsveitir á heimsmælikvarða. Við kunnum að tryggja rýmingar og þess háttar. En stjórnvöld verða líka að vera tilbúin. Hvað svo? Að vera vakin og sofin, hvað þýðir það? Hvað tekur við? Stjórnvöld hafa haft hátt í þrjú ár en því miður er lítið skýrt á þessu stigi og þá dugar ekki fyrir okkur að hafa ráðherra sem einfaldlega yppta öxlum og segja: Við búum bara á Íslandi, þannig er það.

Ég vil að lokum segja að þessi umræða er mikilvæg og ég vil taka undir það sem hæstv. ráðherra hefur sagt í þessu máli. Mér finnst það skipta máli og það er brýning til stjórnsýslunnar, til skólayfirvalda, bæði í Grindavík sem og annars staðar, að taka höndum saman. Ég skynja að mennta- og barnamálaráðherra gerir sér grein fyrir ábyrgð sinni sem felst í því að taka utan um börnin og fjölskyldur þeirra, að við lærum af fortíðinni og veitum börnunum og fólkinu okkar frá Grindavík öryggi og vissu eftir fremsta megni. Þar hefur hann fullan stuðning okkar í Viðreisn.

###

Virðulegi forseti. Já, þetta er áhugaverð umræða og ég vil þakka bæði fyrirspyrjanda og ráðherra fyrir svörin. Ég tek heils hugar undir með ráðherra að við þurfum að nálgast þetta þannig að það sé alveg ljóst hvað Ísland vill. Við erum friðelskandi þjóð. Við eigum að gera allt, og það er brýnt að undirstrika það núna, sem í okkar valdi stendur til að koma á friði og öryggi í heiminum, hvort sem það er fyrir botni Miðjarðarhafs eða annars staðar. En þegar kemur að umræðu um kjarnorkuvopn þá verðum við líka að fylgja þessu raunsæi sem þarf að draga fram í tengslum við alþjóðastjórnmál, öryggi og varnir og muna að við erum líka aðilar að varnarbandalaginu NATO.

Ég vona bara að það sé líka einhugur um þetta mál  í ríkisstjórn, og þetta verði ekki enn eitt málið sem við munum upplifa klofning í eða skiptar skoðanir því að í þessu máli er líka mikilvægt að ríkisstjórnin tali einni röddu.

###

Virðulegur forseti. Mér finnst dapurlegt að hlusta á hæstv. utanríkisráðherra, að hann komi ekki hingað upp og segi: Við verðum að gera betur þegar kemur að stjórnsýslunni. Það er ekki bara það að allir hér innan lands sjái þessi innanmein ríkisstjórnarinnar, allt alþjóðasamfélagið sér það núna að stjórnsýslan hér er brotakennd. Og það er mikið tjón.

Ég vil hins vegar segja það, af því að frumkvæði hefur ekki komið frá ríkisstjórninni af því að hún er sundruð í þessu máli, að Viðreisn ætlar hins vegar að leggja fram þingsályktunartillögu í dag sem verður vonandi rædd seinna í vikunni, efnislega þá sömu og Kanada lagði fram á allsherjarþinginu sem allar þjóðir Evrópu studdu, um að Alþingi fordæmi hryðjuverkaárásir Hamas á almenna borgara í Ísrael og árásir Ísraelshers gegn almennum borgurum og á borgaralega innviði á Gaza í kjölfarið.

Réttur Ísraels til að verja sig er ótvíræður en hann er ekki takmarkalaus. Við viljum að Alþingi kalli eftir tafarlausu mannúðarhléi, að gíslum í haldi Hamas verið sleppt, að Ísland beiti sér samhent fyrir því að mannréttindi séu virt svo að almennir borgarar geti búið við frið frá átökum. Þessu viljum við beita okkur fyrir. Samtalið hefur hins vegar ekki komið frá ríkisstjórninni því að hún er upptekin við innanmein við ríkisstjórnarborðið.

###

Virðulegi forseti. Ég held að hugur okkar allra sé fyrir botni Miðjarðarhafs, það er einfaldlega ekki annað hægt. Að miklu leyti finnst mér líka dapurlegt að sjá ákveðið máttleysi alþjóðasamfélagsins birtast okkur og þá skiptir auðvitað máli að þjóðir heims standi þétt saman í jafn alvarlegu máli og þessu sem er að gerast fyrir botni Miðjarðarhafs og það verði allt gert til þess að stöðva blóðbaðið. Íslensk stjórnvöld stóðu frammi fyrir þeirri risastóru ákvörðun í síðustu viku að styðja eða styðja ekki ályktun Sameinuðu þjóðanna um mannúðarhlé. Ísland sat hjá. Viðreisn hefði alltaf stutt báðar tillögur. Í kjölfarið hófst atburðarás sem að mínu mati var íslenskri þjóð ekki til mikils sóma. Þjóðin horfði upp á forsætisráðherra og utanríkisráðherra landsins þræta um það fyrir opnum tjöldum hver skrifaði tölvupóst og hvenær og hvenær hann var lesinn, hvort sem það voru 11 mínútur eða 56 mínútur eða einn og hálfur tími eða hvað það var sem klukkan sló. Það var grátlegt að verða vitni að því að forystufólk í ríkisstjórninni gæti ekki hreinlega komið sér saman um afstöðu íslenskra stjórnvalda af því að þau voru innbyrðis ósammála. Og þau sem voru búin að fara til Þingvalla og finna erindi sitt. Það entist í tvo daga. Í staðinn fyrir að rífast um tölvupósta þá fengum við ekki — eða það var greinilegt að það var ekkert talað við formann Framsóknarflokksins, það er greinilega að verða einhver lenska hjá þessari ríkisstjórn, og það var ekki haft samband við utanríkismálanefnd þingsins. Það var ekkert gert til þess að ná samstöðu hér í þinginu í jafn alvarlegu máli og við og heimurinn stöndum frammi fyrir. Ég er dálítið döpur yfir því hvernig stjórnvöld hafa farið með vald sitt í þessu máli og ég vil líka minna á að þetta er ekki eitthvað stjórn og stjórnarandstaða; þingflokkur Vinstri grænna ályktaði mjög skýrt. Það er ákall um að við bregðumst rétt og skynsamlega við og þá þýðir ekki að fara í einhverjar skotgrafir.

Þessi samskipti upplýstu mjög mikið um ákveðin fálmkennd vinnubrögð,  brotakennd vinnubrögð varðandi stjórnsýsluna þegar kemur að utanríkisstefnunni og því vil ég spyrja hæstv. ráðherra:  Hvað hefur ráðherra lært af þessu og hvernig ætlar hann að beita sér fyrir því að við náum sem mestri samstöðu líka hér innan lands?

###

MorgunblaðiðVirðulegi forseti. Þetta ágæta blað, , sem er svona blað ríkisstjórnarinnar, kallar engu að síður oddvita ríkisstjórnarinnar markþjálfa eftir atburði síðustu daga og vikna og þetta hópefli. Þau draga m.a. fram að það er síður en svo sátt um fiskeldið eða sjávarútveginn, því að þau segja, með leyfi forseta:

„Enn eru þó óútkljáð erfið mál á borð við útlendingamálin, orkumál og matvælaráðherra, sem ekki leysast af sjálfu sér, þola ekki bið …“ — að greinilega að losna við.

Glíman við verðbólguna byrjaði fyrr hér en nokkurs staðar annars staðar og við erum núna með hærri verðbólgu en nokkurs staðar annars staðar í þeim löndum sem við viljum bera okkur saman við. Í lok síðasta árs var verðbólga í Færeyjum 10,1%, núna er hún ríflega 3%. Í Danmörku er hún innan við 1% en hér er hún 8%. Okkur er að mistakast í glímunni við verðbólguna. Skilaboð ríkisstjórnarinnar varðandi aðhaldsleysi í ríkisfjármálunum eru að við verðum lengur með verðbólgu og við verðum lengur með háa vexti. Það eru nöturleg skilaboð til íslenskra heimila. Þessi lausatök í ríkisfjármálunum eru ekki bjóðandi. Ég vil hvetja hæstv. ráðherra til að taka þetta hlutverk alvarlega, ekki bara fara í þetta hópefli, sem er fínt, heldur að tala skýrt til þjóðarinnar um hvað þarf að gera núna, ekki um það sem gert var.

Forseti minnir á að ræðutími í óundirbúnum fyrirspurnum er aðeins ein mínúta í síðari umferð.

###

Virðulegi forseti. Já, það var áhugavert viðtalið í Dagmálum undir fyrirsögninni „Endurnýjað erindi ríkisstjórnar“ við oddvita ríkisstjórnarinnar. Mér fannst þetta viðtal fyrir margra hluta sakir áhugavert, pínu neyðarlegt á hvaða stað þessi ríkisstjórn er, og ágætir þáttastjórnendur spurðu þríeykið ítrekað hvert erindi ríkisstjórnarinnar væri en þau fóru aðallega að rekja í löngu máli sagnfræðilegan grunn ríkisstjórnarinnar, í algjörum varnartón í stað þess að segja þjóðinni hvert hið raunverulega erindi ríkisstjórnarinnar er, svona dálítið eins og þau væru mætt í munnlegt próf í sagnfræði.

Í viðtalinu skautar forystufólk stjórnarflokkanna listilega fram hjá stóru spurningu viðtalsins sem var hvernig stjórnin ætlar að leysa ágreiningsmál sem sannarlega eru til staðar. Þau voru spurð hvað hafi þá verið tæklað á vinnufundunum og það stóð ekki á þessu margfræga svari: Við fórum í það að endurnýja erindi ríkisstjórnarinnar, endurnýja erindi Vinstri grænna, Sjálfstæðisflokks og Framsóknar. Takk fyrir það. Það var ekkert snert á ágreiningsmálunum sjálfum, ekki því sem brennur á heimilum landsins og fyrirtækjum, bara um þau sjálf og niðurstaðan: Jú, þau komust þó að því, og við skulum líka þakka fyrir það, klufu svolítið atómið þar, að þau voru sammála því að verðbólgan væri vandamál. Það var niðurstaða fundarins. Það var ekkert talað um verðbólguna, vextina, hvernig á að leysa fjárlagahallann. Það var ekki talað um orkumálin, sjávarútvegsmálin, hvalinn, kvótann, fiskeldið, við þekkjum þetta, útlendingamálin algjörlega látin vera, landbúnaðarmálin — engin skilaboð til bænda sem þurfa nauðsynlega á skilaboðum að halda. Verður áframhald á bankasölu? Veit það ekki. Ekki sömu skilaboð frá ríkisstjórninni. Samgöngusáttmálinn — maður spyr núna: Má enn þá segja borgarlína við ríkisstjórnarborðið? Má það enn þá?

Þau héldu fund. Þau héldu þetta fína hópefli. Þau pússuðu hringana, þessi ágæta ríkisstjórn, en það virðist hafa verið spólað yfir öll erfiðu samtölin. Mér finnst ríkisstjórnin skulda þjóðinni það að tala skýrt því að þjóðin getur ekki meira af þessari kyrrstöðu.

###

Frú forseti. Ég ætla einfaldlega að fagna því að það er loksins einhver sem er að gefa út spil sem talar um langtímahugsun, því að það hefur ekki verið þannig hjá ríkisstjórninni. Við erum ekki búin að sjá neinar ákvarðanir í loftslagsmálum. Það er miklu frekar að losun hafi aukist á líftíma þessarar ríkisstjórnar. Við erum ekki að sjá neinar ákvarðanir í orkumálum. Við höfum ekki séð neinar ákvarðanir í heilbrigðismálum sem snerta raunverulega á þeim líffræðilega vanda og viðfangsefnum sem við stöndum frammi fyrir; fjölgun hjúkrunarrýma o.s.frv. Þannig að ég fagna því og hvet ráðherra hér til dáða.

Ég vil ítreka það að ég vil gjarnan sjá tillögur um aukið aðhald hjá ríkissjóði, um lækkun skulda, um það að einfalda regluverk, því að einföldun regluverks þýðir aukinn hagvöxt sem þýðir sterkari ríkissjóð. Það er þar sem við í Viðreisn munum halda ríkisstjórninni við efnið.

Ég vil undirstrika það að við höfum líka bent á auðlindagjöld á atvinnugreinar, hinar ósnertanlegu atvinnugreinar sem þessi ríkisstjórn hefur m.a. ekki komið í verk að setja á af því að þær eru einmitt ósnertanlegar.

Ég vil undirstrika það að við í Viðreisn munum ekki styðja frekari skattahækkanir á millitekjuhópa. Skattheimtan er nóg hér á Íslandi en samt er það þannig að við setjum minna en aðrar þjóðir í heilbrigðiskerfið. Það þarf betri stjórnun. Það þarf betri rekstur.

###

Virðulegi forseti. Hlýjar kveðjur og árnaðaróskir með þetta mikilvæga embætti fyrir land og þjóð. Það er ekki bara mikilvægt fyrir ríkisstjórnina heldur mikilvægt fyrir þjóðina þannig að hæstv. ráðherra fær hlýjar kveðjur.

Ég vil draga fram að á þessum tímum hefur kaupmáttur ráðstöfunartekna lækkað núna fjóra ársfjórðunga í röð. Við erum að upplifa það að Ísland rekur lestina þegar kemur að hagvexti á mann á Evrópusvæðinu. Við erum líka að sjá að báknið hefur aldrei verið stærra, vaxtagjöldin eru þau mestu og hæstu í Evrópu, við sjáum útþaninn ríkissjóð og fjárlagahalla sem þessi ríkisstjórn ætlar síðan að láta næstu ríkisstjórn leysa þannig að ég verð að segja að hreinasta vinstri stjórn hefði ekki getað skrifað betra handrit en þetta. Við sjáum að þessi lausatök ríkisstjórnarinnar eru heimilunum mjög dýrkeypt. Í Danmörku er verðbólga, sem var 8% fyrr á árinu, komin í kringum 1%. Það sama er með Færeyjar, verðbólgan þar er komin undir 4% fyrir utan að þar eru þrefalt lægri vexti  en hér. En á meðan eru íslensk heimili að bugast af þessari vaxta- og krónuþreytu. Við erum að sjá afborganir af lánum heimilanna fara úr 150.000 kr. í 350.000 kr. og vaxtakostnaður bænda stuðlar að því að þar er lítil sem engin nýliðun og mikil bugun þar í gangi. Litlu og meðalstóru fyrirtækin, nýsköpunarfyrirtækin, eru að bugast gagnvart þessum vaxtakostnaði og þessari krónuþreytu. En á meðan það átti að vera skjaldborg um heimilin þá slær ríkisstjórnin skjaldborgina um sig sjálfa.

Við í Viðreisn höfum ítrekað varað við þessum lausatökum og þessari þenslu. Við höfum komið með tillögur um aukið aðhald, lækkun skatta, einfaldað regluverk o.s.frv. Mig langar að vita hverjar verða helstu áherslur nýs ráðherra í þessum málum, hvort við megum vænta þess að það verði m.a. varðstaða um að skattar verði ekki hækkaðir á meðaltekjuhópana og á millistéttina.  Þar drögum við í Viðreisn línuna. Nóg er nú skattheimtan samt hér, hún er með því mesta í Evrópu. Við erum ekki að fara þá leið og ég vona að hæstv. ráðherra geti sammælst mér í þeim efnum.

###

Virðulegi forseti. Á blaðamannafundi nr. 418 hjá þessari ríkisstjórn fengum við að heyra: Við erum ótrúlega ólík, við erum samt alveg rosalega flink og við erum öflug þótt við séum innbyrðis ólík. Síðan kemur þetta: Við erum búin að ljúka 60% af stjórnarsáttmálanum. Og ef það er eitthvað sem maður hefur lært eftir þessa 418 fundi þá er það að kafa svolítið í það hvað ríkisstjórnin er síðan að segja. Við skulum sjá hvað stendur. Það stendur m.a. að mestur hluti hjá þeim sé kominn vel á veg. Það er ekkert 60%. Mig langar að taka sem dæmi að í stjórnarsáttmálanum stendur að ríkisstjórnin ætli, með leyfi forseta:

„ … leggja sitt af mörkum til að stuðla að umhverfi lágra vaxta, hóflegrar verðbólgu …“

Og hver er staða verkefnisins að mati ríkisstjórnarinnar? Já, það er komið vel á veg. Í hvaða raunveruleika heimi lifir ríkisstjórnin?

Ég hef áhyggjur af því, virðulegur forseti, að ekki er mikill áhugi hjá ríkisstjórninni heldur og það kemur m.a. fram í stjórnarsáttmálanum —  ég held að ríkissjóður sé til að mynda nefndur bara einu sinni eða tvisvar. Ég hef verulegar áhyggjur af stöðu ríkissjóðs og hver staðan er núna. Það er verið að velta fjárlagahallanum yfir ekki bara á næstu ríkisstjórn heldur næstu kynslóðir. Báknið er útþanið. Það er enginn sem er við bremsuna. Við sjáum það um leið að hagvöxtur á mann hér á Íslandi rekur lestina innan Evrópusvæðisins. Heildarskattheimta hér á Íslandi, miðað við önnur lönd sem við viljum bera okkur saman við, hún er með því mesta. Samt ætla flokkar hér, hvort sem þeir eru í ríkisstjórn eða aðrir vinstri flokkar, að auka skattheimtu. Viðreisn ætlar ekki að taka þátt í því að leggja meiri byrðar á millitekjuhópa. Við erum tilbúin í samtalið um að hækka auðlindagjöld. Við erum tilbúin í alls konar samtal en við erum ekki tilbúin í það að hækka skatta á millitekjufólk og fyrirtæki og bjarga þannig þessari óráðsíu sem blasir við á vakt þessarar ríkisstjórnar. Þær byrðar verða ekki lagðar á herðar heimilanna og fjölskyldnanna í landinu. Nóg er nú fyrir samt.

###

Virðulegi forseti. Það er sama hvar við þingmenn berum niður. Ég var á haustfundi Landsvirkjunar í gær. Það er verið að kalla eftir aðgerðum af hálfu ríkisstjórnarinnar. Síðan stöndum við uppi núna með algjöran hringlandahátt, stjórnleysi í ríkisstjórn Íslands.

Það sem ég vil spyrja um og beina sjónum ráðherrans að er að bara í Reykjavík vantar á næstu 15 árum 717 hjúkrunarrými. Það eru u.þ.b. 80 rými á hverju hjúkrunarheimili. Ég vil ítreka mína spurningu til hæstv. ráðherra: Treystir ráðherrann sér til þess að nýta núna það ástand sem er m.a. á byggingamarkaði? Treystir hann sér til að gera þjónustusamninga við sjálfstætt starfandi aðila á sviði rekstrar innan heilbrigðiskerfisins til að þeir geti síðan farið í bankann og þeir geti gert samninga við verktaka og fleiri til þess að ýta þessu verkefni áfram? Ég sé þess ekki stað í fjárlagafrumvarpinu að það sé verið að taka stór skref strax. Við þurfum stór skref núna, ekki einhver hænuskref eftir fimm ár eða átta ár eða tíu ár. Tölurnar ýta okkur út í það að taka stór skref við stækkun og fjölgun hjúkrunarrýma núna.

###

Forseti. Ég ætla nú ekki að láta þetta fullkomnu stjórnleysi ríkisstjórnarinnar taka augu okkar hér á þinginu af boltanum. Það eru brýn verkefni sem við verðum að tækla og ég ætlaði að fá að ræða við heilbrigðisráðherra um stöðu hjúkrunarheimila í landinu.

Við vitum alveg nú þegar hvernig þróunin verður, mannfjöldaspárnar liggja fyrir. Ef horft er til hópsins 80–89 ára þá mun fjölga í þeim hópi um 85% til ársins 2038, úr 10.900 í 2.100. Það blasa risastórar áskoranir við, en það eru allt of margir einstaklingar sem liggja á sjúkrahúsum, við fundum það í kjördæmavikunni þegar við heimsóttum LSH, sem ættu frekar að vera inni á öldrunarheimilum.

Það eru tæp sjö ár síðan pabbi minn dó, nokkurn veginn líftími þessarar ríkisstjórnar. Ég sá hann fara inn á bráðamóttökuna, sá hann síðan fara inn á Landakot, inn á Vífilsstaði, flakkaði á milli staða og svo loksins komst hann inn á Grund, var þar í viku og dó. Ég er með mömmu mína núna í sömu stöðu þar sem hún fór á LSH,  frábærlega sinnt, einstakt starfsfólk, fer upp á hæðir. Ég held að ég sé að lýsa nokkurn veginn sömu sögu og  önnur börn eru að upplifa með sína foreldra. Hún fór síðan inn á Landakot, fékk frábæra umönnun þar með tveimur öðrum í herbergi  og síðan fékk hún loksins bara núna nýlega inni á Hrafnistu heima í Hafnarfirði.

Þetta er saga sem við, m.a. í kjördæmavikunni, erum að heyra aftur og aftur. Á líftíma þessarar ríkisstjórnar er ég sjálf búin að upplifa það að það hefur ekkert breyst, ekki neitt, í hjúkrunarheimilum. Ef eitthvað er hefur staðan frekar versnað og við sjáum það.

Þess vegna vil ég spyrja hæstv. ráðherra: Hvað ætlum við að gera til að koma í veg fyrir að stækkun LSH, þessi brýna og mikilvæga stækkun LSH, verði ekki bara stækkun á LSH sem öldrunarstofnun?  Ætlar hæstv. ráðherra líka beita sér fyrir því að við förum inn í svonefnt samstarfsverkefni hins opinbera og einkaaðila til að fjölga þjónusturýmum, fjölga hjúkrunarrýmum? Það er lag núna þegar byggingamarkaðurinn er niðri. Mun hæstv. ráðherra beita sér í þessum málum og þá hvernig?

###

Virðulegi forseti. Ég mæli hér fyrir máli fyrir hönd Viðreisnar sem lýtur að tillögu til þingsályktunar um samkeppnisúttekt á löggjöf og regluverki. Þetta er ein af þeim tillögum sem við höfum lagt fram, m.a. til að reyna að ýta undir aðhald í ríkisrekstri og einföldun regluverks sem á endanum hefur síðan m.a. áhrif til aukins hagvaxtar í íslensku samfélagi. OECD hefur m.a. bent á að ef við förum þessa leið sem við erum að tala um með slíkri samkeppnisúttekt og fylgjum henni geti það á endanum haft áhrif til hagvaxtaraukningar upp á 1–1,5%. Það munar um minna, ekki síst fyrir þjóðarbúskapinn þegar staðan er eins og hún er og fjárhagur ríkissjóðs ekki með allra besta móti. Þá skiptir máli að við leitum allra leiða til að gæta aðhalds í ríkisrekstri en líka hugkvæmni og höfum kjark í það að fara í einföldun á regluverki.

Fyrir hönd Viðreisnar er lagt til:

„Alþingi ályktar að fela forsætisráðherra að láta vinna heildstæða úttekt á löggjöf og regluverki hér á landi með hliðsjón af áhrifum á virka samkeppni á markaði. Við vinnuna verði leitað eftir samstarfi við Efnahags- og framfarastofnunina.“ — Við þekkjum hana undir OECD. — „Heimilt verði að skipta úttektinni í áfanga en henni skal að fullu lokið fyrir 1. júní 2025.“

Þessi tillaga hefur áður verið flutt og var síðast flutt á 153. löggjafarþingi. Við fyrri meðferð, og það er rétt að draga það fram, hafa borist jákvæðar umsagnir frá Félagi atvinnurekenda, Neytendasamtökunum, Samtökum atvinnulífsins, Samtökum ferðaþjónustunnar og Viðskiptaráði Íslands. Þessi tillaga er nú lögð fram að nýju óbreytt.

Öflugt og gott samkeppnisumhverfi stuðlar að auknum hagvexti og aukinni framleiðni, lægra verði og betri lífskjörum almennt. Rekstrarumhverfi sem auðveldar nýjum fyrirtækjum að takast á við þau sem fyrir eru á markaði og skapar tækifæri til vaxtar fyrirtækja á grundvelli samkeppnishæfni þeirra er nauðsynlegt fyrir neytendur og fyrirtæki, fyrir heimili landsins og fyrirtæki landsins. Það er gríðarlega mikilvægt að við verðum meðvituð um það hvaða þýðingu fyrir pyngju heimilanna í landinu raunveruleg samkeppni hefur.

Fjöldi rannsókna hefur sýnt að atvinnugreinar sem búa við meiri samkeppni uppskera meiri vöxt í framleiðni. Við þekkjum það að þær atvinnugreinar sem vaxa og búa við mikla samkeppni leiða af sér aukna hagsæld fyrir ekki bara fyrirtækin sjálf heldur heimilin í leiðinni. Fyrirtæki sem búa við hátt samkeppnisstig leggja meiri áherslu á framleiðni og að halda aftur af kostnaðarhækkunum en fyrirtæki á fákeppnismörkuðum. Við þekkjum það mjög vel hér á Íslandi að fyrirtæki á fákeppnismörkuðum eru ekkert endilega að halda aftur af kostnaðarhækkunum. Ástæðan er augljós, fyrirtæki á samkeppnismarkaði tekur verðmyndun af markaði og getur því ekki sjálfkrafa velt kostnaðarhækkunum út í verðlag. Þess í stað þarf að bregðast við með hagræðingaraðgerðum. Þau komast ekki upp með annað. Fyrirtæki í samkeppni þurfa að bregðast við með hagræðingaraðgerðum. Hins vegar getur fyrirtæki á fákeppnismarkaði eða í einokun auðveldlega velt slíkum kostnaðarhækkunum yfir á viðskiptavini sína sem eiga ekkert val um að leita annað. Þess vegna erum við í Viðreisn m.a. að draga fram mikilvægi þessarar þingsályktunartillögu, af því að við erum ekki síst búin að upplifa það á síðustu misserum, mánuðum og árum hvað fákeppni á markaði er dýr fyrir neytendur á Íslandi og á endanum fyrir heimilin. Við sjáum að við síðustu verðlagshækkanir hefur verðlag á innlendum matvörum hækkað hlutfallslega mest, þar sem fákeppnin er líka mest. Því er það raunverulegt hagsmunamál fyrir fyrirtækin en ekki síður fyrir heimilin í landinu að gera allt sem í okkar valdi stendur til að auka samkeppni og hagræðingu í rekstri á markaði, hvort sem er á einkamarkaði eða hjá hinu opinbera.

Þá er vert að draga það fram að óþarflega íþyngjandi regluverk eða rekstrarumhverfi sem ýtir undir fákeppni eða einokun getur reynst skaðlegt fyrir hagvöxt. Allt þetta regluverk, sem m.a. kemur frá þessari ríkisstjórn, er því skaðlegt fyrir hagvöxtinn. Þá sýna rannsóknir að aukin áhersla á samkeppni eflir nýsköpun. Fyrirtæki í virkri samkeppni fjárfesta frekar í rannsóknum og þróun en einokunarfyrirtæki. Einokunarfyrirtæki sjá ekki eins mikla hagsmuni í því af því að þau eru með einokun á markaði. Það er enginn þrýstingur á markaðnum til þess að fara í það að fjárfesta í rannsóknum og ákveðinni þróun. Markvissar aðgerðir stjórnvalda til að örva samkeppni auka því hagvöxt. Mér finnst svo brýnt að nefna, af því að þessi ríkisstjórn lafir enn og lafir væntanlega næstu mánuðina, að við höfum ekki ríkisstjórn í landinu sem hefur það nákvæmlega í huga að leggja til aðgerðir sem örva samkeppni og auka um leið hagvöxt. Með þeim aðgerðum sem hefur verið gripið til er frekar ýtt undir fákeppni eða hún fengið varðstöðu af hálfu þessarar ríkisstjórnar.

Það má einnig leiða líkur að því að aukin samkeppni hafi jákvæð áhrif á jöfnuð. Þetta er gríðarlega mikilvægt. Áhrif aukinnar samkeppni eru jákvæð á jöfnuð — fákeppni eða einokun er á kostnað almennings. Þetta eru gömul sannindi og ný þó að ekki vilji allir viðurkenna það. Við sjáum að fákeppni og einokun er á kostnað almennings í formi hærra vöruverðs, við sjáum það raunverulega í dag, en ávinningurinn af þessari fákeppni rennur til fárra, reyndar mjög fárra. Hinir fátækustu verða gjarnan verst úti ef skortur á samkeppni leiðir til hærra vöruverðs eða lakari gæða en ella. Að sama skapi sýna rannsóknir að þó svo að aukin samkeppni leiði oft af sér hagræðingu og fækkun starfa til skemmri tíma séu áhrifin til lengri tíma á atvinnustig ekki augljós. Að sama skapi leiði skortur á samkeppni og lágt framleiðnistig vegna þess oft til minni framleiðslu í hagkerfum og að sama skapi lægra atvinnustigs. Að okkar mati eru miklir hagsmunir fólgnir í því að við leitum allra leiða til að bæta samkeppni í landinu.

Þrátt fyrir ávinning öflugrar samkeppni fyrir fólk og fyrirtæki er hér á landi enn að finna fjöldann allan af samkeppnishindrunum í löggjöf og regluverki sem dregur úr samkeppni og skilvirkni í atvinnurekstri, hamlar nýliðun og leiðir á endanum til hærra verðlags fyrir neytendur. Það er í rauninni sama í hvaða atvinnugrein borið er niður, við getum alls staðar fundið í mismiklum mæli fjölda samkeppnishindrana hér á Íslandi og þetta eru heimatilbúnar reglur. Það er ekki einu sinni þannig að ein af röksemdunum m.a. fyrir því að við eigum ekki að ganga í Evrópusambandið sé að við getum gert þetta allt saman sjálf. Hvernig nýtum við frelsið okkar? Það er miklu frekar að við ýtum undir samkeppnishindranir heldur en að eyða þeim. Þannig notum við frelsið okkar og því dreg ég enn og aftur fram að þær breytingar sem hafa orðið á íslensku umhverfi þegar kemur að samkeppni og atvinnurekstri, þær reglur sem við höfum fengið m.a. í gegnum Evrópska efnahagssvæðið með EES-samningnum, hafa einmitt verið til hagsbóta fyrir neytendur og fyrirtæki. Þrýstingurinn hefur komið þaðan og regluverkið og brýnt þannig stjórnvöld hverju sinni til þess að halda vel á málum þegar kemur að samkeppni, en samt ekki nægilega vel. Við þurfum að gera miklu betur.

Ýmsir markaðir hér á landi búa enn við nokkuð óhindraða samkeppni en fjölmargir eru enn bundnir mjög verulegum samkeppnishömlum. Eins og ég sagði áðan er það mismikið en við getum alls staðar fundið einhverjar hömlur. Ekki síst má þar nefna til að mynda orkumarkaðinn, landbúnaðinn, innlenda matvælaframleiðslu af ýmsu tagi, heilbrigðis- og menntakerfi, fjármálamarkaðinn og svo mætti vafalítið áfram telja. Fákeppnin á fjármálamarkaði og tryggingamarkaði blasir við og það er hluti af því að við erum að upplifa og sjá mun hærri — ekki bara út af ákvörðun Seðlabankans — og mjög mikinn fjármálakostnað út frá fjármálafyrirtækjunum vegna þeirrar fákeppni sem hér ríkir. Við eigum að gera allt til þess að koma á meiri samkeppni á þeim markaði sem hefur ekki síst áhrif á pyngju heimilanna í landinu, sem er banka- og tryggingamarkaður.

Skýrt er að verðþróun vöruflokka sem ætla má að nokkuð virk samkeppni ríki um, bæði á innlendri framleiðslu og innflutningi, hafi hækkað minna en vísitala neysluverðs á undanförnum tveimur áratugum. Til samanburðar hefur verðlag á liðum þar sem samkeppni er lítil sem engin hækkað langt umfram vísitölu neysluverðs. Við erum, eins og ég gat um áðan, að sjá þessar tölur aftur og aftur. Við getum dregið út úr m.a. neysluvísitölu Hagstofunnar hvaða kostnaðarliðir það eru sem hafa hækkað umfram verðlag og það eru oftar en ekki þeir liðir sem eru verndaðir með fákeppnisreglum stjórnvalda. Á árunum 1997–2018 hækkaði t.d. verð á símaþjónustu og fötum og skóm aðeins um 15% samanborið við verð póstþjónustu sem hækkaði um 321%, þjónusta leigubifreiða hækkaði um tæp 260%, þetta er miðað við 2018, og heilbrigðisþjónusta hefur hækkað um tæp 230% á þessu tímabili.

Við flutningsmenn teljum að þetta gefi tilefni til að fram fari heildstæð úttekt á áhrifum laga og reglna á virka samkeppni. Það er mikill hvati fyrir okkur til þess að fara í þessa úttekt, þetta er nú ekki hættulegra en það. Mælum við eindregið með því að forsætisráðherra verði falin yfirumsjón með slíkri úttekt og að leitað verði samstarfs við Efnahags- og framfarastofnunina (OECD). Úttektina megi að sjálfsögðu vinna í áföngum en henni verði að fullu lokið fyrir 1. júní 2025. Nánari útfærsla verði þá í höndum hæstv. forsætisráðherra.

Þetta er mikið hagsmunamál. Þetta er eitt af því sem við höfum bent á þegar við höfum verið að tala um hagræðingu og sparnað í ríkisrekstri, að þessi mál verði strax tekin föstum tökum því að það getur leitt af sér ekki bara mikinn sparnað úti í atvinnulífinu heldur líka mikla hagræðingu fyrir ríkisvaldið að sjá það að einföldun regluverks geti skilað sér í auknum hagvexti fyrir allt þjóðarbúið í heild. Ég mæli því eindregið með því að þessi þingsályktunartillaga verði samþykkt, samfélaginu öllu til heilla.

###

Virðulegur forseti. Ég vil þakka hv. þingmanni og fyrsta flutningsmanni þessarar þingsályktunartillögu, um viðurkenningu á þjóðarmorði á Armenum, fyrir prýðilega framsögu og fyrir það að draga fram hversu mikilvægt það er að við viðurkennum. Ég er á þessu máli og hef reyndar verið á þessu máli áður, en þegar ég var að fara yfir þau mál sem hafa verið lögð fyrir þetta þing  kom mér á óvart að sjá að við höfum ekki í gegnum tíðina náð að afgreiða þetta. Ég hef ekki skynjað pólitíska andstöðu hverrar ríkisstjórnar fyrir sig sem maður er búinn að upplifa hér á þingi. Ég kem hingað upp einfaldlega  til að segja — og við sjáum   hv. formann utanríkismálanefndar hér, sem ég sé að er líka  á málinu — að ég held að við eigum að einsetja okkur það að þetta mál verði klárað á þessu þingi og helst fyrir jól. Það væri mikill sómi að því, að við héldumst þar í hendur við ekki síst þau lýðræðislönd sem við sjáum að hafa nú þegar viðurkennt þjóðarmorð á Armenum. Þetta er gríðarlega mikilvægt að við viðurkennum og einmitt, eins og hv. þingmaður orðaði miklu betur, að við horfumst í augu við söguna,  lærum af henni, sama hversu miskunnarlaus  hún er, líka til að geta farið inn í framtíðina með lærdóminn líka að vopni og geta þá brugðist bæði fyrr við og af festu, sérstaklega þegar mannréttindi og lýðræði  eru í húfi. En ég vildi einfaldlega koma hingað upp til að þakka fyrir þessa fínu framsögu um leið og ég lýsi því yfir að ég mun einbeita mér að því að við tökum þetta mál fyrir, enda verður að segjast eins og er að það er ekki mikið af málum sem eru að koma frá hæstv. ríkisstjórn.

###

Virðulegi forseti. Í gær sagði fjármálaráðherra af sér í hálfkveðinni vísu. Almenningur reynir nú að botna vísuna. Forsætisráðherra sagði að þau fjármálaráðherra hefðu rætt málið frá öllum hliðum fyrir blaðamannafundinn í gær. Hvort formaður Framsóknarflokksins var á þeim fundi er ekki vitað. En er það virkilega svo að það var ekkert plan tilbúið? Forystufólk í ríkisstjórninni hafði a.m.k. fjóra daga til að undirbúa sig og ætlar að gefa sér núna eina fjóra daga í viðbót. Það er boðið upp á biðleiki þegar samfélagið þarf á forystu og stjórnfestu að halda. Á meðan heimilum og fyrirtækjum blæðir í vaxta- og verðbólgustormi þá eru skilaboð stjórnvalda til almennings svo vitnað sé til mbl.is, með leyfi forseta:

„Af þeim ástæðum ætla stjórnarflokkarnir að nota næstu dægur til þess að skerpa á aðaláherslum ríkisstjórnarinnar og efla liðsandann í stjórnarliðinu. Í því felst m.a. að reynt verður að kortleggja hvað það er sem veldur mönnum mestu hugarangri“ — vel að merkja, það er verið að tala um hugarangur stjórnarliðsins og ráðherra, ekki almennings — „og hvernig sefa megi þær áhyggjur „í hvelli“, eins og einn stjórnarþingmaður orðaði það.“

Þessi staða, virðulegi forseti, er ekki einkamál formanns Sjálfstæðisflokksins eða ríkisstjórnarinnar. Óvissa í stjórnmálum ýtir undir efnahagslegan óstöðugleika sem bitnar síðan á heimilum landsins og fyrirtækjum og það er ekki boðlegt á þessum tímum. Ríkisstjórnin getur ekki haldið að hún lifi í einhverjum hliðarveruleika eða tómarúmi við umheiminn. Það ríkir ringulreið og það er ákveðið neyðarástand núna í gangi. En það fyrsta sem ríkisstjórnin hugsar um er að tryggja sér sæti í björgunarbátnum. Almenningur skal gjöra svo vel að bíða rólegur á meðan stjórnin eflir liðsandann og kortleggur hvar hver eigi að sitja. Þetta er orðið það farsakennt að Dario Fo hefði ekki getað gert þetta betur.

###

Virðulegi forseti. Það eru auðvitað ákveðin tíðindi í pólitíkinni. Það sem gerðist í þessu máli sem við höfum verið að ræða hér í dag er að þingið virkaði. Stjórnarandstaðan virkaði og náði að knýja í gegn rannsóknir og skoðun á bankasölunni. Stjórnarflokkarnir vildu á kunnuglegan hátt sópa þessu undir teppið, eins og við þekkjum með ýmsar skýrslur, en núna liggur þetta fyrir og ummæli og viðbrögð þingmanna stjórnarflokkanna eru ekkert endilega í góðu ljósi í dag. En af þessu verðum við að læra, allt þingið og ekki síst ríkisstjórnarmeirihlutinn. Við sjáum að við afdráttarlausri niðurstöðu umboðsmanns Alþingis, sem bendir einmitt á að farið var á svig við hæfisreglur stjórnsýslulaga, bregst hæstv. fjármálaráðherra. Það er skiljanleg ákvörðun, rétt ákvörðun, skynsöm ákvörðun og hún er virðingarverð.

Mér finnst pólitíkin stundum vera svo áhugaverð. Hér í þinginu í gær, undir sérstakri umræðu um sölu ríkiseigna, benti ég á að það væri mikilvægt fyrir ríkissjóð að halda áfram sölunni á Íslandsbanka. Fjármál ríkisins gera ráð fyrir þessu til að reyna að lækka skuldir ríkissjóðs og vaxtagjöldin til að byggja upp innviði. En ég benti líka á að málið væri í ákveðinni sjálfheldu vegna þess vantrausts sem ríkir, aðallega í garð Sjálfstæðisflokksins, við sölu ríkiseigna. Sjálfstæðisflokkurinn ræður ekki við sölu ríkiseigna en við verðum samt að halda áfram sölunni á Íslandsbanka að mínu mati, m.a. til að rétta af fjármál ríkisins. Þess vegna lagði ég til í gær að málið og forræði þess yrði fært yfir til forsætisráðherra eða viðskiptaráðherra. En það sem við þurfum allra helst á að halda er að hætta að setja svona mikla orku í innanbúðarátökin við ríkisstjórnarborðið. Við verðum að átta okkur á því að erfiðar kjaraviðræður eru fram undan. Við þurfum ríkisstjórn sem virkar og er starfhæf, sem einbeitir sér að alvarlegri stöðu í efnahagsmálum og fer raunverulega að taka utan um heimilin í landinu.

###

Virðulegi forseti. Það skiptir miklu máli að fara vel með opinbert fé og tryggja þannig nauðsynlega þjónustu og treysta innviði fyrir fólkið í landinu og út á það gengur samfélagið og í rauninni pólitíkin líka. Báknið hefur hins vegar aldrei verið stærra og á því ber Sjálfstæðisflokkurinn fyrst og fremst ábyrgð. Þess vegna er vel við hæfi að ritari flokksins fái hér tækifæri til að ræða við sjálfan formann flokksins.

Það eru tveir punktar frá okkur í Viðreisn. Við teljum mikilvægt að halda áfram að skoða sölu ríkiseigna þannig að það sé alveg skýrt. Við styðjum samt ekki sölu Landsvirkjunar eins og umræða hefur verið um innan Sjálfstæðisflokksins, m.a. af hálfu eins ráðherra, og allra síst meðan Sjálfstæðisflokkurinn kemur endalaust í veg fyrir það að við komum inn almennilegu auðlindaákvæði í stjórnarskrá. Hitt atriðið er síðan að það er mikilvægt að við höldum áfram að selja ríkiseigur sem við teljum að ríkið þurfi ekki að eiga eða vesenast í, þar með talið Íslandsbanka, m.a. til þess að greiða niður skuldir, minnka vaxtagjöld og byggja upp innviði. En við vitum að áframhaldandi sala á Íslandsbanka er í sjálfheldu, ekki bara vegna innanbúðarátaka við ríkisstjórnarborðið heldur ekki síður vegna þeirrar tortryggni og þess vantrausts sem ríkir hjá almenningi í garð þess söluferlis sem síðast var og í garð Sjálfstæðisflokksins þegar kemur að þessum málum. Við teljum í því ljósi mikilvægt fyrir áframhaldandi sölu á Íslandsbanka að flytja forræði málsins, söluferli málsins, yfir til hæstv. viðskiptaráðherra eða hæstv. forsætisráðherra. Viðreisn leggur mikla áherslu á að þetta söluferli verði klárað en við gerum okkur líka grein fyrir því að tortryggnin úti í samfélaginu rýrir traust á sjálfu ferlinu. Þess vegna þurfum við að breyta um leikskipulag og fela annaðhvort hæstv. viðskiptaráðherra eða hæstv. forsætisráðherra málið.

###

Virðulegi forseti. Ég átta mig ekki alveg á svarinu. Spurningin var einföld: Er hæstv. forsætisráðherra tilbúinn til þess að taka boltann þar sem Vilhjálmur Birgisson, formaður Starfsgreinasambandsins gaf hann? Er hæstv. ráðherra tilbúinn, m.a. út af hagsmunatengslum við íslenskt samfélag, að reyna svolítið að slíta á þau tengsl, taka þann bolta og láta erlenda sérfræðinga skoða kosti og galla þessa? Eða er hæstv. forsætisráðherra að bíða eftir grænu ljósi frá Samtökum atvinnulífsins? Eftir hverju er forsætisráðherra að bíða hvað þetta svar varðar? Ég óska eftir því að hæstv. forsætisráðherra svari þessu.

Ég er hins vegar alveg sammála hæstv. forsætisráðherra um að við þurfum að skoða þetta heildstætt. Við þurfum að skoða heildarmyndina. Það er nákvæmlega það sem við í Viðreisn höfum lagt áherslu á, að taka einmitt næsta skref, að þora að taka næsta skref við að skoða myndina. Annað er uppgjöf stjórnmálanna; að segja að það sé ekki tími núna, að þetta sé erfitt og þetta sé snúið. Við þekkjum öll þessa ræðu. Við þurfum að fara lengra. Ég vil minna á að Vinstri græn hafa ályktað um það einu sinni að treysta þjóðinni fyrir því að taka næsta skref. Við skulum fara þangað því að það er lykillinn að því að skoða heildarmyndina og skoða öll þessi mál heildstætt í þágu þjóðarinnar.

###

Virðulegi forseti. Það eru allir bókstaflega að tala um krónuna þessa dagana og það skiptir ekki máli hvert við í Viðreisn fórum í kjördæmaviku, við vorum ávallt hvött áfram til að tala meira og hærra um þetta risastóra hagsmunamál heimilanna og fyrirtækjanna í landinu, þetta raunverulega jafnréttismál fyrir samfélagið. Verkalýðshreyfingin er að gefast upp á krónunni, bændur eru að gefast upp á krónunni og þeim háa fjárfestingarkostnaði sem hamlar m.a. nýliðun í greininni. Það er langt síðan að stærstu fyrirtæki landsins gáfust upp á krónunni og fóru að gera upp í erlendri mynt, skiljanlega, og fólkið okkar er að gefast upp á þessum endalausu sveiflum. Það voru skilaboðin, aftur skiljanlega, því að þetta þarf ekki að vera svona, virðulegur forseti.

Þessu hagvaxtarskeiði er nefnilega ekkert að ljúka. Það er verið að spá 6% vöxtum, alla vega til ársloka 2025. Það þýðir a.m.k. um 9% í húsnæðislánum og unga fólkið okkar er fast í þessari gildru. Ríkisstjórnin er ekki að bjóða unga fólkinu okkar og barnafjölskyldum upp á að geta fjárfest í eigin húsnæði næstu árin.

Á dögunum sagði hæstv. forsætisráðherra að upptaka evru leysi ekki öll vandamál Íslands og það þurfi að skoða málin heildstætt. Ég er sammála forsætisráðherra í því enda höfum við í Viðreisn lagt lykiláherslu á það að skoða heildarmyndina. Ég vil fagna þessu sérstaklega enda er þetta lykilforsenda fyrir því að við getum skoðað kosti og galla þess að halda krónunni eða henda henni. Vilhjálmur Birgisson, formaður Starfsgreinasambandsins, hefur m.a. lagt það til að erlendir óháðir aðilar verði fengnir til að kanna kosti og galla við að taka upp nýjan gjaldeyri. Ég sé ekkert því til fyrirstöðu. Þess vegna vil ég spyrja hæstv. forsætisráðherra hvort hún vilji og sé reiðubúin til að taka boltann núna og koma á skoðun erlendra aðila sem gætu skoðað m.a. kosti og galla fyrir okkur Íslendinga við að taka upp nýjan gjaldmiðil.

###

Virðulegur forseti. Sami seðlabankastjóri ráðlagði heimilum landsins fyrir nokkrum misserum, örfáum mánuðum síðan: Um að gera, takið óverðtryggð lán. Formaður Sjálfstæðisflokksins fór í kosningabaráttu með að Ísland væri lágvaxtaland. Hallelúja. Hvað gerist síðan? Í dag er seðlabankastjóri að mæla eindregið með því fyrir heimilin í landinu, með öllum þeim byrðum sem það þýðir, að fara inn í verðtryggð lán.

Af hverju getum við ekki reynt að fara að tala um kjarna málsins? Af hverju erum við alltaf að tala um brunavarnir þegar eldurinn eru fyrir löngu kviknaður? Af hverju getum við ekki byrjað á grunninum og eflt okkar brunavarnir, ekki bara til skemmri tíma heldur til lengri tíma? Um þetta snýst málið. Þetta er það sem m.a. forystufólk innan verkalýðshreyfingarinnar — af því að það er að tala við fólkið á gólfinu, fólkið sem er að greiða þessi lán sem hafa farið úr 200.000 í 400.000, úr 300.000 í 500.000, fólkið sem getur ekki lengur borið þessar krónubyrðar sem eru alltaf settar reglulega á þeirra herðar.

Það er ekki jafnt gefið í íslensku samfélagi meðan ástandið er svona í efnahagsmálum, sama hvaða plástra við reynum að nota. Við erum öll af vilja gerð og við erum alveg til í skammtímaaðgerðir en Viðreisn segir: Við verðum að þora að fara að horfast í augu við framtíðina og raunverulega takast á við brennuvarginn.

###

Virðulegi forseti. Núna fyrir helgi stigu forkólfar innan verkalýðshreyfingarinnar hér á landi fram og settu málefni krónunnar á dagskrá. Þetta eru auðvitað ákveðin tíðindi og skilaboð verkalýðshreyfingarinnar eru sterk, enda eru hagsmunir launþega og hagsmunir heimilanna undir, sem verkalýðshreyfingin er náttúrlega í beinu og góðu og sterku sambandi við, enda vitum við að heimilin róa núna mjög þungan róður í ölduróti vaxta og verðbólgu. Það má segja að til að mynda Vilhjálmur Birgisson, formaður SGS, hafi stungið á ákveðnu kýli óréttlætis og ójafnréttis í íslensku samfélagi.

Ég veit að hæstv. ráðherra hefur líkt og Viðreisn haft mikinn áhuga á því risastóra verkefni okkar allra að koma böndum á verðbólguna og ná vaxtastiginu niður. Það má líka segja að hæstv. ráðherra hafi verið kannski sá ráðherra sem helst hefur viðurkennt það að krónan er einmitt ákveðin áskorun, eins og hún hefur m.a. sagt. Ef við skoðum íslenska hagsögu þá er nokkuð víst að við getum stundum náð tökum á stöðunni, það geta komið nokkur góð ár en síðan kemur höggið, aftur og aftur. Þessi staða birtist okkur ekki bara aftur og aftur heldur hjá kynslóð eftir kynslóð. Á endanum eru það alltaf heimilin í landinu og litlu og meðalstóru fyrirtækin sem þurfa að borga brúsann af þeim herkostnaði sem fylgir íslensku krónunni.

Ég veit að hæstv. ráðherra fer víða og hittir fólk. Ég var í Skagafirði núna um helgina og fyrir norðan þar sem ég var að tala við bændur sem eru búnir að vera að fjárfesta og þeir eru að fara úr því að borga 4% vexti í 12%. Þetta er nákvæmlega sama staðan og heimilin í landinu eru í þar sem afborganir hafa farið úr 150.000 kr. í tæplega 400.000 kr. Það er verið að leggja miklar byrðar og mikla bagga á herðar fólks, á  heimilin í landinu. Þess vegna langar mig að spyrja hæstv. ráðherra hvort hún sé tilbúin  að grípa þennan bolta sem Vilhjálmur Birgisson kastaði á loft og til í þetta samtal, til í það að meta stöðuna, fyrir heimilin í landinu, fyrir okkar samfélag, hvaða valkostir eru í boði, aðrir en íslenska krónan.

###

Virðulegi forseti. Nú er ég pínulítið hissa yfir því af hverju það eru ekki einmitt Sjálfstæðismenn sem eru á þessari tillögu, því að þessi tillaga er nákvæmlega það sem ályktun á landsfundi Sjálfstæðismanna snerist um; að treysta þjóðinni fyrir næsta skrefi, halda þjóðaratkvæðagreiðslu um …  halda þjóðaratkvæðagreiðslu um það hvort við eigum að halda áfram aðildarviðræðum. Evrópusambandið … Evrópusambandið, virðulegi forseti, er ekki markmið í sjálfu sér, bara alls ekki, það er fullt af göllum, fullt af kostum. Við sjáum það hins vegar sem leið að bættum lífskjörum, opnara frjálsara samfélagi með efnahagslegan stöðugleika og fyrirsjáanleika. Ég man það fyrir nokkrum misserum síðan þegar við fengum mætan þingmann Íra á fund okkar í Viðreisn, frá systurflokki okkar í Írlandi, til að fjalla um inngöngu Íra í Evrópusambandið. Það er eftirminnilegt að hann sagði: Fyrir okkur Íra var stærsti þátturinn að við inngönguna urðum við óháðari Bretum. Við urðum óháðari Bretum. Þeir höfðu ekki sömu tökin á írsku samfélagi og þeir höfðu í gegnum efnahagsleg sambönd, menningarleg, samfélagsleg o.fl., og við þekkjum alveg þessa sögu. Íranir urðu óháðari Bretum. Ég held að það sé m.a. það sem við skuldum unga fólkinu okkar, að það fái tækifæri og val um það að vera óháðari, að vera ekki alltaf undir þessa séríslensku brotalöm sett sem heitir fákeppni á bankamarkaði, heitir fákeppni á tryggingamarkaði, heitir fákeppni á samgöngumarkaði, dýrasta matarkarfa í heimi, þrefaldir vexti, verðbólga sem er alltaf hærri en í samanburðarlöndunum. Mér finnst ég skulda unga fólkinu að það hafi val um hvaða leið það getur farið fyrir sig og sína inn í framtíðina.

###

Sko …Virðulegi forseti. Aðeins að könnun Maskínu sem var svo skýr: Það eru allir flokkar sem að meiri hluta styðja það, og drjúgur meiri hluti, að halda áfram og leyfa þjóðinni að kjósa, treysta þjóðinni til að fá að kjósa. Það eru bara tveir flokkar þar sem er minni hluti, en samt með meiri hluta yfir 40%. Það eru yfir 40% Sjálfstæðismanna sem styðja það að leyfa þjóðinni að kjósa um framhaldið. Samt á ekki að taka tillit til þessa. Það er sem sagt þannig núna í augum Sjálfstæðisþingmanna að þjóðin má ekki kjósa um neitt nema um það sem er þeim þóknanlegt. Ég hef heyrt þetta svolítið, þjóðin má heldur ekki kjósa um neitt sem meiri hluti þingsins vill ekki kjósa um. Af því að hér eru Brexit-sinnar sem ég horfi á þá hefði til að mynda, ef við horfum til Englands, með sömu aðferðafræði sú þjóðaratkvæðagreiðsla í Bretlandi aldrei orðið — og hún hefði reyndar betur aldrei orðið. En það segir m.a. þetta: Af hverju er ítrekað ekki hægt að bera virðingu fyrir þeim vilja sem birtist með skýrum hætti?  — Já, í vilja þjóðarinnar með því að fá að kjósa um þetta mál. Þegar við horfum framan í fjölskyldu sem er að borga hér vexti sem eru þrefalt hærri en hjá samanburðarríkjum okkar í Evrópusambandinu og á Norðurlöndunum …  — í samanburðarríkjum okkar á Norðurlöndunum. Og ef hv. þingmaður vill fara í eitthvað annað þá skal ég líka tala um og benda á samanburðarríki í vöxtum sem er bara Rússland. Við erum komin með svipaða vexti og rússneska rúblan, ef hv. þingmaður vill fara þangað.

Við skuldum þjóðinni það að leyfa henni að hafa valkosti, leyfa henni að ákveða sjálf um eigin framtíð en ekki að það verði alltaf gömlu íhaldsflokkarnir með Sjálfstæðisflokkinn í broddi fylkingar sem stoppa þetta mikilvæga mál.

###

Við erum búin að halda …Virðulegi forseti. Ég skil ekki neitt í þessu andsvari, ekki annað  en bara að það sé ætlunin að haka í boxið. Hvernig ályktaði landsfundur Sjálfstæðisflokksins 2013? Hann ályktaði um þjóðaratkvæðagreiðslu. — Já, bíddu, eins og það sé einmitt  — nákvæmlega. Það er sem sagt til í orðabók Sjálfstæðisflokksins einu sinni. Það er bara búið að stroka orðið þjóðaratkvæðagreiðsla út úr vinnu- og handbókum Sjálfstæðisflokksins í dag. Það eru akkúrat tíu ár síðan, það er kannski verið að halda upp á að það orð er ekki lengur til í orðabók og handbókum Sjálfstæðisflokksins. En Sjálfstæðisflokkurinn sjálfur hefur komið að því að segja: Þetta mál á að bera undir þjóðina, leyfa þjóðinni að ákveða næsta skref. Það er ekki að ástæðulausu sem fólk á sínum tíma var bara mjög ósátt við þá niðurstöðu sem kom síðan í kjölfarið, að sniðganga þá ályktun. Og ég minni enn á það að formaður flokksins hefur verið á þingsályktunartillögu um það að leita til þjóðarinnar. Hættulegra er það nú ekki.

En það er greinilega einhver rosa hætta í þeirra huga að fara með þetta mál til þjóðarinnar. Það sem ég óttast hins vegar meira, talandi  um Evrópumálin og horfandi á  tvo viðbótarþingmenn frá Sjálfstæðisflokknum hér í hliðarsal, er á hvaða vegferð Sjálfstæðisflokkurinn er. Gott og vel. Fyrir þessu máli er ég að berjast. Ég vil hvetja Sjálfstæðisflokkinn til að  nýta tækifærið  til að standa vörð um EES-samninginn. Mér sýnist á öllu að það sé verið að reyna að fremja eitthvert harakiri á EES-samningnum, einum mikilvægasta milliríkjasamningi sem við Íslendingar höfum gert. Ég spyr bara: Ætlar Sjálfstæðisflokkurinn ekki að hafa kjark í sér til að standa með EES-samningnum,  leggja fram bókun 35? Það mun koma í ljós. Það hefði verið áhugavert að sjá, og það er gaman að fylgjast með því að það er kominn óróleiki meðal þingmanna Sjálfstæðisflokksins þegar kemur að þessu. En ég verð að segja að það er umhugsunarefni þegar umræðan er orðin svo þung og mikil innan Sjálfstæðisflokksins um að það eigi ekki einu sinni að standa vörð um EES-samninginn. Öðruvísi mér áður brá.

###

Virðulegi forseti. Ég nefndi hér orðið orðhengilshátt í minni ræðu áðan. Það er verið að benda á að ef við greiðum ekki þjóðaratkvæði um þetta mál hvort  það sé þá ekki bara um allt. Við getum tekið þessa umræðu. Þetta mál er hins vegar í sjálfheldu  að mínu mati. Það er ekki búið að draga formlega til baka aðildarviðræðurnar  sem þingið samþykkti árið 2009. Það er alveg ljóst að þáverandi meirihlutaflokkar 2013–2016 treystu sér ekki til að fara í gegnum þingið af því að þeir treystu því ekki að það yrðu ekki bara allt að því óeirðir hér úti af því að það var alveg skýr þjóðarvilji með undirskriftasöfnuninni.

Ég held að þetta væri líka ágætisspurning sem hv. þingmaður gæti beint  m.a. til síns formanns sem var á tillögu með mér í júlí 2009 um það að halda þjóðaratkvæðagreiðslu. Hann var  greinilega sömu skoðunar og ég að það væri hægt að halda þjóðaratkvæðagreiðslu um stór og mikil mál sem varða mjög víðtæka hagsmuni þjóðarinnar, sem snerta mannréttindi, efnahagsmál, varnir og öryggi og það hver staða Íslands er í heiminum.

Ég held að ef við hefðum staðið frammi fyrir því í dag að ganga  í NATO, sem var gríðarlega mikilvægt skref á sínum tíma, ég held að það væri mál sem fólk hefði talað um í dag að það ætti að greiða atkvæði um meðal þjóðarinnar. Ég held að stjórnmálafólk í dag hefði átt að treysta sér í þá leið. Tíminn var annar, tíðin var önnur á þeim tíma. En þetta er dæmi um það hvernig tímarnir geta breyst. Ég er á því að öll nálgun m.a. þingmanna Sjálfstæðisflokksins í þessu máli er alltaf til að stoppa málið, til að tempra málið, gera það tortryggilegt, gera lítið úr því, reyna að fá fólk til að hlæja að einhverjum aukasetningum að mínu mati með einhverjum misskildum húmor. Þannig  að þetta mál í mínum huga, enda er þetta fyrsta málið sem Viðreisn leggur fram, er það  risastórt að við teljum út frá efnahagslegum forsendum, eins og ég segi, öryggislegum lífsgæðaspursmálum mikilvægt að þjóðin sjálf fái valkost þannig að hún fái að ráða meira sínum málum í samfélaginu, hvort sem við erum  hér eða annars staðar.

###

Virðulegi forseti. Þessi þingsályktunartillaga var síðast lögð fram á 153. löggjafarþingi. Þá var hún þriðja málið sem var skráð en náði ekki fram að ganga. Ég endurflyt því þessa tillögu núna óbreytta en þetta er reyndar ekki í fyrsta sinn sem ég flyt tillögu um nákvæmlega þetta mál, að treysta þjóðinni fyrir því að greiða atkvæði um framhald viðræðna eða í rauninni að hefja þær líka. Fyrir tíu árum síðan, eða á 141. löggjafarþingi, þegar aðildarviðræðurnar við Evrópusambandið stóðu enn yfir flutti ég einmitt sambærilega tillögu um að fram færi þjóðaratkvæðagreiðsla því það var allt byrjað að hökta um áframhald viðræðna. Sú tillaga náði heldur ekki fram að ganga. Reyndar var það árið 2009 sem ég flutti í fyrsta sinn tillögu um það að treysta þjóðinni til að taka fyrsta skrefið og þá vorum við tvö flutningsmenn um að fela þjóðinni að taka fyrsta skrefið og þá var það þáverandi og núverandi formaður Sjálfstæðisflokksins, Bjarni Benediktsson, sem var flutningsmaður. Síðan var þingsályktunartillaga um þjóðaratkvæðagreiðslu líka sett fram á 144. löggjafarþingi, það hefur verið 2014, af Árna Páli Árnasyni m.a. og Katrínu Jakobsdóttur, auk Guðmundar Steingrímssonar og fleiri, þegar ný ríkisstjórn hafði lýst því yfir að viðræðum yrði ekki haldið áfram, þ.e. ríkisstjórn Framsóknar og Sjálfstæðisflokks sem var 2013–2016. Málið á sér því langan aðdraganda. Við sem erum m.a. flutningsmenn að þessu erum að reyna að ýta þessu máli áfram og við höfum sem sagt lagt þetta fram, þingmenn Viðreisnar, Pírata og Samfylkingar, á síðustu þingum.

Með þingsályktuninni frá 2009, 16. júlí, ákvað Alþingi að fela ríkisstjórninni að leggja inn umsókn um aðild að Evrópusambandinu og að loknum viðræðum við sambandið yrði haldin þjóðaratkvæðagreiðsla um væntanlegan aðildarsamning. Það er alltaf gott að vera vitur eftir á en það varð því miður ekki þessi þjóðaratkvæðagreiðsla sem ég stakk upp á sínum tíma, hún var ekki samþykkt og við sjáum að hluta til eina stærstu ástæðuna fyrir því að þetta mál er í þeim hlekkjum sem það er í rauninni í í dag. Sú þingsályktun er samt í fullu gildi enda hefur hún ekki verið felld úr gildi með annarri ályktun Alþingis. Það er því tilgangur m.a. þessarar þingsályktunartillögu að fylgja eftir þeim vilja Alþingis sem endurspeglaðist í þingsályktuninni frá árinu 2009, nr. 137.

Þegar ríkisstjórn Framsóknarflokksins og Sjálfstæðisflokksins lagði fram tillögu til þingsályktunar um að draga aðildarumsókn Íslands að Evrópusambandinu til baka í febrúar 2014 vakti það hörð viðbrögð almennings. Það skrifuðu alls 53.555 manns undir áskorun um að efnt yrði til þjóðaratkvæðagreiðslu um aðildarviðræðurnar. Þáverandi ríkisstjórn brást ekki við kröfu meira en fimmtungs kosningarbærra manna, þrátt fyrir eindregin kosningaloforð Framsóknarmanna og Sjálfstæðismanna þar um, eindregin kosningaloforð sem voru svikin, við skulum hafa það í huga. Þessir tveir flokkar sem voru þá líka með meiri hluta á þingi treystu sér heldur ekki til þess að fara með það fyrir þingið og draga þingsályktunina formlega til baka. Það var heldur ekki gert. Það er því ekki ný umræða að mikilvægt sé að fá skýrt umboð frá þjóðinni um þetta brýna hagsmunamál þjóðarinnar og mér er ljúft og mér er líka skylt að halda þessari umræðu á lofti og ég mun gera það áfram.

Það er í mínum huga rétti tíminn til að leiða fram þjóðarvilja í þessu mikilvæga hagsmunamáli. Ég veit að hjá Brexit-sinnum þessa lands er aldrei rétti tíminn, aldrei rétti tíminn til að spyrja þjóðina, sérstaklega ekki í málum sem henta ekki nákvæmlega þeirra pólitík. Þessi tillaga sem við erum að ræða hér snýst einmitt um það að leyfa þjóðinni að kjósa um það hvort við eigum að halda þessum viðræðum áfram, viðræðum sem hófust árið 2009 en var aldrei formlega slitið. Ég man það vel að þá voru líka raddir sem sögðu hátt og skýrt að þá væri ekki tíminn til að fara í þennan leiðangur, hvað þá spyrja þjóðina, enda var komið ítrekað í veg fyrir það.

Virðulegi forseti. Heimsmyndin er að breytast og við verðum að tryggja íslenska hagsmuni innan breyttrar heimsmyndar. Það er því í mínum huga alltaf rétti tíminn til að bæta hag þjóðarinnar. En akkúrat núna þurfum við að líta alvarlega í okkar barm og spyrja hvar hagsmunum okkar er best borgið, endurmeta stöðu okkar út frá hagsmunum þjóðarinnar en ekki síst út frá þjóðhagslegum breytum og öryggi borgaranna í landinu okkar. Hvar ætlum við að vera staðsett í samfélagi þjóðanna? Í hvaða liði ætlum við að vera? Evrópsk gildi um frelsi, mannréttindi og lýðræði eru þau sem við aðhyllumst en Evrópumálin og að standa með öðrum Evrópuþjóðum snýst ekki síst um líf og hagsmuni fjölskyldnanna og heimilanna í landinu. Allt okkar daglega líf, við sjáum það, er samofið því hvaða ákvarðanir við tökum hverju sinni. Við þekkjum núna alveg þann róður sem íslensk heimili róa þessa dagana. Hækkanir á afborgunum lána eru hættar að vera fyrsta frétt í hér í fjölmiðlum og í rauninni er engin nýlunda lengur að afborganir lána hækki þegar kemur að heimilisbókhaldinu. Hin íslenska þrautseigja markast fyrst og fremst af því að hafa ekkert annað val. Við erum föst í þessu ástandi.

Viðreisn vill að fólkið sem situr núna yfir heimilisbókhaldinu og klórar sér í hausnum yfir matarkörfunni og hvernig eigi að ná endum saman um mánaðamótin fái að taka ákvarðanir um sína framtíð. Þetta er risamál fyrir hagsmuni almennings og að mínu mati ekki síst eitt stærsta velferðarmálið. En þetta er líka mikið hagsmunamál fyrir fyrirtæki, lítil og meðalstór, sprota- og nýsköpunarfyrirtæki, sem ekki hafa sömu möguleika og stóru fyrirtækin á að taka lán eða fjármagna sig með erlendri mynt. Þau eru líka, þessi litlu og meðalstóru fyrirtæki, föst í heimi íslensku krónunnar. Við viljum ekki að fámennur hópur fyrirtækja fái þetta, við viljum að allir fái að gera upp í erlendri mynt. Um það snýst málið. Það skiptir ekki máli í rauninni hvert ég fer þessa dagana, fólk er að tala um efnahagsmálin. Fólk er að tala um vexti og verðbólgu og spyr: Hvert er réttlætið í því að gera allt rétt en horfa síðan upp á tækifæri fuðra upp, eignir og verðmæti, en fá síðan engu ráðið um það hvort það sé önnur leið í boði eða ekki? Því er stillt upp og því er beint inn í einn farveg, einn íhaldssaman ríkisfarveg í boði gömlu flokkanna, því það er ekki nóg að mínu mati að vera bara á móti til að vera á móti, það er líka okkar hlutverk að skynja og leiða fram vilja þjóðarinnar. Þannig virkar lýðræði.

Í haust gerði Maskína könnun um afstöðu landsmanna til þess að halda þjóðaratkvæðagreiðslu um framhald aðildarviðræðna við Evrópusambandið og niðurstöðurnar eru áhugaverðar. Það er alveg sama hvaða breytur eru skoðaðar, og þetta er þessi tilhneiging síðustu ár, við sjáum alveg að þetta er sama tilhneigingin og stuðningurinn bara eykst, hvort sem er með tilliti til menntunar, kyns, aldurs, heimilistekna, búsetu, landsbyggðarþingmenn ættu m.a. að hafa það í huga, eða stuðnings við stjórnmálaflokka, ríkur meiri hluti er hlynntur því að það eigi að bera framhald viðræðna um aðild að Evrópusambandinu undir þjóðina. Það er hyggilegt fyrir andstæðinga þessa máls að hafa þetta í huga. Það er ekki málefnalegt að tortryggja allt og búa til einhverja skakka mynd bara af því bara. Það er ábyrgðarhluti hjá þeim stjórnmálamönnum sem gera allt að mínu mati til að þyrla upp ryki í augu almennings, sem vekja óöryggi og ótta og nota að einhverju leyti orðhengilshátt til að ýta undir sinn málflutning. Það getur verið að það virki en mér finnst þetta ekki málefnalegt.

Það eru ótal mýtur sem andstæðingar inngöngu hafa haldið á lofti um árabil sem eru mjög langlífar og sem er búið að hrekja aftur og aftur. En við hvað er fólk hrætt? Hvers vegna er vont að fá að vita hvaða lífskjör fyrir fólkið í landinu samningur fæli í sér fyrir þjóðina? Málið sem ég mæli fyrir núna er eins skaðlaust og hægt er. Þetta er málamiðlun af hálfu okkar í Viðreisn. Við vitum alveg að við teljum Íslandi betur borgið í Evrópusambandinu. Við erum ekki að fara þangað með umræðuna, við erum að fara í umræðuna þannig að treysta þjóðinni fyrir næsta skrefi. Hættulegra er það ekki. Við erum einfaldlega að fara fram á það að fá fram þjóðarvilja um það hvort við höldum viðræðunum áfram. Við erum ekki að fara fram á þjóðaratkvæðagreiðslu um sjálfa inngönguna í Evrópusambandið og ég spyr: Af hverju gerum við það ekki? Af hverju förum við ekki þá leið að treysta þjóðinni fyrir næsta skrefi, hvort við höldum viðræðunum áfram?

Ísland er eyja og eðli málsins samkvæmt reiðum við okkur á aðrar þjóðir og alþjóðasamvinnu til að eiga hreinlega möguleika á því að keppa á sviði lífsgæða og farsældar. Viðreisn vill að þjóðin spyrji sig krítískra spurninga um það hvernig við tökum þátt á sviði alþjóðamálanna en ekki síst um öryggi þjóðar, efnahagsmál heimilanna og virkilega hagsmuni; að meta sjálfa stöðuna. Evrópusambandið hefur þokast áfram, sérstaklega í skjóli stríðs í Evrópu. Evrópusambandið er talsmaður neytendaverndar, friðar í álfunni, mannréttindaverndar, loftslagsmála og samvinnu en Evrópusambandið er reyndar ekki afl sem talar fyrir pólaríseringu. Ég hef áður viðrað það á þessum stað hér að ég hef töluverðar áhyggjur af stöðu Íslands í þessum efnum þegar kemur að pólaríseringu.

Það er óhætt að segja að vatnaskil hafi orðið í umræðunni um stöðu Íslands í Evrópu með innrás Rússa í Úkraínu. Viðbrögð nágrannaríkjanna við breyttri stöðu heimsmála hafa verið skýr. Í Danmörku var haldin þjóðaratkvæðagreiðsla og samþykkt að falla frá fyrirvörum landsins um að taka fullan þátt í varnarmálasamstarfi ESB. Danir voru með fyrirvara, eru núna á fullu í varnarmálasamstarfi ESB því það skiptir þá máli. Þeir fengu þjóðaratkvæðagreiðslu, ekki við. Að sama skapi varð innrásin til þess að Svíar og Finnar sóttu um aðild að NATO, þar sem við eigum einmitt sæti við borðið og erum fullgildir þátttakendur og erum stolt af því, vegna þess að það skiptir einmitt máli fyrir okkur, herlausu eyjuna, að vera fullgildir þátttakendur við borðið, vera rödd við borðið til að verja okkar hagsmuni, hvort sem þeir eru á sviði öryggis- og varnarmála eða efnahags- og félagsmála. Þetta þýðir núna að Danir, Svíar og Finnar verða samstiga á vettvangi NATO og ESB í varnar- og öryggismálum og umræða er þegar hafin í Noregi um það hvort ástæða sé til að endurskoða stefnu landsins varðandi ESB-aðild. Eins og kunnugt er þá eru Norðmenn burðarás EFTA-stoðarinnar í EES og þar leiðir Høyre, systurflokkur Sjálfstæðisflokksins, vagninn þegar kemur að umræðu um Evrópumálin.

Íslendingar þurfa að taka ákvörðun um það hvort þeir telji sig eiga samleið með frændþjóðum okkar og helstu viðskiptalöndum á tímum vaxandi viðsjár í Evrópu. Það er ljóst að NATO-aðildin veitir hernaðarlegt skjól gagnvart utanaðkomandi ógnum en hitt blasir líka við, að þessari ógn verður ekki eingöngu mætt með hernaðarmætti heldur einnig með samstöðu um lýðræðisleg gildi og virðingu fyrir mannréttindum ásamt því að standa vörð um menningarverðmæti og hlúa að leikreglum á markaði og ekki veitir nú af miðað við síðustu skýrslur hér heima. Evrópusambandið hefur staðið vörð um frið í álfunni og við vitum hvaða afleiðingar það hefur fyrir lífsgæði og öryggi ef við gerum það ekki, enda hefur eitt fyrsta skref Úkraínu verið að lýsa því yfir að vilja vera fullgildur meðlimur í NATO og fullgildur meðlimur í Evrópusambandinu. Þannig svaraði Úkraína sinni stöðu.

Þessi þingsályktun fjallar um það sem ég tel vera fyrsta skrefið í átt að þessum markmiðum, þessum stóru markmiðum sem ég tel að við verðum að tala meira um og að þjóðin fái að kjósa um framhald viðræðna og það liggi þá fyrir í eitt skipti fyrir öll hver vilji þjóðarinnar er, hvort það sé meiri hluti fyrir því í landinu að klára aðildarviðræður og bera síðan, ef það verður já, samning undir fólkið í landinu. Ég vil gera það svo að fólkið okkar eigi ríka rödd í þessu máli, fólkið sem finnur á eigin skinni hversu aðþrengd við erum í núverandi kerfi og vill kannski fá að skoða aðra möguleika. Fjölmörg efnahagsleg, menningarleg, lýðræðisleg og söguleg rök hníga að því að það sé nauðsynlegt að gefa íslensku þjóðinni kost á því að láta í ljós vilja sinn um áframhald á aðildarviðræðum við Evrópusambandið og ég spyr: Af hverju ekki?

Flutningsmenn telja mikilvægt, virðulegi forseti, að Ísland verði strax frá byrjun núna með í áætlunum Evrópusambandsins í öryggis- og varnarmálum með þeim þunga sem fylgir fullri aðild að sambandinu. Því myndi jafnframt fylgja frekari öryggistrygging gagnvart þeim áhættuþáttum sem landið er annars illa tryggt fyrir, einkum hvað varðar samfélagsöryggi. Það er mat flutningsmanna að áframhald aðildarviðræðna við Evrópusambandið sé svo viðamikið hagsmunamál að ekki komi annað til greina en að leita leiðsagnar þjóðarinnar um framhald þeirra. Auk þeirrar mikilvægu forsendu og mikilvægu röksemda er lúta að efnahagslegum stöðugleika, bættum vaxtakjörum og fjölmörgu öðru hníga einnig sterk rök að því að Ísland taki afstöðu til aðildar að Evrópusambandinu vegna nýs veruleika, m.a. í öryggis- og varnarmálum eins og hefur komið fram áður. Þess vegna teljum við brýnt að þessi þingsályktunartillaga verði afgreidd á þessu löggjafarþingi og undirbúningur verði hafinn fyrir þjóðaratkvæðagreiðslu sem haldin verði í árslok 2024.

###

Virðulegi forseti. Í haust gerði Maskína könnun um afstöðu landsmanna til að halda þjóðaratkvæðagreiðslu um framhald aðildarviðræðna við Evrópusambandið. Niðurstöðurnar eru mjög áhugaverðar. Það er alveg sama hvaða breytur eru skoðaðar, hvort sem tekið er tillit til menntunar, búsetu, kyns, heimilis, tekna eða stuðnings við stjórnmálaflokka er ríkur meiri hluti hlynntur því að bera framhald aðildarviðræðna um Evrópusambandið undir þjóðina sjálfa. Það var þó reyndar stuðningsfólk tveggja flokka, Sjálfstæðisflokks og Miðflokks, sem skar sig úr. Það kemur svo sem ekki á óvart en stuðningurinn var þó vel yfir 40% í báðum tilvikum. Innan hinna stjórnarflokkanna, VG og Framsóknar, mældist hins vegar ríflegur meiri hluti fylgjandi því að klára aðildarviðræðurnar við Evrópusambandið eða bera undir þjóðina. Það ætti því ekki, virðulegur forseti, að vera flókið fyrir þingheim að sameinast um þetta mikilvæga hagsmunamál, þetta skynsamlega en varfærna skref. Það virðist því vera að þjóðin sé, miðað við þessa skoðanakönnun, hreint út sagt ekkert klofin um þetta atriði, bara ekki neitt heldur þvert á móti. Vandamálið er að Íslendingar hafa aldrei verið spurðir álits, aldrei. Við erum því alltaf að rífast um innihald bókar sem aldrei hefur verið skrifuð. Það er því löngu tímabært að leiða fram hinn raunverulega þjóðarvilja með þjóðaratkvæðagreiðslu, fyrst um aðildarviðræður og, ef svarið er síðan játandi, þá um aðildarsamninginn sjálfan.

Ég mun mæla fyrir þingsályktunartillögu um þjóðaratkvæðagreiðslu varðandi framhald viðræðna hér á eftir. Ég vil hvetja þingheim til að taka þátt í þeim umræðum og hugleiða það raunverulega hvort ekki sé tímabært að taka þetta mál upp úr skotgröfunum og frá gíslingu Brexit-sinna þessa lands, sem vel að merkja er algjör minni hluti þjóðarinnar, og gefa okkur hinum frelsi til að ræða raunverulega hagsmuni okkar í þessu máli. Af hverju ekki?

###

Virðulegi forseti. Ég fagna því að hæstv. ráðherra taki brýningu okkar varðandi skattahækkanir alvarlega og við munum halda okkur við skeiðklukkuna því dæmin hafa sýnt þveröfugt, að það hefur verið haldið í ákveðnar skattahækkanir. Síðan er hitt, ég fagna orðum hæstv. ráðherra í lokin varðandi það sem ég tel hann vera í raun að segja, að fara í aukna samvinnu og aukin samstarfsverkefni við einkaaðila, að hið opinbera fari í markvissa sókn í heilbrigðis- og öldrunarmálum með það að markmiði að fjölga hjúkrunarrýmum í samstarfi við einkaaðila á heilbrigðis- og öldrunarsviði. En það er ekki að ástæðulausu að ég er að reyna að draga þetta fram því að sagan sýnir að þessi ríkisstjórn, síðan hún tók til starfa 2017, gerði einmitt þveröfugt. Hún var með bremsuna á allt sem varðaði samstarf hins opinbera við sjálfstætt starfandi heilbrigðisaðila innan kerfisins. Þannig að ég vil fagna því sérstaklega ef það er viðsnúningur núna hjá ríkisstjórninni með hæstv. ráðherra í broddi fylkingar, að fara af fullum þunga í það að fjölga hjúkrunarrýmum í samstarfi við einkaaðila því við þurfum á því að halda. Það er kominn tími til að við sýnum fyrirhyggjusemi í þessum efnum.

###

Virðulegi forseti. Ég hygg að við hæstv. fjármálaráðherra séum sammála um það að við Íslendingar erum meðal þeirra þjóða sem greiða hvað mest í skatt og vart á það bætandi. Viðreisn leggur mikla áherslu á að núna er ekki tíminn til að hækka skatta sem við vitum að á endanum munu bitna af miklum krafti á millitekjuhópunum m.a. sem róa nú þegar mjög þungan róður. Ríkisstjórnin hefur líka sagt að hún ætli að hækka álögur á lögaðila,  fyrirtæki. Það er tímabundið, vissulega, og hæstv. fjármálaráðherra má vita það að ég verð tilbúin með skeiðklukkuna og mun hnippa í hann til að fylgjast með því að þetta verði bara tímabundið, því fátt er jafn varanlegt í þessum heimi og boðaðar tímabundnar skattahækkanir. Hvað aðhaldið varðar höfum við í Viðreisn lagt áherslu á það að hagræða og einfalda kerfið sem mun hafa í för með sér mikinn þjóðhagslegan sparnað.

En við höfum líka lagt gríðarlega mikla áherslu á að verja grunnþjónustuna eins og fleiri flokkar, þvert yfir litrófið, og huga sérstaklega að heilbrigðis- og öldrunarþjónustu. Við þurfum að taka til þar hressilega og sýna fyrirhyggjusemi. Við vitum það að núna eru a.m.k. 500 einstaklingar á biðlistum eftir hjúkrunarrýmum og aldurssamsetning þjóðarinnar mun þróast eins og við vitum með gríðarlegu álagi á alla heilbrigðis- og öldrunarþjónustu. Á Landspítalanum eru rekin núna í rauninni dýrustu gistirými landsins og þar fyrir er gríðarlegt álag á heilbrigðisstarfsfólk.

Ég vil spyrja hæstv. ráðherra, af því að það má segja að tímasetningin núna henti í rauninni líka út frá markaðnum, hvort hann sé sammála okkur í Viðreisn um að fara af fullum þunga í samstarfsverkefni milli ríkisins, hins opinbera, og einkaaðila í heilbrigðis- og velferðarþjónustu og fara í ríkara mæli en boðað er í það að fjölga hjúkrunarrýmum. Það mun minnka biðlista fyrir hjúkrunarrými, mun minnka biðlista líka eftir erfiðum aðgerðum á Landspítala og það mun líka tryggja að þegar við, hæstv. forseti, flytjum í nýja spítalann mun hann sinna þeim verkefnum sem honum er ætlað að sinna en ekki öðrum.

###

Virðulegi forseti. Það er gott að vera komin aftur til starfa á Alþingi. Sumarið var, eins og alþjóð veit, afhjúpandi fyrir ríkisstjórnina og veikleika hennar. Hver ráðherrann situr nú í sínu horni og spilar á sitt hljóðfæri. Vanalega væri það ekki vandamál fyrir utan að þau eru ekki að spila sama lagið og það er hvorki taktfast né áhrifaríkt. Það er ekki trúverðugt eða grípandi og það er ekki óskalag þjóðarinnar.

Sú óvenjulega staða er sem sagt komin upp að stjórnarandstaðan þarf ekki að eyða púðri í að skjóta á ríkisstjórnina sem hefur málefnalega runnið sitt skeið. Stjórnarliðar sjá um það sjálfir. Þetta er auðvitað dæmalaust, en gefur okkur tækifæri til að ræða grundvallarhugmyndir og hver helstu verkefni næstu ríkisstjórnar verða.

Ég hef sterka sannfæringu fyrir því að hugmyndafræðin á miðju stjórnmálanna þurfi að koma öflugri inn á Alþingi eftir næstu kosningar til að treysta betur efnahagslegan, félagslegan og pólitískan stöðugleika. Viðreisn mun áfram byggja á þeim frjálslyndu víðsýnu hugmyndum sem lagðar voru til grundvallar við stofnun flokksins. Ég er að tala um jafnvægið milli athafnafrelsis og velferðar og mikilvægi alþjóðlegrar samvinnu, til að treysta öryggi landsins, auka efnahagslega grósku og skapa jöfn tækifæri.

Stundum heyri ég að stjórnmálabaráttan eigi bara að snúast um þá hluti sem má kippa strax í liðinn og lítið annað. En mannlegt samfélag og búskapur heillar þjóðar krefst miklu meira af stjórnmálunum, að þau hugsi um raunhæfar lausnir sem lifa. Þótt eitthvað taki tíma, jafnvel meira en eitt kjörtímabil, þýðir það ekki að það eigi ekki að byrja. Brýning Þorsteins Erlingssonar er sígild:

Því sá, sem hræðist fjallið og einlægt aftur snýr,fær aldrei leyst þá gátu, hvað hinum megin býr.

Byrjum á því að spyrja okkur sjálf grundvallarspurninga: Er það land jafnra tækifæra að bóndi borgi þrefalt hærri vexti af nýja fjósinu en útgerðarmaður af nýja frystihúsinu? Er það land jafnra tækifæra að starfsfólk á hótelinu borgi þrefalt hærri vexti af nýju íbúðinni sinni en eigandi hótelsins af nýju hótelbyggingunni. Og er það land jafnra tækifæra að kynslóð eftir kynslóð horfi á sparnaðinn hverfa og eignir rýrna?

Þessi mismunur er afleiðing þess að við búum í tvískiptu peningahagkerfi; þau sem eru nauðbeygð til að nota krónuna og svo hin sem gera upp í erlendri mynt. Við eigum að tryggja öllum jafnan aðgang að hagstæðum gjaldmiðli, ekki bara sumum. Þau sem hafna því að rétta hlut borgaranna og litlu og meðalstóru fyrirtækjanna eru í raun að segja að þau vilji ekki jafna leikinn.

Og eigum við að ræða stöðu ríkissjóðs? Yfirgengilegur kostnaður vegna skulda ríkisins þrengir ekki síst að velferðarkerfinu — 110 milljarðar á næsta ári, hugsið ykkur hvað við gætum gert fyrir slíka fjármuni. Flokkarnir lengst til hægri loka augunum fyrir þessum vanda. Vinstri flokkarnir sjá ekki aðra lausn en að hækka skatta. Höfum í huga að við erum nú þegar í hópi þeirra þjóða sem greiða hvað mest í skatta.

Ríkisstjórnin hefur síðan lítið annað gert en að færa fjármagnseigendum feitari bita í formi hærri vaxta í stað þess að ráðast að rótum vandans, lækka vaxtabyrði ríkisins og skapa þannig nauðsynlegt svigrúm fyrir velferðarkerfið. Við verðum að snúa þessu við þótt það taki tíma. Auðvitað eigum við líka að nota vannýtta tekjustofna líkt og auðlindagjöld til að lækka álögur á almenning og fjármagna brýn verkefni. Skárra væri það nú.

Verkefnalisti næstu ríkisstjórnar er að lengjast, enda skilar þessi ríkisstjórn auðu á flestum sviðum. Ný ríkisstjórn verður að vera tilbúin með markvissa áætlun til að ná markmiðum um orkuskipti og grænan hagvöxt. Hún þarf að ryðja brautir og leysa fjötra með frjálslyndri hugmyndafræði á miðju stjórnmálanna, án skyndilausna og með alvöruframtíðarsýn. Ljóst er að þessi ríkisstjórn getur ekki leyst þetta, hægagangur og stöðnun í orkuöflun síðustu sex ár staðfestir það.

Ný ríkisstjórn verður að tækla húsnæðismálin strax. Við verðum að komast út úr átaksverkefnum og inn á braut fyrirsjáanleika og jafnvægis á milli framboðs og eftirspurnar. Þjóðin á skilið stöðugleika á lána- og húsnæðismarkaði eins og nágrannaþjóðir okkar, en til þess þurfum við m.a. nýjan gjaldmiðil. Almenningur á ekki að þurfa að greiða húsnæði sitt upp þrisvar sinnum.

Ný ríkisstjórn þarf að tryggja heilbrigðan samkeppnismarkað sem neytendur hafa hag af. Við sjáum m.a. nýleg dæmi um samráð sem sýna sannarlega þörfina á að opna stærstu höfn landsins fyrir meiri samkeppni. Jöfn samkeppnisskilyrði eru forsenda fyrir heilbrigðum og frjálsum markaði, en þegar leikreglurnar eru ekki þær sömu þá ræður aðstöðumunurinn úrslitum en ekki hæfnin og á því tapa neytendur. Það er óréttlæti sem okkur ber að taka á.

Afstaða okkar í Viðreisn er skýr: Við teljum m.a. að aðild að Evrópusambandinu myndi auðvelda okkur að ná þessum markmiðum um að tryggja hér jöfn tækifæri og samkeppni. Á endanum er aðild eitt stærsta velferðarmálið. Viðreisn vill leggja það í dóm þjóðarinnar hvort eigi að ljúka þeirri vegferð. Í glænýrri könnun frá Maskínu kom í ljós að ríflegur meiri hluti þjóðarinnar vill fá að kjósa um framhaldið en aðeins 19% eru því andvíg. Viðreisn vill ekki leyfa Brexit-sinnum þessa lands að ráða heldur þjóðinni sjálfri. Þjóðin á að ráða þessu og ég spyr: Af hverju ekki?

Ágætu landsmenn. Ég hef dregið fram nokkur grundvallaratriði sem öll snerta lífsgæði þjóðarinnar, á sviði velferðar- og skattamála, orku- og loftslagsverndar, stöðugleika á húsnæðismarkaði og jafnra samkeppnisskilyrða. Og við skulum ekki gleyma fjölskyldunum þar sem afborganir hafa hækkað á 45 millj. kr. láni úr 190.000 kr. í 400.000 kr., eða fólkinu okkar sem situr uppi með dýrustu matarkörfu í heimi og nauðsynjar sem hafa hækkað um 40–60% á einu ári. Gleymum heldur ekki dæmalausri fákeppni á banka-, trygginga- og flutningamarkaði, því að á endanum er það alltaf almenningur sem borgar brúsann. Allar þessar séríslensku brotalamir birtast okkur aftur og aftur, með tilheyrandi tjóni fyrir íslenskt samfélag. Samt yppta gömlu flokkarnir bara öxlum og grámyglan heldur áfram og varðstaðan um kyrrstöðu og óréttlæti líka.

En þetta þarf ekki að vera svona, kæru landsmenn. Viðreisn er tilbúin í samtalið. Við erum tilbúin í málamiðlanir, en Viðreisn var ekki stofnuð til þess að láta aðra flokka eða skuggaráðgjafa þeirra taka mál af dagskrá. Brýning Þorsteins Erlingssonar getur verið okkar leiðarstef. Við verðum að þora að klífa fjallið til að sjá hvað leynist hinum megin.

###
