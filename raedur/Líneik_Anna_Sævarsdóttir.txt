
Virðulegi forseti. Ég þakka hæstv. ráðherra svörin og öllum þeim þingmönnum sem tóku þátt í umræðunni. Eins og í allri góðri umræðu var mörgu svarað en kannski kviknuðu enn fleiri spurningar. Líkt og komið hefur fram hér í dag getur framleiðsla rafeldsneytis úr endurnýjanlegum orkugjöfum orðið liður í orkuskiptum á Íslandi en við gætum líka staðið frammi fyrir því að kaupa eldsneyti erlendis frá og við verðum að velta þessum möguleikum fyrir okkur. Fjárfesting í þekkingu á innviðum til framleiðslu á rafeldsneyti er kostnaðarsöm og henni fylgir áhætta og á sama tíma þyrfti að fjárfesta í orkuöflun og flutningskerfum. Ég velti fyrir mér hvernig orkustefna og eigendastefna Landsvirkjunar hvetja til orkuskipta eða að forgangsraða orku til orkuskipta. Það fjármagn sem sett var í uppbyggingu af þessu tagi hefur alla möguleika á að margfalda sig til lengri tíma en mér finnst af umræðunni að útflutningur væri á einhvern hátt sjálfstæð ákvörðun. Þó þarf að taka hana áður en framleiðslan hefst þannig að það liggur á að taka þá ákvörðun. Eins þurfum við að ræða álitamálin betur sem varða eignarhaldið. Ég er ekkert endilega sannfærð um að tillaga hv. þm. Stefáns Vagns Stefánssonar um ríkisfélag um rafeldsneytisframleiðslu sé sú eina rétta en hún er mjög mikilvægt innlegg í umræðuna og ég tel samstarf opinberra og einkafyrirtækja vel koma til greina. Ég fagna orðum ráðherra um að hraða afgreiðslu mála sem ætlað er að skapa umgjörð fyrir fólk, fyrirtæki og sveitarfélög til að taka nauðsynlegar ákvarðanir varðandi orkuöflun og framleiðslu rafeldsneytis og hvet til áframhaldandi markvissrar vinnu.

###

Virðulegi forseti. Ég vil þakka hæstv. umhverfis-, orku- og loftslagsráðherra fyrir að koma hér til að ræða um rafeldsneytisframleiðslu. Sumum kann að þykja sérstakt að setja þessa umræðu í forgang í ljósi stöðu á raforkumarkaði þessi misserin. En það verður að segjast eins og er að fátt bar hærra í kjördæmaviku okkar þingmanna í Norðausturkjördæmi en raforkuskortur sem sett hefur fyrirtæki í þá stöðu að auka olíunotkun eða draga úr framleiðslu þannig að við verðum af gjaldeyristekjum alla daga. Þrátt fyrir þessa stöðu, sem auðvitað er afleit, vil ég leggja á það áherslu að samhliða því að greiða úr viðfangsefnum dagsins í dag verðum við að horfa til framtíðar og til allra þátta orkuskiptanna. Rafmagn notast ekki beint til orkuskipta á stærri farartækjum, stórum flutningabílum, vinnuvélum, stærri skipum eða í millilandaflugi. Í stað rafmagns á rafgeymum þarf eldsneyti til að knýja þessi farartæki. Þess vegna þarf að tryggja aðgengi að eldsneyti ef full orkuskipti eiga að nást í samgöngumál á Íslandi og til og frá landinu.

Ýmsar áskoranir fylgja því að binda orkuna í rafeldsneyti. Þar er t.d. mikilvægt að sem minnst orka tapist í vinnsluferlinu, eldsneyti taki ekki of mikið pláss, sé auðvelt í flutningi og framleiðslan valdi ekki mengun eða óafturkræfum umhverfisáhrifum. Rafeldsneyti getur t.d. verið vetni, ammoníak, metanól eða metan. Íslendingar ættu að hafa alla burði til að framleiða eigið rafeldsneyti úr innlendri endurnýjanlegri orku, spara þannig gjaldeyri og auka orkusjálfstæði enn frekar. Raunar má segja að Íslendingar gætu haft ákveðið forskot inn á þennan markað, en ekkert gerist af sjálfu sér. Þess vegna er mikilvægt að ræða þennan þátt orkuskiptanna hér í þingsal og í umræðunni kalla ég eftir áherslum stjórnvalda varðandi rafeldsneytisframleiðslu á Íslandi, svo sem varðandi þýðingu eða vægi hennar í orkuskiptum, hver áætluð innanlandsþörf er, stefnu um framleiðslu umfram innanlandsþörf og öflun eða framboð orku til framleiðslunnar og mögulega samstarfsaðila og eignarhald.

Ég geri mér ljóst að fjöldi álitaefna kunni að vera uppi en það eru einmitt þau sem við þurfum að ræða. Framleiðsla af þessu tagi yrði stórframleiðsla raforku á alþjóðasamkeppnismarkaði og framleiðslan félli því í flokk stórnotenda eins og stóriðja. Þá er ljóst að viðskipta- og tækniumhverfið er býsna flókið. Framleiðsla er eitt og notkun innan lands annað og það er ekkert sem segir að framleiðsla og innleiðing notkunar innan lands haldist í hendur í upphafi, hvorki hvað varðar magn né tegund eldsneytis. Því velti ég fyrir mér hvort fram hafi farið greining á ávinningi af því að framleiða rafeldsneyti á Íslandi og hvaða áskoranir og tækifæri kunni að fylgja slíkri framleiðslu í ljósi sjálfbærni og skuldbindinga Íslands í loftslagsmálum. Hafa stjórnvöld látið greina innanlandsþörfina og hvort innanlandsþörf ein geti staðið undir hagkvæmri framleiðslu? Ef grundvöllur framleiðslunnar kallar á framleiðslu til útflutnings samhliða, hversu mikla endurnýjanlega orku úr íslenskri náttúru erum við sem samfélag tilbúin að nota til framleiðslu eldsneytis til útflutnings?

Það liggur fyrir að erlendir fjárfestar sem hafa sérþekkingu á framleiðslu rafeldsneytis telja framleiðslu fýsilega hér á landi og hafa töluverðan áhuga á að fjárfesta, bæði í orkuöflun og innviðum til framleiðslu. Þessir sömu aðilar búa líka yfir mikilvægri þekkingu á framleiðslunni og a.m.k. sumir hafa yfirsýn um framtíðarþörf og uppbyggingu markaða á heimsvísu. Í því ljósi álít ég mikilvægt að við ræðum kosti og galla erlendra fjárfestinga á þessu sviði og hvort og þá hvernig stjórnvöld hvetji til fjárfestinga í rafeldsneytisframleiðslu. Ef rafeldsneytisframleiðsla á að verða að veruleika þarf meiri orku og hefur  verið horft til nýtingar vindorkunnar í því sambandi. Nýting vindorku kallar á jöfnunarraforku frá vatnsafli. Það er því ljóst að lög og reglur varðandi virkjun vindsins og sátt um afgjald vegna orkuframleiðslu til nærsamfélaga mun hafa áhrif á áform um framleiðslu rafeldsneytis.

Að lokum vil ég spyrja hæstv. ráðherra: Er eitthvað í núverandi lagaumgjörð sem stendur í vegi fyrir rafeldsneytisframleiðslu hér á landi og hvaða ákvarðanir þurfa stjórnvöld og löggjafinn að taka til þess að slík framleiðsla gæti hafist?

###

Virðulegi forseti. Ég vil byrja á því að þakka hv. málshefjanda, Ingu Sæland, fyrir frumkvæðið að þessari umræðu. Það er mikilvægt að við eigum öfluga talsmenn hér á þingi fyrir úrbótum í þjónustu við þá sem þjást af fíknisjúkdómum. Í mínum huga er ekki vafi á að fíknisjúkdómurinn er viðurkenndur sem heilbrigðisvandi á Íslandi. Hins vegar hefur eins lengi og ég man staðið yfir leit að góðum, viðurkenndum gagnreyndum meðferðarleiðum enda þarfir fíknisjúklinga breytilegar, bæði milli einstaklinga sem glíma við svipaða fíkn og eftir því hvers konar fíkn glímt er við. Stjórnvöld hafa á hverjum tíma gert samninga við samtök um meðferð við sjúkdómnum til viðbótar við ýmsa þjónustu opinberu heilbrigðisstofnananna.

Virðulegi forseti. Á hverjum tíma þarf að sinna heildstæðum forvörnum, veita heildstæða meðferð og sinna bráðaþjónustu. Í því ljósi fagna ég því að heilbrigðisráðherra hefur skipað starfshóp til að endurskoða heildarstefnu í áfengis- og vímuvörnum, stefnu sem á að taka til forvarna, meðferðar og eftirfylgni, endurhæfingar og lagaumhverfis og taka mið af þörfum ólíkra hópa. Einnig er unnið að stefnumótun á sviði skaðaminnkunar og við eigum nýja aðgerðaáætlun í geðheilbrigðismálum til ársins 2030. Mikilvægt er að þessar aðgerðir myndi skýran og skilvirkan ramma um verkefni sem við verðum að leysa.

Virðulegi forseti. Að lokum langar mig að nefna mikilvægi góðra samtímaupplýsinga, bæði varðandi þarfir fyrir meðferð og hver bráðavandinn er hverju sinni. Þeim upplýsingum þarf að safna frá þeim sem eru á bráðavaktinni, svo sem sjúkraflutningafólki, bráðadeild og lögreglu, en einnig mögulega með greiningu efna í umferð. Landlæknir hefur kynnt slíkar hugmyndir undir vinnuheitinu Fíknivaktin.

###

Virðulegi forseti. Ég mæli hér fyrir hönd meiri hluta allsherjar- og menntamálanefndar fyrir nefndaráliti um frumvarp til laga um breytingu á lögum um fjölmiðla, EES-reglur, hljóð- og myndmiðlun. Ég mæli fyrir þessu nefndaráliti í forföllum framsögumanns.

Frumvarpið felur í sér breytingar á lögum um fjölmiðla, nr. 38/2011, vegna innleiðingar á tilskipun Evrópuþingsins og ráðsins frá 14. nóvember 2018 um breytingu á tilskipun um hljóð- og myndmiðlunarþjónustu.

Nefndin fjallaði um málið og fékk á sinn fund gesti og það bárust umsagnir eins og greint er frá í nefndaráliti sem liggur frammi á þskj. 1108.

Í kjölfar umfjöllunar nefndarinnar um málið vill meiri hluti allsherjar- og menntamálanefndar árétta eftirfarandi sérstaklega:

Fyrst um aukna vernd barna. Með frumvarpinu er kveðið nánar á um vernd barna gegn skaðlegu efni fjölmiðlaveitna sem miðla hljóð- og myndefni, m.a. að auðkennt verði með myndtáknum sem skýra með hvaða hætti efnið sé skaðlegt börnum. Auk þess er kveðið nánar á um vernd persónuupplýsinga barna í viðskiptalegum tilgangi, svo sem í tengslum við beina markaðssetningu eða gerð og notkun persónusniðs og einstaklingsmiðaðra auglýsinga.

Jafnframt er mælt fyrir um skyldur mynddeiliveitna þegar kemur að vernd barna en með frumvarpinu er lagt til að við lögin bætist nýr kafli er mæli fyrir um réttindi og skyldur mynddeiliveitna, sem eru nýmæli í lögunum. Mynddeiliveitur skulu gera viðeigandi ráðstafanir til að vernda börn fyrir efni, notandaframleiddu efni, sem sagt efni sem notendur framleiða, og viðskiptaboðum er skaðað geta líkamlegan, andlegan eða siðferðislegan þroska. Í greinargerð með frumvarpinu er vísað til þess að skaðlegt efni og hatursorðræða sem fyrirfinnst á mynddeiliveitum hafi vakið áhyggjur, sérstaklega þar sem börn og unglingar nota oft slíka þjónustu. Inn á þetta er sérstaklega komið í aðfaraorðum tilskipunarinnar. Markmið ákvæðisins er að vernda börn og almenning fyrir slíku efni með því að setja viðeigandi og hóflegar reglur um miðlun þess. Efni á mynddeiliveitum er aðeins að litlu leyti ritstýrt þar sem því er hlaðið inn af notendum og er efnið oft flokkað með sjálfvirkum kerfum. Mikilvægt er að mynddeiliveitur geri viðeigandi ráðstafanir til að vernda börn gegn efni sem getur haft skaðleg áhrif á þau.

Þá er með frumvarpinu mælt fyrir um aukna vernd barna gegn viðskiptatilboðum, sérstaklega gegn kostun barna- og unglingaefnis. Verður því óheimilt að aðilar sem stunda viðskipti kosti barna- og unglingaefni og á það bæði við um einkaaðila og lögaðila en þó verður góðgerðarsamtökum og mannréttindafélögum kleift að miðla fræðslu til barna og unglinga.

Meiri hlutinn telur brýnt að breytingar sem varða aukna vernd barna nái fram að ganga. Með örri tækniþróun og auknu aðgengi að m.a. mynddeiliveitum er mikilvægt að kveða á um vernd barna gegn skaðlegu efni og markaðssetningu.

Næst er sérstaklega fjallað um réttindi sjón- og heyrnarskertra en meiri hlutinn telur jafnframt brýnt að auka aðgengi og réttindi sjón- og heyrnarskertra, svo sem rétt til táknmáls, textunar og hljóðlýsingar á efni sem miðlað er, enda er það lykill að upplýsingum og menningu. Aukinn aðgangur sjón- og heyrnarskertra að efni fjölmiðlaveitna varðar réttindi á grundvelli samnings Sameinuðu þjóðanna um réttindi fatlaðs fólks sem Ísland hefur fullgilt.

Fyrir nefndinni kom fram að þær breytingar sem frumvarpið mæli fyrir um séu til bóta en bent á að það skorti á skýra ábyrgð og viðurlög við því ef þessum skyldum sé ekki sinnt. Í minnisblaði menningar- og viðskiptaráðuneytis til nefndarinnar frá 25. janúar segir hvað þetta varðar að ákvæðið sé í eðli sínu matskennt og þar með vandkvæðum bundið að mæla fyrir um viðurlög vegna brota gegn því. Þá sé orðalagið í samræmi við ákvæði tilskipunarinnar og væri því gengið lengra en nauðsynlegt er með því að kveða á um viðurlög.

Meiri hlutinn undirstrikar það sem fram kemur í greinargerð, að með breytingunni sé fastar að orði kveðið en í fyrri hljóð- og myndmiðlunartilskipun. Ekki verði lengur um tilmæli að ræða þegar kemur að því að gera þjónustu aðgengilega sjón- og heyrnarskertum heldur verði fjölmiðlaveitum nú gert skylt að endurmeta stöðugt hvort möguleiki sé á að bæta þjónustu þeirra við sjón- og heyrnarskerta, sem og að gera áætlanir þar um. Meiri hlutinn telur að með frumvarpinu sé stigið skref í rétta átt.

Þá er lagt til að fjölmiðlanefnd skuli birta upplýsingar á vef sínum um kröfur sem gerðar eru til fjölmiðla um aðgengi sjón- og heyrnarskertra að fjölmiðlaefni, og gera sjón- og heyrnarskertum kleift að koma kvörtunum vegna brota á lögunum á framfæri í vefgátt á einfaldan og aðgengilegan hátt. Jafnframt sé mikilvægt, líkt og Öryrkjabandalag Íslands bendir á í umsögn sinni, að nýting stafrænna lausna skipti máli þegar kemur m.a. að textun á myndefni fjölmiðla.

Ef ég leyfi mér að bæta örlitlu við þetta hefur ítrekað komið fram í umfjöllun allsherjar- og menntamálanefndar um mál sem tengjast aðgengi að íslenskunni til að mynda um mikilvægi þess að nýta tæknina við textun á efni.

Þá áréttar meiri hlutinn mikilvægi þess að kveða á um þá kröfu að útsendingar á tilkynningum vegna almannaöryggis skuli vera á þá vegu að sjón- og heyrnarskertir einstaklingar geti skilið þær, samanber skyldur vegna almannaheilla skv. 31. gr. laga. Líkt og kemur fram í greinargerð verður að vega og meta hvert tilvik fyrir sig en þó með hliðsjón af þeirri meginreglu að tryggja aðgengi og réttindi sjón- og heyrnarskertra.

Þá er það næsta sem nefndarmeirihlutinn dregur fram umfjöllun um bann við hatursáróðri og hvatningu til refsiverðrar háttsemi. Í 27. gr. fjölmiðlalaga er kveðið á um að fjölmiðlum sé óheimilt að hvetja til refsiverðrar háttsemi og kynda undir hatri á grundvelli tilgreindra þátta, m.a. kynþáttar, kynferðis, trúarskoðana o.fl. Með frumvarpinu eru lagðar til breytingar á ákvæðinu, annars vegar nýmæli um að óheimilt sé að hvetja til hryðjuverka og hins vegar að við ákvæðið bætist tilgreindir þættir. Nefndin fjallaði um verndarandlag ákvæðisins og þá hópa sem eru tilgreindir og bætast við ákvæðið. Í minnisblaði menningar- og viðskiptaráðuneytis til nefndarinnar 20. febrúar 2024 er rakið að ákvæði 27. gr. fjölmiðlalaga eigi sér fyrirmynd í 6. gr. hljóð- og myndmiðlunartilskipunarinnar, auk þess sem það á sér samsvörun í tilmælum ráðherranefndar Evrópuráðsins nr. R (97) 20 um bann við hatursáróðri í fjölmiðlum.

Þá fjallaði nefndin um þá breytingu sem er lögð til með frumvarpinu um að fella brott úr 27. gr. laganna skilyrði um að fjölmiðlar kyndi undir hatri með markvissum hætti. Líkt og rakið er í greinargerð með frumvarpinu felur það þó ekki í sér að fjölmiðill geti þurft að sæta ábyrgð vegna einstakra ummæla heldur virkjast ábyrgð samkvæmt ákvæðinu til að mynda ef fjölmiðillinn í endurteknum tilvikum gerir engar ráðstafanir til að koma í veg fyrir að viðmælendur eða dagskrárgerðarfólk viðhafi hatursfull ummæli eða áróður. Í minnisblaði ráðuneytisins frá 20. febrúar er þess jafnframt getið að breytingin sé til samræmis við ákvæði tilskipunarinnar en í framkvæmd hafi orðalagið skapað ákveðinn þröskuld fyrir beitingu ákvæðisins, sem sagt fyrra orðalag skapaði ákveðinn þröskuld.

Tilgangur þessara breytinga sé að veita almenningi aukna vernd vegna hatursorðræðu, hvatningu til hryðjuverka og annarrar refsiverðrar háttsemi í fjölmiðlum og á mynddeiliveitum.

Þá er fjallað um auknar skyldur fjölmiðlaveitna og mynddeiliveitna. Með frumvarpinu eru lagðar auknar skyldur á fjölmiðlaveitur sem miðla myndefni eftir pöntun til að tryggja að evrópskt efni á veitum þeirra sé að lágmarki 30% af framboði þeirra og að efnið sé sýnilegt, þar undir fellur íslenskt efni. Meiri hlutinn telur þær breytingar til bóta og m.a. til þess fallnar að auka menningarlegan fjölbreytileika og dreifingu á evrópsku og íslensku efni.

Sama á við um auknar skyldur mynddeiliveitna en með frumvarpinu verða ákveðnir þættir í starfsemi þeirra felldir undir fjölmiðlalög þótt slíkar veitur séu ekki fjölmiðlar í eðli sínu. Meðal annars er þess krafist að mynddeiliveitur auðveldi notendum sínum að tilkynna efni sem fer gegn reglum þeirra og ákvæðum laga. Þá mun starfsemi mynddeiliveitna, innan íslenskrar lögsögu, falla undir eftirlitshlutverk fjölmiðlanefndar sem sinnir þegar eftirliti með fjölmiðlum og fjölmiðlaveitum.

Einnig má geta þess að með frumvarpinu eru lagðar til breytingar sem eiga að veita fjölmiðlum meira svigrúm hvað varðar ráðstöfun auglýsingatíma, sem er ætlað að koma til móts við kröfur auglýsenda og flæði áhorfenda á mismunandi tímum.

Fyrir nefndinni komu fram ýmsar ábendingar, m.a. varðandi stöðu á fjölmiðlamarkaði og hlutverk Ríkisútvarpsins, en meiri hlutinn áréttar að ekki er tilefni til að bregðast við slíkum ábendingum í þessu frumvarpi. Líkt og fram kemur í minnisblaði menningar- og viðskiptaráðuneytis til nefndarinnar frá 25. janúar mælir frumvarpið ekki fyrir um aðrar breytingar en leiðir af tilskipun 2018/1808/ ESB um breytingu á hljóð- og myndmiðlunarþjónustu. Þó telur meiri hlutinn rétt að geta þess að gildissvið fjölmiðlalaga er víðtækara og nær til allra fjölmiðla, sbr. 13. gr. frumvarpsins sem breytir 27. gr. laganna um bann fjölmiðla við hatursáróðri og hvatningu til refsiverðrar háttsemi.

Það liggur fyrir að starfandi er starfshópur á vegum menningar- og viðskiptaráðuneytis um gjaldtöku af erlendum streymisveitum og tæknirisum sem er ætlað að taka til athugunar gjaldtöku af fjölmiðlaveitum sem miðla myndefni eftir pöntun, samanber einnig valkvætt ákvæði 2. mgr. 13. gr. tilskipunarinnar. Verði lagðar til breytingar á lögum hvað það varðar má vænta þess að slíkt komi fram í öðru frumvarpi um menningarframlag fjölmiðlaveitna þegar yfirstandandi vinnu á vegum ráðuneytisins lýkur, eins og sjá má í þingmálaskrá ríkisstjórnarinnar. Þá má geta þess að menningar- og viðskiptaráðherra hyggst leggja fyrir Alþingi tillögu til þingsályktunar um fjölmiðlastefnu.

Þá vík ég að breytingartillögum meiri hluta allsherjar- og menntamálanefndar. Í fyrsta lagi er lögð til breyting er varðar tímabundna stöðvun á móttöku myndmiðlunarefnis frá öðrum EES-ríkjum, sem er 6. gr. Við umfjöllun um málið óskaði nefndin eftir skýringum frá menningar- og viðskiptaráðuneyti á misræmi milli orðalags 6. gr. frumvarpsins og samsvarandi ákvæði í hljóð- og myndmiðlunartilskipun ESB þar sem kveðið er á um að einungis sé heimilt að stöðva móttöku myndmiðlunarefnis frá öðrum EES-ríkjum tímabundið ef fjölmiðlaþjónusta skaðar lýðheilsu eða stefnir henni í alvarlega og verulega hættu. Í minnisblaði ráðuneytisins frá 20. febrúar er lögð til breyting á 6. gr. frumvarpsins til að tryggja að ekki verði dregið úr kröfum sem eru gerðar til íhlutunar af því tagi sem fjallað er um í 5. gr. fjölmiðlalaga. Meiri hlutinn tekur undir framangreint og leggur til breytingu þess efnis.

Í öðru lagi er lögð til breyting er varðar upplýsingagjöf á vef fjölmiðlanefndar um aðgengi sjón- og heyrnarskertra. Í umsögn fjölmiðlanefndar um málið er lagt til að ný málsgrein skv. 10. gr. frumvarpsins, sem varðar starfssvið fjölmiðlanefndar, verði frekar bætt við 21. gr. laganna. Samhliða er lagt til að fyrirsögn 21. gr. laganna verði „Upplýsingagjöf á vef fjölmiðlanefndar“. Meiri hlutinn tekur undir ábendinguna og leggur til breytingu þess efnis.

Að lokum leggur meiri hlutinn til breytingu á gildistökuákvæði og leggur til að lögin öðlist þegar gildi, auk þess sem lagðar eru til breytingar sem eru tæknilegs eðlis og þarfnast ekki frekari skýringa.

Að framangreindu virtu leggur meiri hluti allsherjar- og menntamálanefndar til að frumvarpið verði samþykkt með þeim breytingum sem gerð hefur verið grein fyrir.

Undir álit meiri hluta allsherjar- og menntamálanefndar rita, auk þeirrar sem hér stendur, hv. þingmenn Bryndís Haraldsdóttir, formaður nefndarinnar, Hafdís Hrönn Hafsteinsdóttir, framsögumaður málsins, Berglind Ósk Guðmundsdóttir, Brynhildur Björnsdóttir, Magnús Árni Skjöld Magnússon og Eyjólfur Ármannsson.

###

Virðulegi forseti. Knattspyrnu- og fjölnotaíþróttahús hafa valdið byltingu í möguleikum til ýmiss konar íþróttaiðkunar innan húss yfir veturinn hér á landi en í sumum þessara húsa eru því miður hættulegar slysagildrur. Þá hef ég sérstaklega í huga óvarðar járnstoðir aftan við endalínur knattspyrnuvallanna en mögulega er fleira í þessum húsum sem þarfnast skoðunar með tilliti til öryggis notenda. Í sumum húsunum hafa stoðirnar verið varðar en því miður hefur stundum þurft alvarlegt slys til. Iðkendur, börn sem fullorðnir, sem lenda á þessum stoðum á fullri ferð geta slasast illa. Kostnaður við öruggari frágang er óverulegur í samhengi við byggingarkostnað, rekstrarkostnað eða hættuna á alvarlegu slysi. Ég hef í nokkur ár vakið máls á þessu í tveggja manna tali við fólk sem mér hefur fundist líklegt til að beita sér fyrir úrbótum. Það hefur ekki skilað miklu þó að margir telji úrbóta þörf en líklega vantar viðmið fyrir mat á öryggi og fyrirmæli til þess að gripið sé til markvissra aðgerða. Í fljótu bragði sýnist mér öryggisreglur ekki ná utan um þennan þátt. Það er alla vega ekki hægt að sjá af reglugerð KSÍ um knattspyrnuleikvanga, reglugerð umhverfis-, orku- og loftslagsráðuneytis um öryggi leikvalla og leiksvæða eða eftirlit með þeim eða í reglum menntamálaráðherra um öryggi í íþróttahúsum né byggingarreglugerð. Þarna er viðfangsefni sem fellur á milli ráðuneyta, sveitarfélaga og íþróttahreyfingarinnar. Ég skora því á stjórnvöld, ríki og sveitarfélög, í samvinnu við íþróttafélögin að grípa til ráðstafana og jafnframt að móta reglur til framtíðar um frágang í kringum vellina. Jafnframt mun ég leggja fram fyrirspurn til hæstv. mennta- og barnamálaráðherra varðandi málið.

###

Virðulegi forseti. Hér ræðum við frumvarp til laga um breytingu á lögum um útlendinga, nr. 80/2016. Þetta frumvarp snýr sérstaklega að ákvæðum um alþjóðlega vernd, mikilvægt mál sem er liður í endurskoðun á lögum um útlendinga sem að mínu áliti þarf að vera viðvarandi verkefni stjórnvalda í síbreytilegum heimi.

Málið er líka mikilvægur liður í vinnu samkvæmt heildarsýn í útlendingamálum sem ríkisstjórnin hefur sammælst um og kynnt var þann 20. febrúar síðastliðinn. Í þeirri heildarsýn endurspeglast stefna okkar í Framsókn, stefna um að löggjöf taki mið af alþjóðasamningum sem Íslendingar eiga aðild að, samningum og skuldbindingum, og sé á hverjum tíma í takt við löggjöf nágrannalandanna. Viðmið við alla ákvarðanatöku um laga- og reglugerðarbreytingar skal taka mið af mannúð og skilvirkni í samræmi við markmið útlendingalaga og ævinlega þarf að finna þar leiðir sem eru raunhæfar miðað við okkar aðstæður hverju sinni.

Við í Framsókn leggjum líka mikla áherslu á að byggja á traustum og réttum upplýsingum um stöðuna hér á landi og í samanburði milli landa. Við þurfum samstarf og samvinnu við nágrannalöndin um lagaumhverfið en líka um samræmdar aðgerðir gagnvart þeim áskorunum sem við mætum hverju sinni alþjóðlega.

Sú sem hér stendur starfaði í þverpólitískri nefnd um málefni útlendinga á árunum 2014–2016 sem undirbjó lögin sem samþykkt voru árið 2016 og tóku gildi í upphafi árs 2017. Heildarendurskoðuninni var ætlað að byggja grunn til að mögulegt væri að halda áfram að þróa útlendingalöggjöfina í takt við breytingar á löggjöfinni í kringum okkur. Okkur hefur því miður ekki auðnast það á síðustu árum heldur allt of oft fest okkur í umræðunni um breytingar á einstökum ákvæðum í stað þess að horfa á heildarmyndina. Það er því gríðarlega mikilvægt skref að við höfum nú sammælst um heildarsýn. Ég heyri ekki annað á umræðunni hér í dag en að það sé vilji til þess að ræða málin á þeim nótum og vinna þetta frumvarp inni í þinginu í því ljósi. En ég vil líka leggja áherslu á það hér að virkt samtal um málefni innflytjenda og flóttamanna við okkar nágrannalönd og við þær Evrópuþjóðir sem vinna samkvæmt sömu samningum um landamæri, sem tilheyra Schengen-svæðinu, er mikilvægt á hverjum tíma. Ég held að okkur sé það t.d. öllum ljóst að við hefðum aldrei getað tekið ákvörðun um að framlengja sameiginlega vernd vegna fjöldaflótta í kjölfar innrásar Rússlands í Úkraínu án samráðs við aðrar Evrópuþjóðir og í rauninni aldrei getað hafið þá vegferð ein og sér.

Þá vil ég líka leggja áherslu á það að hvers konar þróunarsamvinna og vinna með Sameinuðu þjóðunum að jöfnum lífsskilyrðum á heimsvísu er lykillinn að því að fækka fólki á flótta og það er gríðarlega mikilvæg vinna á hverjum tíma. Ófriður, ofsóknir, náttúruhamfarir og hnignun landgæða eru helstu ástæður þess að fólk flýr heimkynni sín og í flestum tilfellum fer flóttafólk að heiman þvert á það sem það vildi helst gera. Við þurfum því að nota öll tækifæri til að beita okkur fyrir friði eða styðja stjórnvöld þar sem náttúruhamfarir verða og halda áfram að styðja við það samstarf Sameinuðu þjóðanna sem vinnur að jöfnuði á heimsvísu, svo sem þá stofnun sem við höfum unnið mikið með um endurheimt landgæða.

En aftur að þessu máli. Það skiptir máli að afgreiðsla umsókna þeirra sem hér sækja um alþjóðlega vernd sé vönduð en jafnframt hröð, eða skilvirk eins og við segjum, bæði vegna þeirra sem ekki koma til með að fá hér vernd og hinna sem fá stöðu flóttamanns hér á landi.

Ég ætla ekki að staldra sérstaklega við þau sex atriði sem lagðar eru til breytingar á með frumvarpinu enda búið að ræða þau töluvert hér. Ég læt það bíða vinnunnar í allsherjar- og menntamálanefnd en í minni vinnu við yfirferð málsins þar mun ég leggja áherslu á að rýna tillögurnar í því ljósi hvort þær samræmist og nái fram þeim markmiðum sem sett eru fram í heildarsýninni sem kynnt var 20. febrúar og hvort og með hvaða hætti breytingarnar samræmast því sem önnur Norðurlönd eru að gera og kalla eftir upplýsingum til að undirbyggja það. Jafnframt finnst mér mikilvægt að nefndin kynni samspil útlendingalaga við eftirlit á landamærum því að það er eitt af því sem virðist ríkja töluverð upplýsingaóreiða um hér á landi og mikilvægt að nefndin fái skýrar upplýsingar um það hvort raunverulega séu einhver tækifæri til að auka skilvirkni með breytingum á landamæravörslu, enda má það vera flestum ljóst að fjölgun umsókna um alþjóðlega vernd hefur í gegnum síðustu ár tengst fjölgun ferða til landsins og tækifærum til að komast hingað frá mismunandi áfangastöðum.

Annað sem hefur verið nefnt hér í umræðunni í dag og mér finnst mikilvægt að við í allsherjar- og menntamálanefnd fylgjum eftir er hvort það séu tækifæri til styttingar málsmeðferðar hjá Útlendingastofnun til viðbótar því sem gert er ráð fyrir að stytta málsmeðferðartímann fyrir kærunefndinni samkvæmt frumvarpinu og þá mun ég fylgja eftir og kalla eftir upplýsingum um yfirstandandi og fyrirhugað samtal og samráð við nágrannalöndin og í alþjóðlegu samstarfi til framtíðar.

Að lokum: Samhengi þessa frumvarps við inngildingu er auðvitað mjög mikilvægt því að inngilding þeirra sem hingað flytja skiptir okkur öll máli og við þá vinnu verðum við að virða ólík sjónarmið í samfélaginu, vinna úr þeim. Það er það sem við sem sitjum á Alþingi þurfum að gera jafnframt því sem stjórnvöld þurfa að taka mið af ólíkum sjónarmiðum. En öll þurfum við að vera lausnamiðuð og með raunsæi að leiðarljósi og vinna án öfgaumræðu. Það er viðvarandi verkefni að móta reglur sem hér gilda um komu útlendinga. Það þarf skýra forystu stjórnvalda um inngildingu innflytjenda, forystu sem getur stutt ólíkar byggðir landsins í þeim verkefnum sem þar fara fram, svo sem í heilbrigðiskerfinu, í skólum, á vinnustöðum, í íþróttastarfi og öðru félagsstarfi.

Virðulegi forseti. Ég ætla ekki að hafa mál mitt lengra hér en legg áherslu á það að við í allsherjar- og menntamálanefnd leggjum okkur fram um að skýra þetta mál enn frekar í okkar vinnu.

###

Forseti verður að játa það að það urðu ákveðin mistök við skráningu andsvara en hér báðu þrír þingmenn um andsvör. Það þýðir að það fer örlítið lengri tími í andsvörin en gert er ráð fyrir þegar þrír þingmenn veita andsvar.

###

Virðulegi forseti. Ég vil fagna þeirri heildarsýn í málefnum útlendinga og innflytjenda sem ríkisstjórnin kynnti í gær ásamt aðgerðum til að ná markmiðum sem sett eru fram undir þeirri sýn. Á síðustu árum hafa verið stigin alla vega skref í málaflokknum en þau hafa ekki alltaf verið stigin í takt. Nú er hér í fyrsta skipti tekið heildstætt utan um verkefnið og það skiptir máli. Áherslan sem lögð er byggir á mannúð og mikilvægi þess að fjárfesta í fólki með markvissri afgreiðslu umsókna og inngildingu þeirra sem hér setjast að. Þessar aðgerðir eru í fullu samræmi við stefnu Framsóknar og þann málflutning sem sú sem hér stendur hefur staðið fyrir á þingi í tíu ár. Verkefnin sem sjónum er beint að skipta allar byggðir landsins máli. Ég vil sérstaklega draga fram aðgengi að íslenskunni, ráðgjöf til starfsfólks skóla og umbætur við mat á menntun innflytjenda. Ég vil líka leggja áherslu á að við höfum víða góðan grunn undir þær aðgerðir sem sjónum er nú beint að. Sérstaklega vil ég vekja athygli á því sem framhaldsfræðslan hefur unnið að í meira en 20 ár, sennilega nær 25 árum, en þar hafa símenntunarmiðstöðvarnar sinnt íslenskukennslu og samfélagsfræðslu. Þær hafa unnið mikið frumkvöðlastarf og seinna kom Fræðslumiðstöð atvinnulífsins inn í verkefnið. Þær unnu frumkvöðlastarf þar sem skorti þekkingu og reynslu. Byggjum á þeirri vinnu sem þar hefur verið unnin til þessa. Köstum ekki barninu út með baðvatninu.

###

Virðulegi forseti. Hér á landi hefur ÁTVR einkaleyfi til smásölu áfengis. Einkasölufyrirkomulag áfengis á smásölustigi er hér liður í forvarnastefnu eins og víðar um lönd. Markmið laga um verslun með áfengi og tóbak er m.a. að skilgreina umgjörð um smásölu áfengis og heildsölu tóbaks sem byggist á bættri lýðheilsu, samfélagslegri ábyrgð og vernd ungs fólks.

Í Svíþjóð er þetta sambærilegt og Systembolaget sér um söluna. Þar eins og hér hafa risið álita- og ágreiningsmál vegna netsölu.  Í júlí 2023 féll dómur í hæstarétti Svíþjóðar sem er áhugaverður í því samhengi. Systembolaget höfðaði mál gegn fyrirtækjum í netsölu. Í málinu var deilt um hvort fyrirkomulag fyrirtækjanna á sölu áfengis væri í trássi við einkarétt eða hvort um væri að ræða einkainnflutning einstaklinga á áfengi frá öðru landi innan ESB sem væri heimill samkvæmt sænskum áfengislögum eins og þeim íslensku.

Niðurstaða Hæstaréttar var sú að einkainnflutningur sænskra neytenda á áfengi frá Danmörku væri heimill en athyglisvert er að skoða á hverju sú niðurstaða byggist en það var einkum að áfengið væri selt af dönsku félagi til sænskra neytenda af lager sem væri staðsettur í Danmörku og flutt inn til Svíþjóðar af óháðum flutningsaðila, danska félagið sem var seljandinn starfaði sannarlega í Danmörku og var ekki með starfsemi í Svíþjóð og félögin stunduðu ekki beina sölustarfsemi í Svíþjóð.

Það er ljóst af því að fyrirkomulag netverslunar með áfengi á Íslandi er í mörgum atriðum frábrugðið þessu, og í mörgum tilfellum, og mörg dæmi eru um að hún brjóti flestar ef ekki allar þessar forsendur og því vandséð að sú netsala falli undir undanþáguákvæðið.

###

Virðulegi forseti. Ég vil þakka þessa umræðu sem er mikilvæg. Í forsendum hennar er fullyrt að lögreglan yfir landið sé fámenn í samanburði við önnur ríki og ég tek undir það. En ég vil líka leggja áherslu á að mikilvægt er að horfa ekki bara á lögreglumenn á íbúa. Það þarf líka að horfa á ferkílómetra, fjölda þéttbýlisstaða og lengd vega á bak við hvern lögreglumann og þar með vegalengdir á milli starfsstöðva, horfa til óbyggða og byggða og möguleika á samgöngum á milli svæða í hverju umdæmi. Þá er lykilatriði að á öllum starfsstöðvum starfi a.m.k. tveir lögreglumenn og kostir fjarvinnu verði nýttir til að búa til fjölbreytni í verkefnum á starfsstöðvum sem liggja fjarri þéttbýlustu svæðunum.

Ég vil hér líka víkja að aðstöðu fyrir löggæslu á Seyðisfirði en aðstöðumál eru auðvitað mjög mikilvæg. Mig langar að spyrja hvernig vinnu við umbætur á aðstöðunni á Seyðisfirði miðar, hvort sem það svar fæst hér í dag eða síðar. Starfsaðstaða þar hefur verið í undirbúningi árum saman og ég veit ekki betur en að samhljómur sé um verkefnið.

Næst langar mig að víkja að forvörnum og samfélagslögreglu sem ég tel mjög mikilvæga og fagna nýlegum viðbótarframlögum til hennar. Ég velti hins vegar fyrir mér hvort þurfi að sérgreina þau framlög þannig að alls staðar verði lögð áhersla á tengsl við nærsamfélagið í gegnum starf samfélagslögreglunnar, einkum við ungt fólk í samstarfi við alla þá sem sinna forvörnum í hverri byggð og hverju samfélagi. Fjármagn og stöðugildi í samfélagslögreglu eru mikilvægur liður í afbrotaforvörnum.

Þá langar mig að lokum að víkja almannavarnadeild ríkislögreglustjóra sem við ræddum hér í sérstakri umræðu á mánudaginn, en þar held ég að öllum sé ljóst að þarf að fara yfir mönnun og tækifæri til að sinna öllum þeim verkefnum sem eru á því borði.

###

Virðulegi forseti. Innflytjendur eru tæpur fimmtungur landsmanna en hlutfallið er mjög breytilegt á milli byggðarlaga. Sveitarfélögin með hæst hlutfall innflytjenda eru öll á landsbyggðinni en ekkert sveitarfélag á höfuðborgarsvæðinu fer yfir 20% nema Reykjavík. Ég hef allt mitt sextíu ára líf búið í samfélagi með innflytjendum. Lengst af fannst mér viðhorf stjórnvalda vera: Innflytjendur eru margir úti á landi en það reddast því að návígið þar er svo mikið. En loksins erum við að vakna sem samfélag og í gær sáum við virkilega góða umfjöllun í þættinum Torgið hjá RÚV.

Ef við viljum búa í samfélagi inngildingar eða samlögunar í stað stéttaskiptingar og skautunar þarf markvissa vinnu. Sem betur fer er nú unnið að fjölbreyttum umbótum. Þjónustugátt fyrir mat á námi og starfsréttindum opnaði á island.is í byrjun febrúar. Þar með batnar aðgengi fólks að þjónustu og upplýsingum. Í framhaldinu er hægt að fara í frekari úrbætur verkferla. Það er ótrúlega stutt síðan við fórum að skoða hvernig best væri að kenna og læra íslensku sem annað tungumál. Þar þurfum við að halda áfram að afla þekkingar um íslensku sem annað mál, bæta tækifæri allra kennara á öllum skólastigum til símenntunar og auka framboð af námsefni. Leik-, grunn-, framhalds- og háskólar, framhaldsfræðslan, starfsmenntasjóðir, verkalýðsfélög, atvinnurekendur, sveitarfélög og ríki hafa öll formlegt hlutverk í móttöku og inngildingu innflytjenda og þurfa að vinna saman. Starfstengd íslenska er mikilvæg og gleymum ekki mikilvægasta viðfangsefni allra foreldra, uppeldishlutverkinu. Við þurfum að tryggja aðgang að námskeiðum um grundvallarorðaforða íslenskunnar fyrir foreldra. Innflytjendur eru undirstaða hagvaxtar á Íslandi síðustu ár og eru hluti af bjartri framtíð Íslands ef við stöndum okkur næstu árin.

###

Ég þakka hv. þm. Sigmari Guðmundssyni svarið. Ég er nú ekki búin að rýna þetta skjal frá Alþjóðaheilbrigðismálastofnuninni í smáatriðum en ég held að það sé margt þangað að sækja og ekki síst mikilvægi þess að horfa á heildarmyndina. Þar held ég að við gætum nýtt okkur nokkuð sem hefur verið kallað lýðheilsumat á öll frumvörp og ályktanir sem við fjöllum um hér í þinginu. Mig langar að kalla eftir sýn þingmannsins á það hvernig við getum nýtt okkur lýðheilsumat einmitt í forvörnum og vinnu á þessu sviði, áfengis- og vímuvörnum.

###

Virðulegi forseti. Ég kem hér m.a. til að fagna þessari tillögu sem ég held að sé mjög mikilvægt innlegg óháð því hvað kann að vera í mótun í ráðuneyti heilbrigðismála eins og hv. þm. Sigmar Guðmundsson kom inn á. Ég held að það sé mikilvægt að við ræðum einmitt stefnu og heildarsýn í forvörnum í áfengis- og vímuvarnamálum hér í þinginu. Mig langar í því ljósi að spyrja hv. þingmann hvort hann þekki til skýrslu eða skjals Alþjóðaheilbrigðismálastofnunarinnar, á íslensku mætti þýða heiti hennar þannig: Að minnka áfengisflæðið, bakgrunnsskjal með ábendingum um evrópskan ramma um forvarnir í áfengismálum 2022–2025. Þar eru dregnir fram sex þættir og undir hverjum eru ábendingar og ráðleggingar um aðgerðir á hverju sviði eða undir hverjum þætti. Þessir sex þættir eru verðlagning áfengis, takmarkað aðgengi að áfengi, takmörkun á markaðssetningu áfengis, upplýsingar um skaðsemi áfengis, m.a. með viðvörunarmerkingum á vörum, og svo eru viðbrögð og þjónusta heilbrigðiskerfisins og síðan samfélagslegar aðgerðir. Undir hverjum af þessum sex þáttum eru mjög margar mikilvægar ábendingar en líka lögð áhersla á að það þarf að horfa á þessa sex þætti heildstætt og aðgerðirnar undir þeim. Við þurfum að vera að vinna á öllum þessum sviðum. Þess vegna spyr ég: Hvernig getum við bætt okkur hér á þinginu við að horfa á alla þessa þætti við okkar ákvarðanatöku í ólíkum málefnum?

###

Virðulegi forseti. Hér fyrir hönd meiri hluta velferðarnefndar mæli ég fyrir nefndaráliti um frumvarp til laga um breytingu á barnaverndarlögum og lögum um félagsþjónustu sveitarfélaga og það geri ég fyrir hönd framsögumanns, Lilju Rannveigar Sigurgeirsdóttur.

Markmið frumvarpsins er fyrst og fremst að skýra ábyrgð mennta- og barnamálaráðherra þegar kemur að reglugerðum sem varða gæði þjónustu sem lýtur eftirliti Gæða- og eftirlitsstofnunar velferðarmála. Þannig felur frumvarpið í sér afmarkaðar breytingar á barnaverndarlögum og lögum um félagsþjónustu sveitarfélaga í því skyni að tryggja að sá ráðherra sem fer með mál er varða barnavernd og málefni barna og ungmenna samkvæmt lögum um félagsþjónustu sveitarfélaga hafi viðeigandi heimildir til að setja reglugerðir á því málefnasviði sem undir hann heyrir.

Nefndin hefur fjallað um málið og meiri hluti nefndarinnar styður frumvarpið og leggur til að það verði samþykkt óbreytt.

Undir álit meiri hluta velferðarnefndar rita, auk þeirrar sem hér stendur, hv. þingmenn Ásmundur Friðriksson, Bjarkey Olsen Gunnarsdóttir, Bryndís Haraldsdóttir, Lilja Rannveig Sigurgeirsdóttir og Óli Björn Kárason. Þá er Guðbrandur Einarsson áheyrnarfulltrúi jafnframt samþykkur áliti þessu.

###

Virðulegi forseti. Fyrir hönd meiri hluta hv. velferðarnefndar mæli ég fyrir nefndaráliti um frumvarp til laga um breytingu á lögum um tímabundinn stuðning til greiðslu launa vegna náttúruhamfara í Grindavíkurbæ, nr. 87/2023. Ég mæli fyrir þessu nefndaráliti í fjarveru framsögumanns meiri hluta, hv. þm. Bjarkeyjar Olsen Gunnarsdóttur.

Frumvarpið felur í sér að tímabil launastuðnings samkvæmt lögunum verði lengt til loka júní, til 30. júní næstkomandi. Samhliða er lagt til að umsóknarfrestur um stuðning samkvæmt lögunum verði framlengdur til loka september.

Nefndin hefur fjallað um málið og fengið á sinn fund góða gesti frá félags- og vinnumarkaðsráðuneyti. Meiri hluti nefndarinnar tekur undir mikilvægi þess að afkoma þeirra sem ekki geta sótt atvinnu í Grindavík vegna aðstæðna verði áfram tryggð með lengingu stuðningstímabils til loka júnímánaðar.

Undir álit meiri hluta velferðarnefndar rita, auk þeirrar sem hér stendur, hv. þingmenn Magnús Árni Skjöld Magnússon, Ásmundur Friðriksson, Bjarkey Olsen Gunnarsdóttir, formaður og framsögumaður, Sigþrúður Ármann, Lilja Rannveig Sigurgeirsdóttir og Óli Björn Kárason. Þá er Guðbrandur Einarsson áheyrnarfulltrúi jafnframt samþykkur áliti þessu.

Virðulegi forseti. Að lokum vil ég geta þess að eftir afgreiðslu málsins barst nefndinni ábending eða ósk um að sá sem fær greiddan stuðning samkvæmt lögunum og frumvarpinu geti fengið heimild til að óska eftir því að halda áfram að greiða til stéttarfélags, eins og dæmi eru um í sambærilegum greiðslum frá Vinnumálastofnun. Í þeim tilfellum sér Vinnumálastofnun um að koma greiðslunni til hlutaðeigandi stéttarfélags. Því má vænta þess að við þessari ábendingu verði brugðist af hálfu nefndarinnar við 3. umræðu málsins. Þó er ekki, hæstv. forseti, verið að óska eftir því að málið gangi til nefndar á milli umræðna.

###

Virðulegi forseti. Ég mæli hér fyrir hönd meiri hluta allsherjar- og menntamálanefndar fyrir nefndaráliti um frumvarp til laga um breytingu á vopnalögum, nr. 16/1998. Ég flyt þessa framsögu í fjarveru framsögumanns, hv. þm. Bryndísar Haraldsdóttur. Ég vil byrja á því að rifja upp að málinu var vísað á ný til allsherjar- og menntamálanefndar á milli 2. og 3. umræðu. Það var gert m.a. til að rýna breytingartillögu nefndarinnar frekar, einkum tillögur varðandi safnvopn. Skemmst er frá því að segja að niðurstaða meiri hluta nefndarinnar varð að falla frá þeirri breytingartillögu sem fram var komin við 2. umræðu varðandi safnvopnin.

Nú sný ég mér að nefndarálitinu sem liggur frammi. Nefndin fjallaði um málið á ný og fékk á sinn fund gesti eins og gert er grein fyrir í umræddu nefndaráliti. Með frumvarpinu er lagt til að gerðar verði breytingar á vopnalögum þannig að ekki verði lengur veittar undanþágur frá banni við innflutningi á hálfsjálfvirkum og sjálfvirkum skotvopnum á grundvelli þess að um safnvopn sé að ræða. Þá verði reglum um skráningar skotvopna breytt þannig að ávallt sé tryggt að skráður verði eigandi eða ábyrgðarmaður hvers vopns. Jafnframt er lagt til að skotvopn verði geymd í sérútbúnum skáp sem og að ákvæði tilskipunar Evrópuþingsins og ráðsins nr. 2021/555 um eftirlit með öflun og eign vopna verði innleidd í íslenskan rétt á grundvelli Schengen-samstarfsins.

Eins og áður sagði var málinu vísað til nefndar á milli 2. og 3. umræðu. Nefndin fjallaði á ný um málið og fékk til sín gesti. Í kjölfar umfjöllunar nefndarinnar um málið vill meiri hlutinn árétta sérstaklega eftirfarandi atriði, sem lúta að banni við innflutningi á hálfsjálfvirkum og sjálfvirkum skotvopnum sem safnvopnum. Með frumvarpinu var m.a. lagt til að núgildandi ákvæði 2. málsliðar 7. mgr. 5. gr. vopnalaga um undanþágu frá banni við innflutningi á sjálfvirkum og hálfsjálfvirkum skotvopnum á grundvelli söfnunar falli brott. Ákvæðið mælir fyrir um að lögreglustjórinn á höfuðborgarsvæðinu geti, að fenginni umsögn ríkislögreglustjóra, heimilað innflutning slíkra vopna hafi þau ótvírætt söfnunargildi vegna aldurs þeirra eða tengsla við sögu landsins. Með frumvarpinu er tekið fyrir þessa heimild en á hinn bóginn verður áfram heimilt, með leyfi lögreglustjóra, að flytja inn hálfsjálfvirkar skammbyssur og hálfsjálfvirka riffla séu vopnin sérhönnuð og sannanlega ætluð til íþróttaiðkunar.

Nefndin tók til skoðunar hvort rétt væri að heimila áfram innflutning hálfsjálfvirkra skotvopna með vísan til söfnunargildis þeirra og að ströngum skilyrðum uppfylltum, svo sem vegna aldurs þeirra og tengsla við sögu landsins eins og í tengslum við hernámsliðið á Íslandi í síðari heimsstyrjöld. Við nánari athugun málsins telur meiri hlutinn á hinn bóginn ljóst að ekki sé tímabært eins og sakir standa að heimila áfram innflutning á hálfsjálfvirkum skotvopnum í söfnunarskyni. Að mati meiri hlutans er afar brýnt að sporna gegn auknum innflutningi sjálfvirkra og hálfsjálfvirkra skotvopna með vísan til þeirra röksemda sem raktar eru í greinargerð með frumvarpinu. Þá telur meiri hlutinn jafnframt nauðsynlegt að bregðast við þeim ábendingum sem fram komu í áhættumatsskýrslu greiningardeildar ríkislögreglustjóra frá 2019 um skipulagða brotastarfsemi á Íslandi og ábendingum í skýrslu þjóðaröryggisráðs frá 2021 um fjölgun slíkra vopna.

Við umfjöllun málsins kom fram, eins og kemur fram í greinargerð með frumvarpinu, að fyrirhuguð er heildarendurskoðun vopnalaga og er hún að einhverju leyti hafin. Í ljósi þess beinir meiri hlutinn því til ráðuneytisins að taka mið af framkomnum sjónarmiðum umsagnaraðila um að heimila innflutning á safnvopnum og kanna vandlega við fyrirhugaða heildarendurskoðun laganna hvort tilefni sé til að leyfa takmarkaðan innflutning slíkra vopna á grundvelli skýrt afmarkaðra undanþáguheimilda. Meiri hlutinn leggur jafnframt áherslu á að komi til þess að leyfa slíkan innflutning verði það gert að vel athuguðu máli og að viðhöfðu ítarlegu samráði við löggæsluyfirvöld og hagsmunaaðila, líkt og félög vopnasafnara. Að öðru leyti vísast til umfjöllunar nefndarinnar um málið í nefndaráliti meiri hluta allsherjar- og menntamálanefndar við 2. umræðu.

Þá að breytingartillögum meiri hlutans. Við 2. umræðu málsins voru breytingartillögur á þskj. 754 og 755 kallaðar aftur og komu ekki til atkvæða. Málinu var í kjölfar vísað til nefndarinnar líkt og rakið hefur verið og nú leggur meiri hlutinn til eftirfarandi breytingar á frumvarpinu:

Í fyrsta lagi eru breytingar er lúta að samræmingu orðanotkunar um viðurkennd skotfélög annars vegar og viðurkennd skotíþróttafélög hins vegar. Rætt var um þessa hugtakanotkun um mismunandi félög samkvæmt frumvarpinu. Í samráði við dómsmálaráðuneytið telur meiri hlutinn að betur fari á því að samræma hugtakanotkun yfir viðurkennd skotfélög og viðurkennd skotíþróttafélög svo að eingöngu verði mælt fyrir um viðurkennd skotfélög. Leggur meiri hlutinn til breytingartillögu þess efnis.

Þá leggur meiri hlutinn í öðru lagi til breytingar er lúta að orðalagi í lögum nr. 20/1991, um skipti á dánarbúum, en í 32. gr. frumvarpsins eru lagðar til ýmsar breytingar á lögum um skipti á dánarbúum og á erfðalögum. Í umsögn sýslumannaráðs eru lagðar til nokkrar minni háttar orðalagsbreytingar á lögum um skipti á dánarbúum í því skyni að samræma heiti stofnana, gæta að réttri hugtakanotkun og auka skýrleika ákvæðanna. Meiri hlutinn tekur undir þessar ábendingar, telur þessar breytingar vera til bóta og leggur þær því til. Að auki eru lagðar til breytingar sem eru tæknilegs eðlis og þarfnast ekki skýringa.

Að framansögðu virtu leggur meiri hluti allsherjar- og menntamálanefndar til að frumvarpið verði samþykkt með þeim breytingum sem gerð hefur verið grein fyrir og lagðar eru til á þskj. 990.

Undir nefndarálit þetta rita, auk þeirrar sem hér stendur, hv. þingmenn Bryndís Haraldsdóttir, formaður nefndar og framsögumaður, Berglind Ósk Guðmundsdóttir, Brynhildur Björnsdóttir, Dagbjört Hákonardóttir og Hafdís Hrönn Hafsteinsdóttir ritar undir álitið samkvæmt heimild í 2. mgr. 29. gr. þingskapa.

Virðulegi forseti. Að lokum vil ég ítreka að málinu var vísað til allsherjar- og menntamálanefndar á milli 2. og 3. umræðu. Það var gert til að rýna breytingartillögu nefndarinnar frekar, einkum varðandi safnvopn. Niðurstaða meiri hlutans varð að falla frá þeirri breytingartillögu sem áður hafði verið lögð fram varðandi safnvopnin en leggja í stað þess áherslu á að dómsmálaráðuneytið tæki mið af framkomnum sjónarmiðum umsagnaraðila um að heimila innflutning á skotvopnum og kanna vandlega við fyrirhugaða heildarendurskoðun laganna hvort tilefni sé til að leyfa takmarkaðan innflutning slíkra vopna á grundvelli skýrt afmarkaðra heimilda.

###

Virðulegi forseti. Í þessum þingsal hefur þeirri spurningu ítrekað verið velt upp á síðustu þingum hvort dauðsföll hér á landi á meðan sóttvarnaaðgerðum á tímum heimsfaraldurs Covid stóð hafi verið umfram samanburðarlönd. Af þeirri umræðu að dæma var greinilegt að fólk las á mjög mismunandi hátt út úr fyrirliggjandi tölfræði í rauntíma. Það var þess vegna mjög ánægjulegt að sjá í nýlegri skýrslu Efnahags- og framfarastofnunarinnar, OECD, að sóttvarnaaðgerðir á Íslandi á tímum heimsfaraldurs hafi verið mjög árangursríkar. Niðurstaða skýrslunnar sem byggir á ítarlegum greiningum leiðir í ljós að af OECD-ríkjum voru dauðsföll á Íslandi færri en búast hefði mátt við miðað við fólksfjölda og aldurssamsetningu þjóðar. Aðeins á Nýja-Sjálandi var hlutfall umframdauðsfalla lægra en hér á landi. Þegar leiðrétt hefur verið fyrir lýðfræðilegum breytum og tekið tillit til fólksfjölgunar og aldurssamsetningar voru að meðaltali 5,3% fleiri dauðsföll í OECD-ríkjunum á árunum 2020–2022 en á samanburðarárum fyrir faraldurinn. Munur milli landa var hins vegar verulegur og níu lönd af 41 skera sig úr þar sem dauðsföll á Covid-árunum voru færri en búast mátti við miðað við árin á undan. Þeirra á meðal eru Nýja-Sjáland, Ísland, Noregur, Írland og Austurríki. Mér finnst mikilvægt að draga þessar upplýsingar fram hér og hrósa um leið þeim sem stóðu í stafni í sóttvarnaaðgerðum, starfsfólki í heilbrigðiskerfinu og öllum þeim sem lögðu sitt af mörkum til að við gætum sinnt ábyrgðinni um að vera öll almannavarnir.

###

Virðulegi forseti. Ég vil byrja á því að þakka þessa umræðu því að það er mikilvægt að við ræðum hér almannavarnir og áfallaþol. Spurningarnar sem lagt er upp með eru víðtækar en ég ætla aðeins að koma inn á nokkur atriði sem þar koma fram. Fullyrðingin „við erum öll almannavarnir“, sem við þekkjum svo vel úr Covid, á alltaf við en það breytir því samt ekki að forysta og ábyrgð á almannavörnum þarf að vera skýrt skilgreind; forysta sem samhæfir viðbragðsaðila, ber ábyrgð á samhæfingu kerfa, á í alþjóðasamstarfi þegar við á og samhæfir upplýsingagjöf. Ég tel þess vegna að það hafi verið stigið mjög mikilvægt skref á sínum tíma þegar ríkislögreglustjóra og lögreglustjórum í hverju umdæmi var falið forystuhlutverk í þessum efnum undir yfirstjórn dómsmálaráðherra því að það er svo mikilvægt að nýta tæki, tól, verkferla og valdheimildir sem eru til staðar dagsdaglega, að það þurfi ekki að virkja eitthvert alveg nýtt kerfi þegar almannavarnaástand kemur upp. Það er skilvirkt samstarf í gangi alla daga og þekkingin er til staðar á samfélögum í hverju umdæmi. Það er þó eflaust hægt að halda áfram að bæta og ég tek undir það sem hér hefur komið fram í umræðunni að tryggja þurfi nægan mannskap í almannavarnadeild ríkislögreglustjóra.

Áfallaþol er svo eitthvað sem stjórnvöld þurfa að vera meðvituð um við allar ákvarðanir og sérstaklega við uppbyggingu innviða eins og samgöngukerfis, raforkukerfis, ljósleiðara og ég tala nú ekki um við skipulag byggðar. Og alltaf þarf að byggja ákvarðanatöku um uppbyggingu innviða á bestu þekkingu á náttúrunni. Það er líka ómetanlegt að eiga sjálfboðaliða um land allt sem eru boðnir og búnir að sinna fyrsta viðbragði en það er algjörlega tímabært að skoða hvað tekur við þegar almannavarnaástand varir til lengri tíma.

###

Virðulegi forseti.  Ég mæli hér fyrir ársskýrslu þingmannaráðstefnunnar um norðurskautsmál fyrir árið 2023 sem liggur frammi á þskj. 940 og er 630. mál. Ég mun stikla á stóru um starfið á síðasta ári en í ársskýrslu Íslandsdeildar fyrir árið 2023 eru störfum þingmannanefndarinnar og skipan hennar gerð ítarlegri skil.

Þingmannaráðstefnan um norðurskautsmál er umræðuvettvangur þingmanna frá ríkjum við norðurskaut sem og fulltrúa ríkisstjórna, háskólastofnana og félagasamtaka sem láta sig málefni norðursins varða. Fyrsta ráðstefna þingmanna og fulltrúa norðurskautssvæða var haldin í Reykjavík árið 1993 og var hún undanfari formlegs samstarfs þingmanna, þ.e. þingmannanefndar um norðurskautsmál sem formlega var sett á laggirnar árið 1994.  Meginviðfangsefni nefndarinnar eru að skipuleggja þingmannaráðstefnuna sem haldin er á tveggja ára fresti og fylgja eftir samþykktum hennar.

Ef ég umorða þetta aðeins þá er það að undirbúa ráðstefnuna það að draga saman efni og viðfangsefni til að fjalla um, draga út áherslumál í samþykktir ráðstefnu og fylgja síðan þeim samþykktum eftir gagnvart framkvæmdavaldi og Norðurskautsráði, að einhverju leyti framkvæmdarvaldi í heimalöndum viðkomandi. Auk þess fylgist þingmannanefndin grannt með störfum Norðurskautsráðsins.

Þingmannanefndin fundar að jafnaði tvisvar til þrisvar á ári, þ.e. fulltrúar frá aðildarríkjunum, einn þingmaður frá hverju aðildarríki situr í nefndinni. Þjóðþing Bandaríkjanna, Kanada, Rússlands og Norðurlanda eiga fulltrúa í nefndinni og auk þess á Evrópuþingið fastan fulltrúa. Nokkur samtök þingmanna, frumbyggja og þjóðarbrota á norðurslóðum eiga fasta áheyrnarfulltrúa á fundum nefndarinnar með rétt til þátttöku í umræðum. Það á t.d. við um Norðurlandaráð og Vestnorræna ráðið, þar eru samstarfsfletir.

Almennt snúast helstu verkefni í norðurskautssamstarfi um sjálfbærra þróun og umhverfismál. Einnig hefur sérstök áhersla verið lögð á varðveislu menningararfleifðar og menningar þeirra þjóðflokka sem byggja landsvæðin við norðurskaut, sem og aukna efnahagslega og félagslega velferð íbúa norðursins. Rík áhersla lögð á að halda norðurslóðum sem lágspennusvæði í alþjóðasamskiptum. Þá hefur þingmannanefndin á undanförnum árum lagt sérstakan metnað í að eiga frumkvæði að margs konar verkefnum sem hægt er að leggja fyrir Norðurskautsráðið til framkvæmdar. Jafnvel þótt samstarf norðurskautsríkja eigi sér fremur stutta sögu hefur það leitt til margvíslegra sameiginlegra verkefna og stofnana sem sinna svo m.a. eftirliti og mati á umhverfi norðurskautsins. Eftirlit með og mat á umhverfi norðurskautssvæðanna hefur frá byrjun verið forangsverkefni ráðsins. Fjölmargar vandaðar vísindarannsóknir hafa verið unnar á vegum vinnuhópa Norðurskautsráðsins, m.a. um mengunarhættu, áhrif mengunar á vistkerfi norðurslóða og varðveislu líffræðilegs fjölbreytileika.

Skipan Íslandsdeildar árið 2023 var eins og hér segir: Sú sem hér stendur er formaður Íslandsdeildar, Eyjólfur Ármannsson er varaformaður og þá situr Berglind Ósk Guðmundsdóttir í deildinni. Ritari Íslandsdeildar er Arna Gerður Bang.

Á vettvangi þingmannanefndar um norðurskautsmál bar á árinu 2023 hæst umræðu um ólögmæta innrás Rússa í Úkraínu og með hvaða hætti þingmenn gætu starfað saman án þátttöku Rússa. Þá var að sjálfsögðu baráttan gegn loftslagsbreytingum eitt aðalviðfangsefnið. Til upprifjunar þá sendi þingmannanefndin frá sér yfirlýsingu 8. mars 2022 varðandi innrásina í Úkraínu þar sem kemur fram að friðsamlegt samstarf á norðurslóðum sé nauðsynleg forsenda fyrir starfi þingmannanefndar um norðurskautsmál. Tilefnislaus innrás Rússa í Úkraínu hafi skapað nýjan og alvarlegan veruleika í alþjóðasamfélaginu sem kalli á endurskoðun diplómatískra samskipta. Þess vegna geri þingmannanefnd um norðurskautsmál tímabundið hlé á starfi sínu en fylgist áfram náið með þróun mála á svæðinu, með friðsamlega hagsmuni ríkja og íbúa norðurslóða í huga.

Rússland studdi ekki yfirlýsinguna og lýsti yfir óánægju með ákvörðun nefndarinnar sem þeir töldu brjóta gegn eigin starfsreglum. Nefndin komst aftur á móti að þeirri niðurstöðu í framhaldinu að samkvæmt starfsreglum nefndarinnar gætu nefndarmenn fundað að vild án þátttöku Rússa. Nefndarmenn voru sammála um að samstarf þingmanna á norðurslóðum og í Norðurskautsráðinu gæti ekki haldið áfram með hefðbundnu sniði eftir innrás Rússlands í Úkraínu en að þrátt fyrir stríðið og afleiðingar þess væri nauðsynlegt að halda áfram að vinna að mikilvægum málum á svæðinu eins og baráttunni gegn loftslagsbreytingum, bættum lífskjörum og réttindum frumbyggja og sjálfbærri þróun. Því var tekin ákvörðun í ársbyrjun um að halda starfi þingmannanefndarinnar áfram án þátttöku Rússa og hélt nefndin tvo fundi á árinu, annan í Washington á vordögum og hinn á Egilsstöðum í október.  Margir gátu nýtt sömu ferðina til Íslands til að sækja Hringborð norðurslóða.

Formennskuáætlun Noregs í Norðurskautsráðinu var á dagskrá funda nefndarinnar enda aðstæður til starfsins breyttar í ráðinu eftir innrás Rússa í Úkraínu og mikil áskorun að vinna að framgangi mála og verkefna við þessar aðstæður. Noregur tók við formennsku af Rússum í maí 2023. Í ágúst náðu aðildarríki ráðsins samkomulagi um fyrirkomulag til að hefja aftur samstarf á vettvangi vinnuhópa ráðsins sem legið hafði niðri vegna innrásarinnar. Það er rétt að geta þess að unnið hefur verið að ákveðnum verkefnum á vegum vinnuhópanna þó að samstarfið hafi verið óvirkt. Nýju viðmiðunarreglurnar byggjast á skriflegum samskiptum og það gerir vinnuhópunum mögulegt að taka ákvarðanir og halda áfram að vinna.

Nefndin lagði að venju ríka áherslu á umhverfismál og baráttuna gegn loftslagsbreytingum. Loftslagsbreytingar eru mikil vá á norðurslóðum og var það rætt t.d. á fundinum í Washington hvernig draga mætti úr neikvæðum áhrifum á samfélögin, á gróður, en það var mikið rætt um jarðvegselda sem eru mikil vá, og hitastig hafsvæða. Rétt er að minna á að loftslagsbreytingar eru tvöfalt hraðari á svæðinu en annars staðar í heiminum.

Þá var skipulag næstu þingmannaráðstefnu töluvert rætt en áætlað er að hún fari fram í Kiruna í Svíþjóð í mars 2024. Tekin var ákvörðun um þrjú meginþemu á ráðstefnunni sem verði í fyrsta lagi öryggi og viðbúnaður á norðurslóðum með áherslu á að það hvernig tryggja má að norðurslóðir verði áfram lágspennusvæði þrátt fyrir aukna spennu á svæðinu. Í öðru lagi verður fjallað um rannsóknir og fræðslu með áherslu á loftslagsmál, meðhöndlun úrgangs og hringrásarhagkerfið. Í þriðja lagi verður rætt um atvinnulífið, atvinnutækifæri og leiðir til að námavinnsla verði sem sjálfbærust. Það verður fyrsta formlega ráðstefnan þar sem nefndarmenn hittast síðan 2018. Af fleiri málum sem voru ofarlega á baugi má nefna málefni frumbyggja, sjálfbæra þróun, orkuskipti og matvælaöryggi. Að auki fóru fram umræður um stefnur aðildarríkjanna og Evrópusambandsins í málefnum norðurslóða og hvernig stuðla megi að áframhaldandi stöðugleika á svæðinu.

Eins og áður sagði er gerð nánari grein fyrir því sem fram fór á fundum nefndarinnar í fylgiskjölum með skýrslu þeirri sem hér er mælt fyrir.

Að lokum vil ég þakka fulltrúum Íslandsdeildar fyrir gott samstarf á þessum vettvangi. Að svo mæltu læt ég umfjöllun minni um skýrslu Íslandsdeildar þingmannaráðstefnunnar um norðurskautsmál fyrir árið 2023 lokið.

###

Virðulegi forseti. Ég vil þakka hv. þm. Gísla Rafni Ólafssyni fyrir góð orð en jafnframt þakka samstarfið í nefndinni og kannski helst af öllu koma á framfæri þakklæti til Grindvíkinga, til þeirra sem eru að vinna fyrir sveitarfélagið og í þjónustumiðstöðinni hér úti í Tollhúsi og fyrir þeirra samvinnu við bæði Húsnæðis- og mannvirkjastofnun og innviðaráðuneytið sem skilaði til okkar upplýsingum og minnisblöðum úr þessu samstarfi.

###

Virðulegi forseti. Fyrir hönd meiri hluta hv. velferðarnefndar mæli ég fyrir nefndaráliti með breytingartillögu um breytingu á lögum um sértækan húsnæðisstuðning vegna náttúruhamfara í Grindavíkurbæ.

Frumvarpið felur í sér framlengingu á gildistíma heimildar til greiðslu sértæks húsnæðisstuðnings samkvæmt lögum nr. 94/2023, um fjóra mánuði, til loka júní 2024. Jafnframt er lagt til að úrræðið verði rýmkað. Annars vegar verði þak á hlutfalli sértæks húsnæðisstuðnings hækkað úr 75% í 90%. Hins vegar verði gerð sú breyting á hámarki sértæks húsnæðisstuðnings miðað við fjölda heimilismanna að í stað þess að efsti flokkur verði fjórir heimilismenn eða fleiri verði hann sex heimilismenn eða fleiri og hámarksfjárhæð í efstu flokkunum hækkuð því til samræmis.

Nefndin hefur fjallað um málið og fengið á sinn fund góða gesti frá Grindavíkurbæ og Verkalýðsfélagi Grindavíkur. Auk þess bárust nefndinni minnisblöð, m.a. með upplýsingum um framkvæmd úrræðisins til þessa. Minnisblöðin liggja fyrir á vef þingsins.

Heilt á litið er það mat meiri hluta nefndarinnar að frumvarpið feli í sér mikilvægt skref til að koma til móts við þarfir Grindvíkinga vegna verulegs hættu- og óvissuástands sem ríkt hefur í bænum og jókst óvissan til muna eftir að eldgos hófst 14. janúar sl., sem þó hafði verið mikil fyrir. Engu að síður leggur meiri hlutinn til frekari breytingar sem ég mun fara yfir hér en að öðru leyti vísast til ítarlegri umfjöllunar um breytingartillögurnar í nefndaráliti meiri hluta velferðarnefndar.

Lögð er til breyting á hámarksfjárhæðum sérstaks húsnæðisstuðnings í öllum flokkum og þær hækkaðar en með þeim hætti er komið til móts við nokkrar ábendingar sem nefndinni bárust um leiðir til að mæta betur þörfum ólíkra fjölskyldna Grindvíkinga í húsnæðismálum.

Þá leggur nefndin til að gildistími sérstaks húsnæðisstuðnings verði framlengdur enn frekar og lagt er til að úrræðið standi Grindvíkingum til boða út ágústmánuð í stað þess að það gildi út júnímánuð. Ljóst er að á næstu mánuðum verður áfram þörf fyrir bæði sértækan húsnæðisstuðning við íbúa Grindavíkurbæjar sem og önnur þau úrræði sem gripið hefur verið til vegna húsnæðisvanda þeirra. Jafnframt er mikilvægt að reyna að skapa stöðugleika í húsnæðismálum eins og mögulegt er meðan þetta ástand varir. Boðað hefur verið að útfærsla á varanlegri lausnum og langtímalausnum í húsnæðismálum muni liggja fyrir í febrúar. Til að tryggja tímabundið húsnæði á meðan unnið er að útfærslum á varanlegum lausnum og skapa ákveðið svigrúm til að skipta út skammtímaúrræðum fyrir langtímaúrræði er það mat nefndarinnar að nauðsynlegt sé að tímabundin húsnæðisstuðningur verði framlengdur út sumarið þótt væntingar séu um að langtímaúrræði mun í flestum tilfellum hafa tekið við áður en gildistíma lýkur.

Þá áréttar meiri hlutinn mikilvægi þess að lögin verða endurskoðuð fyrir lok júní 2024 og þá verði metið hvort þörf sé á frekari framlengingu á gildistíma.

Að framansögðu virtu leggur meiri hluti velferðarnefndar til að frumvarpið verði samþykkt með þeim breytingum sem gerð hefur verið grein fyrir og lagðar eru til í sérstöku þingskjali.

Undir álit meiri hluta nefndarinnar rita, auk þeirrar sem hér stendur, hv. þingmenn Magnús Árni Skjöld Magnússon, Ásmundur Friðriksson, Bjarkey Olsen Gunnarsdóttir, Bryndís Haraldsdóttir, Guðmundur Ingi Kristinsson, Stefán Vagn Stefánsson og Óli Björn Kárason. Guðbrandur Einarsson áheyrnarfulltrúi er jafnframt samþykkur áliti þessu.

###

Virðulegi forseti. Í vikunni rakst ég á sögu tannlæknis frá Úkraínu sem kom hingað sem flóttamaður í mars 2022 og hefur nú fengið leyfi landlæknis til starfa sem tannlæknir á Íslandi. Það eru virkilega jákvæðar fréttir. En ég heyri líka of margar sögur um að innflytjendur fái nám eða starfsréttindi ekki metin á Íslandi. Fólk strandar í ferlinu og veit ekki hvar hindrunin liggur eða fær ekki upplýsingar um hvaða þekkingu þarf að bæta ofan á fyrri þekkingu til að geta nýtt sína menntun í íslensku umhverfi.

Í gær átti ég hér orðastað við hæstv. félags- og vinnumarkaðsráðherra um mat á námi innflytjenda. Þar kom fram að verkefnin dreifast á margar stofnanir og ráðuneyti. Það er ekki til staðar eitt samræmt kerfi eða gátt til að fá menntun  erlendis frá metna. En þar kom líka fram að meiningin er að koma upp rafrænni gátt, efla raunfærnimat og tryggja stuttan og skilvirkan matstíma á námi og starfsréttindum. Það er mjög mikilvægt í mínum huga, enda er þar um að ræða mikilvæga fjárfestingu í fólki og í samræmi við stjórnarsáttmála.

Innflytjendur eru nú um 18% af heildarfjölda landsmanna og í mörgum byggðarlögum er hlutfallið hærra. Seinni hluta síðasta árs voru innflytjendur um 23% af heildarfjölda starfandi á Íslandi. Almenn atvinnuþátttaka á Íslandi er 82% en atvinnuþátttaka innflytjenda er mun meiri eða tæplega 87%. Það er meira en í öðrum norrænum ríkjum. Innflytjendur sinna mikilvægum störfum, t.d. í fiskvinnslu eða iðnaði, ferðaþjónustu og í vaxandi mæli í heilbrigðis- og velferðarþjónustu. Menntunarstig innlendra og innflytjenda á Íslandi er áþekkt. Við þurfum á þekkingunni halda þar sem hún nýtist sem best.

###

Virðulegi forseti. Ég þakka hæstv. félags- og vinnumarkaðsráðherra svörin og af þeim er ljóst að verkefnin dreifast á margar stofnanir og ráðuneyti. Eðli málsins samkvæmt þurfa þeir sem þekkja til menntunar og færniþarfa í viðkomandi störfum að koma að mati starfsréttinda og menntunar og þess vegna er verkefnið víða. Mér finnst gott að heyra að það er unnið að því að koma á einhverjum einum farvegi af því að ég held að við getum komið upp skilvirkara umsóknarferli og haft það miklu skýrara hvernig matinu er háttað gagnvart um umsækjandanum. En ég sé líka fyrir mér að það þurfi að skýra betur ábyrgð skóla, bæði háskóla og framhaldsskóla, við mat á námi og í framhaldinu framboði á því námi sem kann að vanta upp á. Ég held að við getum gert þetta, aukið skilvirknina mikið, án þess að slaka á kröfum til menntunar.

###

Virðulegi forseti. Innflytjendur eru nú um 18% af heildarfjölda landsmanna og í mörgum samfélögum eru innflytjendur yfir 20% íbúa, það á t.d. við í Fjarðabyggð þar sem ég bý, og það eru dæmi um mun hærra hlutfall, hæst yfir 60% í Mýrdalshreppi og kringum 30% í nokkrum sveitarfélögum eins og Hornafirði, Tálknafirði og Reykjanesbæ. Seinni hluta síðasta árs voru innflytjendur um 23% af heildarfjölda starfandi á Íslandi. Atvinnuþátttaka innflytjenda er mun meiri en í öðrum norrænum ríkjum. Almenn atvinnuþátttaka á Íslandi er 82% sem er hátt í alþjóðlegum samanburði en atvinnuþátttaka innflytjenda er þó enn meiri eða tæplega 87%. Innflytjendur sinna mikilvægum störfum, t.d. í fiskvinnslu eða iðnaði, ferðaþjónustu og í vaxandi mæli heilbrigðis- og velferðarþjónustu. Margir innflytjendur sinna störfum þar sem ekki er gerð krafa um menntun og það oft þrátt fyrir að vera jafnvel með sérhæfða menntun sem mikil þörf er fyrir á íslenskum vinnumarkaði. Að fjárfesta í fólki til framtíðar er eitt af leiðarljósum Framsóknar og þær áherslur endurspeglast í stjórnarsáttmála, m.a. þar sem segir: „Tryggja þarf að innflytjendur sem hér vilja búa og starfa fái tækifæri til aðlögunar og geti nýtt hæfileika sína, þekkingu og reynslu.“

Í því ljósi vil ég spyrja hæstv. félags- og vinnumarkaðsráðherra: Hvert geta innflytjendur leitað til að fá sína menntun metna og hvernig fer mat á menntuninni fram? Ég spyr líka hvort og hvernig unnið er að því að tryggja aðgengi að mati á menntun. Gildir það sama t.d. um háskólamenntaða og iðnmenntaða?

###

Virðulegi forseti. Ég vil byrja á því að þakka hv. þingmönnum sem áttu frumkvæði að þessari umræðu og hæstv. ráðherra svörin. Framsókn hefur verið skýr með að fjölbreytt rekstrarform geti hentað í íslenskri heilbrigðisþjónustu á sama tíma og jafnt aðgengi óháð efnahag og búsetu er tryggt. Við megum aldrei missa sjónar á þeirri áherslu. Heilbrigðiskerfið er til staðar fyrir fólk og í því þarf að vera sveigjanleiki til að bregðast tímanlega við ólíkum þörfum og nýjum áskorunum. Sveigjanleikinn er til staðar eins og við höfum séð í gegnum Covid, í tengslum við náttúruhamfarirnar í Grindavík núna og eins þegar sveigjanleikinn var virkjaður til að vinna á biðlistum eftir liðskiptaaðgerðum.

Hugtakanotkun skiptir máli. Á Íslandi er opinbert heilbrigðiskerfi en þjónustan er ýmist veitt á opinberum heilbrigðisstofnunum eða aðkeypt í gegnum samninga Sjúkratrygginga Íslands. Þjónustan, óháð rekstrarformi, er þannig öll fjármögnuð með opinberu fjármagni. Samningar um þjónustuna tryggja aðganginn. Þetta er fyrirkomulag sem byggst hefur upp yfir langan tíma og um það ríkir almenn sátt í íslensku samfélagi eins og komið hefur fram hér í umræðunni. Það má ekki gleyma því að íslenska heilbrigðiskerfið kemur vel út í öllum alþjóðlegum samanburði. Kjarninn í okkar blandaða heilbrigðiskerfi er jafnt aðgengi óháð efnahag og á að vera það. Það er að mörgu að hyggja eins og hv. frummælandi Steinunn Þóra Árnadóttir dregur fram í spurningunum sem liggja til grundvallar umræðunni. Til að mynda þarf að viðhalda og nota sveigjanleikann, tryggja menntun og mönnun, tryggja vegvísun í rétta þjónustu á réttum tíma og heildstæða utanspítala- og bráðaþjónustu en þær áskoranir eru og verða til staðar óháð rekstrarformi.

###

Virðulegi forseti. Ég þakka hv. þm. Þórunni Sveinbjarnardóttur fyrir að vekja hér máls á málefnum ferðaþjónustunnar sem er afskaplega mikilvægt og á sama hátt fagna ég því að það styttist í aðgerðaáætlun og stefnu í ferðaþjónustunni þar sem sjálfbærni ferðaþjónustunnar er lögð til grundvallar. Ég held að þessir opnu umræðufundir sem eru nú fram undan skipti miklu máli, það skiptir auðvitað máli að taka inn sem flest sjónarmið að borðinu. Jafnframt tek ég heils hugar undir mikilvægi þess að þegar það hefur verið gert þá komi þessi stefna til umfjöllunar hér á þinginu og við getum rýnt þessa þætti, eins og hæstv. ráðherra fór yfir, út frá efnahag, samfélagi, umhverfi og upplifun gestanna.

###

Virðulegi forseti. Ég kem hér í dag til að fagna því sérstaklega að um áramótin tók gildi aukinn réttur til endurgreiðslu ferðakostnaðar þeirra sem sækja nauðsynlega heilbrigðisþjónustu sem ekki er aðgengileg í heimabyggð. Hæstv. heilbrigðisráðherra, Willum Þór Þórsson, gerði mikilvæga breytingu á reglugerð um ferðakostnað sjúkratryggðra og aðstandenda þeirra sem eykur réttindi þeirra til endurgreiðslu ferðakostnaðar og um leið er umsóknarferlið einfaldað. Hingað til hafa Sjúkratryggingar tekið þátt í kostnaði við tvær ferðir á ári en með breytingunni fjölgar þeim í þrjár. Þetta á við um nauðsynlegar ferðir þar sem fara þarf lengra en 20 kílómetra eftir þjónustu sem ekki er fyrir hendi í heimabyggð. Áfram má svo greiða fyrir ítrekaðar ferðir ef um er að ræða ákveðna alvarlega sjúkdóma. Einföldun umsókna felst í því að ekki er lengur gerð krafa um að læknir í heimabyggð staðfesti þörf fyrir ferð heldur þarf einungis staðfestingu læknis eða ljósmóður sem veitir þjónustuna á komu og að heilbrigðisþjónustan sem um ræðir sé ekki veitt í heimabyggð. Endurgreiðslan á við um opinbera heilbrigðisþjónustu og aðra þjónustu þar sem Sjúkratryggingar taka þátt í kostnaði sjúkratryggðra. Undir þetta fellur einnig kostnaður við ferðir vegna tannlækninga og tannréttinga með greiðsluþátttöku.

Um leið og ég fagna breytingunni vil ég hvetja Sjúkratryggingar til að bæta framsetningu upplýsinga á Ísland.is og notendaviðmót í réttindagátt þannig að ekki fari á milli mála hvaða gögnum þarf að skila vegna umsókna um endurgreiðslur ferðakostnaðar og einnig hvernig greiðslunum er háttað. Breytingin sem þarna var gerð styður þau mikilvægu markmið að auka og jafna aðgengi landsmanna að heilbrigðisþjónustu óháð efnahag og búsetu.

###

Virðulegi forseti. Þingfundir þessa árs hefjast við þær aðstæður að hugur okkar allra er hjá Grindvíkingum vegna þeirra náttúruhamfara sem þar ganga yfir. Öll veltum við fyrir okkur leiðum til að styðja við samfélagið, fjölskyldur og einstaklinga í þeim miklu breytingum á daglegu lífi sem þau standa öll frammi fyrir og vil ég senda mínar bestu óskir til allra Grindvíkinga. Við þurfum þétta samvinnu um allt samfélagið næstu daga og mánuði við að útfæra leiðir sem draga úr óvissunni og gott er að  finna þann mikla vilja til samvinnu sem er hér á þinginu og í samfélaginu öllu varðandi þau málefni sem við þurfum að greiða úr.

En nú langar mig að koma inn á fyrirhuguð bílastæðagjöld á flugvöllunum á Akureyri og Egilsstöðum, áform sem áttu að koma til framkvæmda 1. febrúar en hefur verið frestað. Ég legg mikla áherslu á að áformin verði þá skoðuð í víðara samhengi, m.a. í tengslum við byggðastefnu og loftslagsmál. Hvaða áhrif hafa bílastæðagjöld á þessum stöðum, t.d. á aðgengi og kostnað við heilbrigðisþjónustu og nám? Innanlandsflug er mikilvægur liður í samgöngukerfi landsins og í því felst aðgangur þeirra sem búa fjarri höfuðborginni að ýmiss konar sérfræðiþjónustu og menningarviðburðum. Innanlandsflug er liður í almenningssamgöngum og á því fékkst nokkur viðurkenning með tilkomu loftbrúarinnar. Í flestum tilfellum hafa  þeir sem þurfa að nota flugvöllinn ekki annan valkost en að ferðast til og frá flugvelli á bíl. Ef bílastæðagjöldum verður bætt ofan á kostnaðinn vakna spurningar um hvort Sjúkratryggingar muni endurgreiða viðbótina. Verður bætt í ferðasjóð ÍSÍ eða verður bætt í loftbrúna?

###

Virðulegi forseti. Ég vil fyrst og fremst koma hingað til að taka undir með félögum mínum úr velferðarnefnd um mikilvægi þessa máls sem stuðlar að því að hægt sé að tryggja ákveðna úrlausn fyrir íbúðarhúsnæði fyrir tekjulægri Grindvíkinga. Það kom berlega í ljós í umfjöllun nefndarinnar, eins og við vissum raunar þegar við lögðum málið fram, að staða margra er mjög erfið og erfiðari heldur en maður getur gert sér í hugarlund, fyrir utan auðvitað bara það að lenda í áfallinu sem slíku þegar má segja að jörðin hrynji undan fótum fólks í orðsins fyllstu merkingu.

Hv. þm. Guðbrandur Einarsson fór vel yfir efni frumvarpsins til viðbótar við það sem kom fram í nefndaráliti og orðum framsögumanns en það er afskaplega mikilvægt að eiga orðið kerfi og framkvæmdaaðila eins og Bjarg íbúðafélag sem er tilbúið að stíga inn þegar svona aðstæður koma upp og ég vildi sérstaklega koma því á framfæri. Mér finnst svo mjög mikilvægt, eins og hv. formaður nefndarinnar, Bjarkey Olsen Gunnarsdóttir, kom inn á, að velferðarnefnd haldi áfram að fylgjast með stöðunni, bæði varðandi húsnæðismálin en líka varðandi bara allt sem snýr að sálgæslu, áfallahjálp og utanumhaldi því við höfum séð það og upplifað að það sem verið er að vinna í þjónustumiðstöðinni og í tengslum við hana skiptir afskaplega miklu máli.

Að lokum vil ég nefna að í þessu ástandi, þar sem þarf að útvega íbúðir hratt, við getum ekki beðið eftir að það verði nýjar íbúðir byggðar til að koma þessu úrræði í framkvæmd, þá er mikilvægt að huga að öðrum leiðum til að byggja upp viðbótarhúsnæði fyrir þá sem þurfa á húsnæði að halda núna og við verðum að finna leiðir til þess að það sé hægt að byggja hratt og vel, eins og hefur verið nefnt með einingahús eða einhverjar aðrar fljótvirkar leiðir.

###

Virðulegi forseti. Ég mæli hér fyrir hönd meiri hluta velferðarnefndar fyrir nefndaráliti með breytingartillögu um frumvarp til laga um breytingu á lögum um heilbrigðisþjónustu, lögum um landlækni og lýðheilsu og lögum um réttindi sjúklinga. Nefndarálitið liggur frammi.

Með frumvarpinu er stefnt að því að efla öryggismenningu innan heilbrigðiskerfisins og fækka alvarlegum atvikum með skýrari verkferlum um viðbrögð til hagsbóta fyrir sjúklinga og heilbrigðisstarfsfólk og umbótum í framkvæmd öryggis- og gæðamála. Jafnframt verða lagaákvæði um rannsókn alvarlegra atvika gerð ítarlegri, aðkoma sjúklinga og/eða nánustu aðstandenda að rannsókn mála tryggð auk þess sem lagðar eru til breytingar á ferli kvartana til embættis landlæknis.

Lagt er til að í lögum um heilbrigðisþjónustu komi fram að veitendum heilbrigðisþjónustu beri að skipuleggja starfsemi sína með þeim hætti að heilbrigðisstarfsmenn getið staðið við lögbundnar skyldur sínar og að til staðar sé innra eftirlit með starfsemi og þeirri þjónustu sem veitt er. Þá er kveðið á um refsiábyrgð heilbrigðisstofnana og rekstraraðila sem veita heilbrigðisþjónustu.

Breytingar á lögum um landlækni og lýðheilsu lúta í fyrsta lagi að því að skilgreina sérstaklega hugtökin óvænt tilvik og alvarleg atvik. Í öðru lagi er lagt til að kveðið verði nánar á um tilkynningarskyldu heilbrigðisstofnana og rekstraraðila í heilbrigðisþjónustu til landlæknis þegar alvarleg atvik hafa átt sér stað. Um leið er gert ráð fyrir tilkynningarskyldu þessara aðila til sjúklings eða nánustu aðstandenda. Enn fremur að landlæknir geti tekið alvarleg atvik til rannsóknar að eigin frumkvæði þótt þau hafi ekki verið tilkynnt. Í þriðja lagi eru lagðar til breytingar á gildandi ákvæði um rannsókn landlæknis á alvarlegum atvikum í heilbrigðisþjónustu, inntaki hennar og málsmeðferð. Fjallað er sérstaklega um rétt sjúklings til upplýsinga um framgang rannsóknar, aðgang að málsgögnum og um rétt hans, og eftir atvikum nánasta aðstandanda, til að koma á framfæri sjónarmiðum við rannsóknina. Í fjórða lagi er lagt til nýtt ákvæði þar sem aðkoma lögreglu að rannsókn á alvarlegum atvikum í heilbrigðisþjónustu er skýrð. Í fimmta lagi er kveðið á um hverjar geti orðið niðurstöður rannsóknar alvarlegra atvika. Er þar fjallað sérstaklega um meðferð skýrslna landlæknis og upplýsinga starfsfólks í heilbrigðisþjónustu, sem óheimilt verði að nota sem sönnunargögn í sakamálum og heimildir landlæknis til endurupptöku máls innan árs frá því að rannsókn lauk. Þá eru í sjötta lagi lagðar til breytingar á 12. gr. laga um landlækni og lýðheilsu um meðferð kvartana til landlæknis er miða að því að auka skilvirkni embættis landlæknis við meðferð kvörtunarmála og stytta málsmeðferðartíma þeirra.

Loks eru lagðar til breytingar á 28. gr. laga um réttindi sjúklinga þar sem kveðið er nánar á um meðferð athugasemda sjúklinga vegna þjónustu eða framkomu heilbrigðisstarfsfólks, sem beina skal til yfirstjórnar heilbrigðisstofnunar eða þeirra sem bera ábyrgð á þjónustunni.

Frumvarpið var lagt fram á 153. löggjafarþingi og er það að meginstefnu óbreytt með þeim undantekningum að gerðar hafa verið breytingar til samræmis við nefndarálit og breytingartillögur meiri hluta velferðarnefndar. Í nefndaráliti sem hér er lagt fram er vísað í umfjöllun um frumvarpið í nefndaráliti meiri hluta nefndarinnar um frumvarpið frá síðasta þingi. Í ár fjallaði nefndin um málið og fékk á sinn fund gesti og bárust nokkrar umsagnir.

Í kjölfar þeirrar umfjöllunar vill meiri hluti nefndarinnar árétta eftirfarandi sérstaklega: Nefndin fjallaði um refsiábyrgð heilbrigðisstofnana en með frumvarpinu lagt til að bætt verði inn í lög um heilbrigðisþjónustu nýrri refsiheimild sem beinist að heilbrigðisstofnunum eða öðrum rekstraraðilum sem veita heilbrigðisþjónustu. Þannig verði skýrt kveðið á um að gera megi heilbrigðisstofnunum sekt fyrir brot gegn almennum hegningarlögum óháð því hvort sök verði sönnuð á tiltekinn einstakling. Meirihlutinn áréttar að ekki er verið að afnema refsiábyrgð heilbrigðisstarfsmanna. Áfram megi þannig gera ráð fyrir að heilbrigðisstarfsmenn sæti refsiábyrgð í samræmi við almenn hegningarlög.

Við umfjöllun nefndarinnar um málið kom fram að líkur eru á að flest alvarleg atvik í heilbrigðisþjónustu megi rekja til margra samverkandi þátta. Þá kom jafnframt fram að sjaldgæft er að einstaka heilbrigðisstarfsmenn séu sóttir til saka vegna alvarlegra atvika og má ætla að ástæða þess sé að alvarleg atvik í heilbrigðisþjónustu megi almennt rekja til atvika þar sem kerfislægir þættir ráða mestu um hvernig fer. Þannig megi ætla að þessi nýja refsiheimild um hlutlæga refsiábyrgð muni leiða til þess að dregið verði úr þrýstingi á að sækja einstaklinga til saka vegna alvarlegra atvika.

Meiri hlutinn leggur áherslu á mikilvægi þess að heilbrigðisstarfsfólk geti unnið vinnu sína af öryggi og fagmennsku og með vissu um að það verði ekki dregið til ábyrgðar vegna aðstæðna sem það getur ekki borið ábyrgð á. Ætla megi að rannsókn alvarlegra atvika muni breytast með tilkomu nýs refsiákvæðis og beinast að því að kanna hvort orsök alvarlegs atvika megi rekja til kerfislægs vanda eða margra samverkandi þátta án þess að tilteknum einstaklingi eða einstaklingum sé kennt um. Þó er óhjákvæmilegt að háttsemi einstaka heilbrigðisstarfsmanns sé jafnframt rannsökuð og fer það eftir atvikum hverju sinni.

Þá fjallaði nefndin um rannsóknarhlutverk embættis landlæknis í svokölluðum tilkynningarmálum, þ.e. þegar alvarleg atvik eru tilkynnt landlækni og honum falið að rannsaka þau í samræmi við lög. Í frumvarpinu er lagt til að kveðið verði ítarlegar á um tilkynningarskyldu og rannsókn landlæknis á alvarlegum atvikum, m.a. um að landlæknir taki ákvörðun um hvort tilefni sé til rannsóknar á alvarlegu atviki.

Fyrir nefndinni komu fram þau sjónarmið að eftirlitshlutverk landlæknis með heilbrigðisþjónustu fari ekki saman við hlutverk hans við rannsókn atvika í heilbrigðisþjónustu og rætt um hvort það samrýmist góðum stjórnsýsluháttum að hafa þetta tvíþætta hlutverk á einni og sömu hendi. Var því velt upp hvort betur færi að skipa sérstaka rannsóknarnefnd sem hefði það hlutverk að rannsaka tildrög alvarlegra atvika í heilbrigðisþjónustu og leiða í ljós orsakir atviksins en ekki að ákvarða sök eða ábyrgð. Markmið slíks fyrirkomulags væri að draga úr líkum á endurteknum atvikum og efla enn frekar öryggismenningu í heilbrigðisþjónustu. Meiri hlutinn tekur undir að ástæða sé til að gaumgæfa þessi sjónarmið og ráðast í ítarlega skoðun á því hvort annað fyrirkomulag kunni að vera betur til þess fallið að tryggja óháða og vandaða málsmeðferð sem stuðlar að bættri öryggismenningu í heilbrigðiskerfinu.

Með vísan til þessa leggur meiri hlutinn til breytingu á frumvarpinu sem felur í sér að ákvæði til bráðabirgða verði bætt við lög um landlækni og lýðheilsu þess efnis að ráðherra verði falið að skipa starfshóp til að hefja undirbúning að endurskoðun á fyrirkomulagi alvarlegra atvika með það fyrir augum að tryggt verði að rannsókn slíkra atvika sé í höndum óháðs aðila. Starfshópnum væri því falið að leggja mat á hvaða fyrirkomulag við rannsókn á alvarlegum atvikum fellur best að því markmiði að efla öryggismenningu innan heilbrigðiskerfisins. Í því starfi fælist mat á núverandi fyrirkomulagi í samanburði við rannsóknarnefnd eða annað fyrirkomulag og gera tillögu að frekari lagabreytingum er lúta að fyrirkomulagi á rannsókn alvarlegra atvika í heilbrigðisþjónustu. Lagt er til að starfshópurinn verði skipaður fulltrúum notenda í heilbrigðisþjónustu, veitendum heilbrigðisþjónustu, fulltrúum heilbrigðisstétta auk fulltrúa annarra aðila eftir því sem þurfa þykir. Þá er lagt er til að starfshópurinn skili tillögum til ráðherra fyrir lok apríl 2025.

Auk þessa eru lagðar til minni háttar eða lagatæknilegar breytingar sem þarfnast ekki sérstakrar umfjöllunar.

Að framansögðu virtu leggur meiri hluti nefndarinnar til að frumvarpið verði samþykkt með þeim breytingum sem gerð hefur verið grein fyrir.

Undir álit meiri hluta nefndarinnar rita, auk þeirrar sem hér stendur, hv. þingmenn Bjarkey Olsen Gunnarsdóttir, Rannveig Lilja Sigurgeirsdóttir, Óli Björn Kárason, Bryndís Haraldsdóttir, Ásmundur Friðriksson, Jóhann Páll Jóhannsson og Guðmundur Ingi Kristinsson.

Virðulegi forseti. Ég hef lokið máli mínu.

###

Virðulegi forseti. Ég kem hér til að leggja áherslu á það að sú áætlun sem við greiðum atkvæði um til eflingar þekkingarsamfélagi á Íslandi er metnaðarfull og mikilvæg. Það er hins vegar að mjög mörgu að hyggja við framkvæmdina og ég legg áherslu á að það er samvinnuverkefni margra aðila. Það sem ég vil sérstaklega draga fram er það sem er dregið fram í nefndarálitinu, að skipulagið sem við byggjum upp varðandi háskólanám og nýsköpun þarf að ná til landsins alls, til einstaklinga sem vilja fara í nám, óháð því hvar þeir búa, til þeirra sem vilja stunda rannsóknir í samvinnu við háskólaumhverfið, hvar sem þeir búa, og til þeirra sem vilja taka þátt í nýsköpun, hvar sem þeir búa. Staðreyndin er auðvitað sú að nýsköpun á Íslandi fer fram á grunni þeirra atvinnuvega  sem hér hafa lengst af staðið undir framleiðslunni.

###

Virðulegi forseti. Hér fjöllum við um tóbaksvarnamál sem í heild felur í sér samræmdar kröfur til tóbaksvara á sameiginlegum markaði í Evrópu og með því er verið að undirbyggja annað markvisst forvarnastarf í hverju landi fyrir sig. Varðandi valkvæða ákvæðið sem hér var til umræðu, um fjarverslun yfir landamæri, þá hefur það verið innleitt í meiri hluta þeirra landa sem búin eru að innleiða þessa reglugerð. Fyrir liggur breytingartillaga frá þeirri sem hér stendur sem snýst um frestun á gildistöku eftirlitsákvæðanna sem áttu að taka gildi þann 20. maí 2024. Sú tímasetning var upphaflega miðuð við að frumvarpið yrði afgreitt á vorþingi og því er lögð til frestun á þeim ákvæðum.

Ég tel málið vel rökstutt og vil þakka hv. nefndarmönnum í velferðarnefnd samstarfið við vinnslu málsins.

###

Virðulegi forseti. Ég kem hér til að mæla fyrir breytingartillögu við frumvarp til laga um breytingu á lögum um tóbaksvarnir, nr. 6/2002, (innihaldsefni, umbúðir o.fl.). Sú sem hér stendur flytur sem framsögumaður málsins örstutta breytingartillögu en í henni felst frestun á gildistöku ákveðinna eftirlitsákvæða sem áttu að taka gildi 20. maí 2024. Sú tímasetning var upphaflega miðuð við að frumvarpið yrði afgreitt á vorþingi 2023. Hér er því lögð til frestun á gildistöku þessara ákvæða þannig að öll ákvæði e-, f- og g-liðar 6. gr. gildi 16 mánuðum eftir gildistöku laganna. Á mannamáli þýðir það að ákvæði um rekjanleika, skráningu og öryggismerkingar öðlist gildi  gagnvart öllum tóbaksvörum á sama tíma en ekki á mismunandi tímum. Áður hafði verið gert ráð fyrir að eftirlit gagnvart sígarettum og tóbaki hæfist á öðrum tíma en gagnvart öðrum vörum. Þá hef ég gert grein fyrir þessari breytingartillögu.

Bara örstutt um málið í heild. Málið felur í sér samræmda kröfu til tóbaksvarna á sameiginlegum markaði Evrópu. Með því er verið að undirbyggja annað markvisst forvarnastarf en markmið forvarna er að fækka þeim sem missa heilsu og fjölga góðum æviárum. Forvarnir eru fjölþætt viðfangsefni, eins og við vitum, sem tekur stöðugum breytingum vegna samfélagsþróunar og nýrrar þekkingar og breyttra viðhorfa. Fræðsla byggir svo ofan á markvissar stjórnvaldsaðgerðir um stýringu aðgengis að vöru og um   kröfur til vöru. Málið er vel rökstutt og ég styð það. Og eins og hefur komið fram í fyrri umræðu stígum við hér næstu skref með samræmingu á löggjöf um tóbak og nikótínvörur.

###

Virðulegi forseti. Ég ætla að koma hér örstutt til þess að lýsa yfir stuðningi mínum við þessa tillögu til þingsályktunar um stefnumótandi aðgerðir til eflingar þekkingarsamfélagi á Íslandi til ársins 2025. Ég vil þakka þá umfjöllun sem hér hefur farið fram í dag en ég er jafnframt ein af þeim sem skrifa undir nefndarálitið sem hér liggur frammi.

Það eru bara nokkur atriði sem mig langar að hnykkja á í nefndarálitinu og sérstaklega atriði sem snúa að þátttöku landsbyggðanna í þekkingarsamfélaginu á Íslandi. Það er auðvitað margt sem þarf að koma til  eins og farið var yfir hér í fyrri ræðu  um fjarskipti, en það sem mig langar að leggja áherslu á er aukið aðgengi að fjarnámi, eins og fram kemur í nefndaráliti,  að það þarf að auka aðgang að fjarnámi í ólíkum fögum. Það er leið til að jafna aðgengi, ekki bara íbúa á landsbyggðinni heldur ýmissa  annarra hópa. Aðgengi að fjarnámi á háskólastigi er bæði mikilvægt fyrir grunnmenntun og símenntun.

Svo vil ég líka leggja áherslu á að auk þess sem það er mikilvægt að auka aðgengið þá þarf að efla fjarnámið. Það þarf miklu betri upplýsingar um framboð á fjarnámi og það þarf að efla stuðningsnetið og stuðningskerfið sem er til allt í kringum landið í gegnum símenntunarmiðstöðvarnar. Það eru samfélög háskólanema í námsverum um land allt og þau samfélög eru mikilvæg og þau þarf að styðja við áfram. Eins og hér hefur líka komið fram í nokkrum ræðum þá eru háskólasamfélög mikilvæg  fyrir þá sem eru að stunda nám á hverjum tíma.

En ég ætlaði líka að draga fram að þessi háskólasamfélög, símenntunarmiðstöðvar og þekkingarsetur eru líka mjög mikilvæg í aðgangi að rannsóknaþætti þekkingarsamfélagsins og ég vil tengja það við svar sem ég var að fá frá hæstv.  fjármála- og efnahagsráðherra í dag við fyrirspurn um skattfrádrátt vegna rannsókna og þróunar. Þar birtist bara hrópandi misvægi milli landshluta, milli landsbyggðar og höfuðborgar. Þannig að ef landsbyggðin á að vera þátttakandi í þekkingarsamfélaginu á Íslandi verður að vinna markvisst að því.

Síðan vil ég koma örstutt inn á annað atriði en það er efling og mikilvægi þess að það sé ákveðinn grunnur í atvinnuráðgjöf og markaðssetningu landshlutanna í hverjum landshluta því að öðruvísi verða ekki til samstarfsverkefni við stofnanir eins og Rannís og Íslandsstofu. Þess vegna er þessi grunnur á landsbyggðinni svo afskaplega mikilvægur og  einmitt fyrir það fólk sem hér hefur verið nefnt líka í dag sem er ekki endilega inni í háskólunum heldur þarf atvinnuráðgjöfin að vera til staðar fyrir fólk sem svona ákveðið hlið að rannsóknastoðkerfinu, þessu  opinbera stoðkerfi.

Fleira var það ekki sem ég ætlaði að draga fram hér  þó að það væri vissulega ástæða til að ræða ýmislegt í þessari ályktun.

###

Borist hafa bréf frá heilbrigðisráðherra þar sem óskað er eftir fresti til þess að veita skrifleg svör við fyrirspurn á þskj. 587, um sjúkraflug, frá Berglindi Hörpu Svavarsdóttur og eftirfarandi fyrirspurnum frá Rögnu Sigurðardóttur: Á þskj. 590, um ívilnanir við endurgreiðslu námslána heilbrigðisstarfsfólks, á þskj. 599, um fyrirspurnir í gegnum Heilsuveru, og á þskj. 600, um tæknilausnir í heilbrigðisþjónustu. Einnig hefur borist bréf frá dómsmálaráðherra þar sem óskað er eftir fresti til að veita skriflegt svar við fyrirspurn á þskj. 547, um þvingaða lyfjagjöf við brottvísun, frá Andrési Inga Jónssyni.

###

Virðulegi forseti. Ég styð þessa tillögu en ég vil þó hér gera grein fyrir skilningi mínum á tölulið 3.33, þ.e. að heimila ráðstöfun á landi í eigu ríkisins til landnýtingar í þágu loftslagsmála, svo sem kolefnisbindingar eða samdráttar í losun með skógrækt, endurheimt eða verndun vistkerfa, að undangenginni greiningu á því, m.a. út frá náttúrufari, hvort tiltekið land henti undir slíka nýtingu. Ég geng þá út frá því að ef um er að ræða bújarðir í eigu ríkisins sé ætlunin að bændur gætu nýtt þessar jarðir í þessu skyni og eins að fram fari samhliða mat á þýðingu þessara ríkisjarða ef um er að ræða bújarðir fyrir búskap í viðkomandi sveitum.

###

Virðulegi forseti. Að sjálfsögðu eigum við að taka þátt í fjölbreyttu alþjóðlegu samstarfi og sækja okkur mikilvæga ráðgjöf til vísindasamfélagsins, jafnt innan lands sem utan, en að kveða á um það í lögum um þessa stofnun tel ég ekki skynsamlegt. Ég tel að við séum að stíga hér mjög mikilvægt og stórt skref með því að samþykkja frumvarp hér á eftir um nýja miðstöð menntunar og skólaþjónustu.

###

Virðulegi forseti. Ég vil hér þakka þessa umræðu sem fram hefur farið við 3. umræðu um frumvarp til laga um Miðstöð menntunar og skólaþjónustu, umræða sem hefur verið mjög góð og virkilega mikilvægt að finna þann víðtæka stuðning sem er við frumvarpið þó að vissulega hafi komið fram gagnrýni á ýmsa þætti sem tengjast því. Það hefur margt mikilvægt verið dregið fram í umræðunni og mig langar að koma inn á nokkur þeirra atriða hér.

Ég fór yfir mínar áherslur varðandi þetta frumvarp þegar ég mælti hér fyrir hönd meiri hluta allsherjar- og menntamálanefndar fyrir nefndaráliti og breytingartillögum við málið og svo ræddi ég hér í ræðustól í gær þetta frumvarp og tengsl þess við niðurstöður úr PISA í stuttri ræðu undir liðnum störf þingsins. Ég ætla að ítreka einhver þessara atriða og koma inn á annað sem hér hefur komið fram.

Ég er mjög ánægð með þá breytingu sem frumvarpið felur í sér þar sem ætlunin er að setja á fót stofnun þar sem leiðarljósið verður að veita skólum og kennurum þann stuðning sem þarf í vinnu að farsæld og góðum námsárangri íslenskra barna. Góður námsárangur er liður í farsældinni. Það hefur annars heyrst í umræðunni, ekki hér í þingsal heldur kannski svolítið annars staðar, að námsárangur og farsæld eigi ekki saman en hluti af farsældarstefnunni er að bæta námsárangur. Þetta á að vera stofnun þar sem þjónustuhlutverkið verður í fyrirrúmi og forystuhlutverkið við að innleiða aðferðafræði og tryggja aðgang að þekkingu, bestu þekkingu á hverjum tíma til starfsþróunar í gegnum góð námsgögn og matstæki. Þar með taldar eru stafrænar lausnir sem er nauðsynlegt að henti skólunum, þannig næst bestur árangur í menntakerfinu.

Það er mikilvægt að stofnunin einfaldi vinnuna fyrir skólakerfið þannig að hún taki t.d. að sér verkefni sem nóg er að vinna á einum stað frekar en að hver skóli þurfi að finna upp hjólið, sama verkefnið sé endurtekið í hverjum skólanum á fætur öðrum, það sem hægt er að vinna á einum stað verði unnið á einum stað og tími kennara og starfsfólks skólanna getur þá farið í annað. Þetta á t.d. við um mat á gæðum námsgagna og alla vega stafrænna lausna þar sem þarf að liggja fyrir samræmt gæðamat með vísan til markmiða námskrár og mats á áhrifum á persónuvernd. Það mun leiða til verulegs hagræðis fyrir skólastofnanir en líka til miklu meiri gæða í vinnunni.

Ég vil svo ítreka það að frumvarpið er liður í innleiðingu á stefnunni um farsæld barna og eitt púslið í stærri heildarmynd og það kemur fram í nefndarálitinu að við eigum von á fleiri frumvörpum í vetur sem eru mjög mikilvæg, m.a. um námsgögn.

Aðeins að PISA. Það hefur verið talað töluvert um niðurstöðuna úr matinu á læsi og það sem mér finnst mjög jákvætt í niðurstöðunum er matið á líðan íslenskra nemenda. Þar skora íslenskir nemendur hátt, en gleymum samt aldrei þeim sem ekki líður vel í skólanum. Það þarf líka að hyggja að þeim. Íslenskir nemendur sýna þrautseigju en ég hef áhyggjur af því að þau virðast ekki vera eins forvitin og nemendur í samanburðarlöndunum þegar þau ljúka grunnskólanum því að forvitni er auðvitað lykill að námi, grunnfærni og forvitni, seigla og þrautseigja til að vinna og æfa sig.

Það voru nokkur atriði sem hv. þingmenn Þorgerður Katrín Gunnarsdóttir og Bjarkey Olsen Gunnarsdóttir ræddu hér, um áskoranir skólakerfisins, sem mig langar að bæta við. Það á við um það flókna tungumálaumhverfi sem er orðið inni í skólastofunni. Ég kom fyrst til kennslu í grunnskóla 1996 og þá voru í 100–150 barna skóla kannski einn til tveir nemendur sem ekki áttu íslensku að móðurmáli. Tíu árum seinna kenndi ég í þessum sama skóla og þá voru 20–25% nemenda sem ekki áttu íslensku að móðurmáli. Það er auðvitað bara verkefni skólanna að vinna með þessum hópi en til þess þurfum við rannsóknir á kennslu íslensku til þeirra sem eiga ekki íslensku sem móðurmál. Við þurfum rannsóknir, rannsóknir á námsefni og námsefni sem passar. Við þurfum aðferðir sem passa og leiðsögn og tækifæri fyrir kennara til að mennta sig í íslenskukennslunni. En við þurfum líka leiðsögn til allra kennara um hvernig þeir vinna með hópi sem er oft á tíðum í tví- eða þrítyngdu málumhverfi. Af hverju segi ég það? Flest íslensk börn eru alin upp við íslenskuna en enskan er líka orðin hluti af daglegu lífi. Þar fyrir utan eru svo börn í bekknum sem eiga önnur móðurmál en íslensku og ensku og þau eru þá í þreföldu umhverfi. Okkur vantar betri tækifæri fyrir kennara til að afla upplýsinga um hvernig best er að mæta þessum hópi og þessum aðstæðum.

Hv. þm. Dagbjört Hákonardóttir kom svo inn á aðgerðaáætlun í málefnum íslenskrar tungu og ég tek undir með henni að það er mjög mikilvægt að þeim aðgerðum sem þar eru verði hrint í framkvæmd og það er mjög mikilvægt verkefni sem allsherjar- og menntamálanefnd hefur fram undan, að fá umsóknir og ræða þá áætlun til þess að hún nýtist þessum hópi.

Eitt langar mig að nefna í viðbót varðandi þennan hóp tvítyngdra: Gleymum ekki foreldrum barnanna. Það er sá hópur sem við ættum að beina fyrst og fremst sjónum að varðandi íslenskukennslu fyrir fullorðna. Fólk af erlendum uppruna sem á börn í leikskólum, grunnskólum eða annars staðar í íslensku skólakerfi er sá hópur sem þarf að sinna fyrst og fremst í fullorðinsfræðslunni.

Mig langar að nefna aðra áskorun sem var komið inn á og það eru litlu skólarnir og nefnd var sameining sveitarfélaga sem lausn í því. Vissulega getur það verið lausn í einhverjum tilfellum en litlir skólar eru oft mjög langt frá næsta byggðakjarna. Það geta verið yfir 100 kílómetrar og einn eða tveir fjallvegir á milli o.s.frv., þannig að lausnin felst ekki í sameiningu. Ég held að það sé ekki hægt að leggja það á einstök sveitarfélög heldur þurfum við að vinna þetta í gegnum forystu á landsvísu, finna leiðir til að tryggja minnstu skólunum aðgang að fagþekkingu á mörgum sviðum. Þetta er eitt af því sem hefur komið upp í samtölum mínum við það fólk sem er að vinna fyrir verkefnið Brothættar byggðir um land allt.

Mig langaði svo að nefna það og taka undir og fagna umræðunni sem fram fór hér fyrr, m.a. frá hv. þm. Birni Leví Gunnarssyni, um að það er ekki hægt að tala um læsi, lestrarkennslu og læsi án þess að tala um lesblindu og mikilvægi þess að við höfum þekkingu á ólíkum aðferðum sem henta ólíkum einstaklingum til náms.

Mig langaði síðan að koma aðeins inn á hluti sem hv. þm. Eyjólfur Ármannsson hefur ítrekað vitnað til hér í ræðustól. Ég vil byrja á að hrósa þingmanninum fyrir mikinn áhuga á menntamálum og mikla elju í umræðu um menntamál. En mig langaði að nefna það að hann vitnar ítrekað til fyrirlesturs eða málþings sem haldið var hér á landi þangað sem kom m.a. franskur fyrirlesari. Ég hlustaði nefnilega líka á þennan fyrirlestur og úr honum tók ég fyrst og fremst að grunnfærni í lestri og stærðfræði verður ekki byggð upp nema með mjög mikilli æfingu og endurtekningum, æfingu og endurtekningu aftur og aftur, því þannig ná börn tökum á grunnfærni. En þessi sami prófessor lagði líka áherslu á hraðlestrarpróf sem mikilvægan mælikvarða á ákveðna lestrarhæfni, en alls ekki eina mælikvarðann. Ég vildi bara koma þessu á framfæri hér þar sem þetta hefur svo oft og ítrekað verið rætt.

En að lokum: Árangur næst ekki með töfralausnum eða tímabundnum aðgerðum. Það þarf langtímasýn. Stjórnvöld þurfa að sækja þekkingu víða, eins og við gerum m.a. í gegnum þátttöku í PISA og í öðrum alþjóðlegum menntarannsóknum og verkefnum. Ég tel ekki heppilegast að binda í lög um stofnun Miðstöðvar menntunar og skólaþjónustu hvernig við sækjum þessa alþjóðlegu þekkingu. Það ætti betur heima í stefnum og aðgerðaáætlunum hvers tíma. Og þótt sveitarfélögin beri ábyrgð á grunnskólunum þarf ráðuneyti menntamála að tryggja öfluga og faglega forystu og þjónusta starfsfólk sem vinnur með börnum um land allt.

Frumvarpið um Miðstöð menntunar og skólaþjónustu sem við ræðum hér er liður í umbótum. Og aftur: Gleymum því ekki að góður árangur í námi stuðlar að farsæld barna.

###

Virðulegi forseti. Niðurstöður PISA gefa okkur gott tækifæri til að ræða hvert við stefnum í skólamálum og sem skólasamfélag. Við viljum ná betri árangri í PISA en við náum hvorki árangri með töfralausnum né tímabundnum aðgerðum, það þarf langtímasýn. Skilaboðin úr umræðu gærdagsins eru skýr um að allir í íslenskra skólasamfélaginu líti í eigin barm; sveitarfélög, einstakir skólar, starfsmenn og foreldrar en ekki síst ríkisvaldið sem fer með forystu í skólamálum. Þó að sveitarfélögin beri ábyrgð á grunnskólunum þarf ráðuneyti menntamála að tryggja öfluga, faglega forystu og þjónusta starfsfólk sem vinnur með börnum um land allt, m.a. til að tryggja aðgang að þekkingu til starfsþróunar, námsgögnum og matstækjum.

Hér á Alþingi eru einmitt frumvörp í vinnslu sem geta leitt til mikilvægra umbóta í skólakerfinu, m.a. um Miðstöð menntunar og skólaþjónustu, og gleymum því ekki að árangur í námi er liður í farsæld. Það þarf að vinna að umbótum í gegnum grunn- og símenntun kennara. Það þarf að nota sérfræðiþekkinguna sem styður skólakerfið til að byggja upp einstaklinga þannig að allir nái tökum á grunnfærninni; læsi á íslensku, stærðfræði og umhverfi, undirstöðum náms. Markmið greininganna á að vera að tryggja stuðning við ólíkar námsleiðir til að allir nýti sína hæfileika til fulls. Greining má ekki í neinum tilvikum verða afsökun skólasamfélags fyrir því að einstaklingar nái ekki árangri heldur tæki fyrir einstaklinginn til að ná árangri. Hlutverk skólakerfis er að efla einstaklinga til að taka ábyrgð á eigin lífi og búa þeim jöfn tækifæri til náms. Ef líðanin er góð og grunnfærni næst fleyta þrautseigja og forvitni fólki langt.

###

Virðulegi forseti. Ég kem hér til að gera grein fyrir tæknilegri breytingartillögu við frumvarp til laga um sérstakan húsnæðisstuðning vegna náttúruhamfara í Grindavíkurbæ, en eftir  yfirlestur sem fór fram eftir lokayfirlestur uppgötvaðist eitt orð sem var ofaukið í 2. mgr. 15. gr. Því er hér lagt til að í staðinn fyrir að þar standi „hluta almanaksmánaðar“ komi einungis: almanaksmánaðar. Þetta er mikilvæg breyting sem hefur áhrif á framkvæmdina og ég styð hana eins og allt málið sem ég tel vera mikilvægt viðbragð við því ástandi sem hefur skapast í Grindavík.

###

Virðulegi forseti. Ég mæli fyrir hönd meiri hluta hv. velferðarnefndar fyrir nefndaráliti um sértækan húsnæðisstuðning vegna náttúruhamfara í Grindavíkurbæ. Frumvarpið er hluti af viðbrögðum ríkisstjórnar Íslands við þeirri óvissu sem ríkir í kjölfar jarðhræringa á Reykjanesskaga og er lagt fram í ljósi alvarlegs ástands í Grindavíkurbæ.

Frumvarpið felur í sér að lögfest er tímabundið stuðningsúrræði til að lækka húsnæðiskostnað Grindvíkinga sem þurfa að leigja húsnæði til íbúðar utan Grindavíkurbæjar vegna jarðhræringanna. Stuðningurinn verður veittur í formi beins fjárstuðnings úr ríkissjóði og mun Húsnæðis- og mannvirkjastofnun annast framkvæmdina. Að mati meiri hluta nefndarinnar felur frumvarpið í sér mikilvægt skref til að mæta þeim húsnæðisvanda sem Grindvíkingar standa frammi fyrir.

Nefndin hefur fjallað um málið og fengið gesti á sinn fund, m.a. frá Grindavíkurbæ og félagasamtökum leigjanda, Verkalýðsfélagi Grindavíkur og Slökkviliði höfuðborgarsvæðisins.

Nefndin fjallaði sérstaklega um c-lið 2. mgr. 9. gr. frumvarpsins en í ákvæðinu er gert ráð fyrir að sértækur húsnæðisstuðningur verði einungis greiddur á grundvelli einnar umsóknar vegna sama húsnæðis á hverjum tíma. Fyrir nefndinni var fjallað um möguleika grindvískra fjölskyldna til að sameinast um leigu á húsnæði og fá stuðning til þess samkvæmt frumvarpinu. Meiri hluti nefndarinnar áréttar það sem fram kemur í athugasemdum við 9. gr. í greinargerð frumvarpsins, um að tvær fjölskyldur geti leigt saman húsnæði enda komi skýrt fram í leigusamningum hvernig hið leigða húsnæði skiptist á milli þeirra. Meiri hluti nefndarinnar telur framangreint geta átt við um tvær eða fleiri fjölskyldur og telur tilvísun í greinargerð dæmi en ekki tæmandi.

Nefndin fjallaði að auki um mikilvægi þess að samhliða gildistöku þess úrræðis sem frumvarpið mælir fyrir um fari fram kynning á því og að tryggt verði að kynningin nái til þeirra hópa sem úrræðið kemur helst til að nýtast. Taka þarf sérstakt tillit til þess að íbúar á Grindavíkursvæðinu eru af ýmsum þjóðernum og því verður að tryggja að upplýsingar um úrræðið verði aðgengilegar á fleiri tungumálum en íslensku. Nefndin hvetur sérstaklega til þess að Húsnæðis- og mannvirkjastofnun birti upplýsingar um það úrræði sem frumvarpið kveður á um a.m.k. á ensku og pólsku auk íslensku.

Þá bendir nefndin á að úrræði frumvarpsins hefur takmarkaðan gildistíma og stuðningur samkvæmt því rennur út 29. febrúar 2024. Eins og áður segir ríkir algjör óvissa um atburðarásina á svæðinu og því er erfitt að spá fyrir um framvindu mála. Nefndin undirstrikar mikilvægi þess að stjórnvöld fylgist áfram náið með framvindunni og grípi til aðgerða til að styðja við bakið á Grindvíkingum. Mikilvægt er að taka upplýsta ákvörðun áður en úrræðið rennur sitt skeið um það hvort frekari aðgerða sé þörf til þess að styðja við húsnæðismál Grindvíkinga.

Þá ætla ég að fara yfir helstu breytingar sem meiri hlutinn leggur til en vísa að öðru leyti til ítarlegri umfjöllunar um breytingartillögur í nefndarálitinu.

Lögð er til breyting á ákvæði frumvarpsins sem fjallar um umsókn um sértækan húsnæðisstuðning þess efnis að lagt er til að umsóknir um stuðning verði að berast Húsnæðis- og mannvirkjastofnun í síðasta lagi 31. maí 2024. Gert er þá ráð fyrir að berist umsókn ekki fyrir það tímamark falli niður réttur til stuðnings á grundvelli fyrirhugaðra laga. Hér er um að ræða sama tímamark umsókna og gert er ráð fyrir í nýsamþykktum lögum um tímabundinn stuðning til greiðslu launa vegna náttúruhamfara í Grindavíkurbæ. Eðlilegt er að binda úrræðið sama tímamarki.

Þá er lögð til breyting sem varðar skráningu aðseturs einstaklinga innan lands sem hafa lögheimili hér á landi en þurfa að yfirgefa heimili sín að boði yfirvalda vegna neyðarástands. Úrræðið eins og það er lagt til byggir á slíkri skráningu. Hvorki í lögum um lögheimili og aðsetur né í reglugerð um lögheimili og aðsetur er að finna heimild til aðsetursskráningar vegna slíkra óviðráðanlegra ytri atvika. Í óviðráðanlegum tilvikum á borð við þau sem nú standa yfir í Grindavík, sem krefjast rýmingar tiltekinna svæða, er mikilvægt fyrir viðbragðsaðila og aðra að geta í kjölfarið staðsett viðkomandi íbúa. Almennt er það svo að aðsetursskráning innan lands er einungis heimil í húsnæði sem uppfyllir skilyrði lögheimilis samkvæmt 3. mgr. 2. gr laga um lögheimili og aðsetur, þ.e. í tiltekinni íbúð eða eftir atvikum húsi við tiltekna götu eða í dreifbýli, sem er skráð sem íbúðarhúsnæði í fasteignaskrá. Þegar svo háttar til að fjöldi einstaklinga þarf að yfirgefa heimili sitt eins og gerst hefur í Grindavík þá verður að víkja frá þeirri reglu og heimila aðsetursskráningu eins og hér stendur til, t.d. í frístundahúsnæði og öðru húsnæði þar sem búseta væri almennt ekki heimiluð, þ.e. lögheimilisskráning væri ekki heimiluð. Búsetunni er ætlað að vara tímabundið meðan einstaklingarnir með aðstoð stjórnvalda finna varanlegri lausn meðan ekki er hægt að snúa aftur á heimili viðkomandi.

Með vísan til þessa leggur meiri hluti til breytingu á frumvarpinu sem felur í sér að bætt verði við ákvæði til bráðabirgða við lög um lögheimili og aðsetur þar sem brugðist er við framangreindri stöðu Grindvíkinga. Jafnframt er lagt til að skráningin gildi afturvirkt frá 9. nóvember til að Grindvíkingar geti notið stuðnings samkvæmt frumvarpinu.

Þá leggur meiri hlutinn til að Húsnæðis- og mannvirkjastofnun verði fengin lagaheimild til að tilkynna slökkviliði ef henni berast upplýsingar um að brunavarnir húsnæðis, sem veittur er stuðningur fyrir, séu ófullnægjandi. Í d-lið 2. mgr. 9. gr. frumvarpsins er sérstaklega tekið fram að stuðningur verði ekki veittur vegna húsnæðis sem fullnægir ekki kröfum um brunavarnir íbúðarhúsnæðis sem settar eru fram í lögum og reglugerðum. Samkvæmt lögum um Húsnæðis- og mannvirkjastofnun er stofnuninni m.a. falið að sinna stjórnsýsluverkefnum á sviði brunavarna. Í ljósi þess að í frumvarpinu er lagt til að unnt verði að veita húsnæðisstuðning vegna búsetu í atvinnuhúsnæði, ólíkt því sem almennt gildir um annan húsnæðisstuðning hins opinbera, telur meiri hluti nefndarinnar nauðsynlegt að Húsnæðis- og mannvirkjastofnun verði fengnar viðhlítandi heimildir til að upplýsa slökkvilið um búsetu fólks í húsnæði, hafi þeim borist upplýsingar um að húsnæðið uppfylli ekki kröfur um brunavarnir. Með þeim hætti geti slökkviliðið rækt hlutverk sitt lögum samkvæmt. Er þá átt við upplýsingar sem stofnunin fær við framkvæmd laga um sértækan húsnæðisstuðning vegna náttúruhamfara í Grindavíkurbæ. Meiri hlutinn telur mikilvægt að svo verði í ljósi þeirrar hættu sem stafar af búsetu fólks í húsnæði þar sem brunavarnir eru ófullnægjandi.

Þá eru lagðar til minni háttar lagatæknilegar breytingar sem þarfnast ekki sérstakrar umfjöllunar.

Að framansögðu virtu leggur meiri hluti velferðarnefndar til að frumvarpið verði samþykkt með þeim breytingum sem gerð hefur verið grein fyrir og lagðar eru til í sérstöku þingskjali.

Undir álit meiri hluta velferðarnefndar rita auk þess sem hér stendur hv. þingmenn Jóhann Páll Jóhannsson, Ásmundur Friðriksson, Orri Páll Jóhannsson, Bryndís Haraldsdóttir, Guðmundur Ingi Kristinsson, Lilja Rannveig Sigurgeirsdóttir og Óli Björn Kárason. Guðbrandur Einarsson, áheyrnarfulltrúi, er jafnframt samþykkur áliti þessu.

Virðulegi forseti. Ég ætla aðeins að bæta hérna við og vil fyrst ítreka að frumvarpið er hluti af viðbrögðum ríkisstjórnarinnar við þeirri óvissu sem ríkir í kjölfar jarðhræringa og vil fyrst og fremst ítreka að ég sjálf tel frumvarpið fela í sér mikilvægt skref í þá átt að styðja við Grindvíkinga í húsnæðisvanda þó að vissulega sé það, eins og fram kemur, aðeins einn liður í því.

Þá vil ég áður en ég lýk máli mínu benda á að frumvarpið með breytingartillögum felur í sér breytingu er varðar skráningu aðseturs einstaklinga innan lands sem hafa lögheimili hér á landi en þurfa að yfirgefa heimili sín að boði yfirvalda vegna neyðarástands. Eins og fram kemur í nefndarálitinu þá er hvorki í lögum um lögheimili og aðsetur né í reglugerð um lögheimili og aðsetur að finna slíka heimild til aðsetursskráningar vegna óviðráðanlegra ytra atvika. Breytingin sem hér er lögð til á aðeins við það ástand sem nú ríkir í Grindavík. Því vil ég sérstaklega vekja athygli Alþingis á því að það kann að vera ástæða til að taka til sérstakrar skoðunar hvort ástæða sé til að gera varanlega breytingu á lögum sem tryggir sérstakra heimild til aðsetursskráningar þegar rýming á sér stað vegna ytri aðstæðna.

Ég vil sérstaklega vekja athygli hv. umhverfis- og samgöngunefndar á þessu en nú fjallar nefndin einmitt um mál 542 sem er frumvarp til laga um breytingu á lögum um lögheimili og aðsetur, lögum um mannvirki og lögum um brunavarnir, um úrbætur í brunavörnum. Það sama kann að eiga við þar, að það sé ástæða til að skoða heimildir til upplýsingamiðlunar varðandi ófullnægjandi brunavarnir í leiguhúsnæði frá Húsnæðis- og mannvirkjastofnun til slökkviliðs og/eða eldvarnaeftirlits. Þessu vildi ég bara koma á framfæri svo þetta hefði komið skýrt fram í þingsal.

Virðulegur forseti. Ég hef lokið máli mínu.

###

Virðulegi forseti. Ég þakka hæstv. forsætisráðherra svörin og ítreka að ég álít að okkur hafi tekist býsna vel til við uppbyggingu á almannavörnum, forvörnum og tryggingum en við þurfum stöðugt að vera á vaktinni varðandi frekari umbætur. Við erum alltaf að læra eitthvað nýtt, af hverjum atburði, af rannsóknum og vöktun, bæði innan lands og utan, og af reynslunni sem safnast upp hjá einstaklingunum sem lenda í þessu og eru í framlínunni á vaktinni fyrir almannavarnir og í sveitarfélögunum, fólkinu sem er að vinna á vettvangi. Við verðum að taka þennan lærdóm skipulega saman og aðlaga verklagið og kerfin. Miðað við upplýsingar sem mér hafa borist úr samtölum við fólk á síðustu árum varðandi sérstaklega það sem ég kom inn á í fyrirspurninni, samskipti innan Stjórnarráðs og við sveitarfélögin, þá heyrist mér að orðið sé býsna skýrt hvernig fyrsta viðbragðið er en svo vanti aðeins upp á framhaldið, kostnaðarskiptingu og gagnsætt uppgjör og samantekt á reynslu.

###

Virðulegi forseti. Það er gott að búa á Íslandi en samt sem áður reynast náttúruöflin landsmönnum oft óblíð eins og Grindvíkingar hafa heldur betur fundið fyrir síðustu mánuðina. Síðustu árin höfum við upplifað alla vega hamfarir eins og óveðrið 2019, snjóflóð á Flateyri, aurflóð í Þingeyjarsveit, aurflóð á Seyðisfirði og óveður á Austfjörðum fyrir rúmu ári og svo aftur snjó- og krapaflóð þar á útmánuðum. Þegar þetta gerist virkjast kerfin sem við höfum byggt upp hér á landi; almannavarnir, náttúruhamfaratryggingar og ofanflóðasjóður, sem þó sinnir einkum forvörnum. Þetta eru góð verkfæri sem við höfum byggt og bætt jafnt og þétt síðustu 50 árin en við getum enn haldið áfram að bæta.

Mig langar þess vegna að nota tækifærið hér og spyrja sérstaklega út í mikilvægan þátt í viðbragðinu en það er fyrirkomulag samstarfs og samhæfingar milli ráðuneyta þegar náttúruhamfarir ganga yfir sem og í kjölfar þeirra. Eins vil ég spyrja um formið á samstarfi Stjórnarráðsins við þau sveitarfélög sem í hlut eiga hverju sinni. Ég hef tvisvar lagt fram tillögu um að fela ríkisstjórninni að láta gera úttekt á tryggingavernd og úrvinnslu tjóna í kjölfar náttúruhamfara. Markmið úttektarinnar væri þá að greina hverju sé helst ábótavant og draga fram leiðir til að bæta úr. Í því samhengi hefur m.a. verið bent á að gott væri að skýra hvernig kostnaður opinberra aðila sem verða fyrir tjóni sé metinn og hvernig úrbætur eru fjármagnaðar og þá hvernig kostnaður vegna hreinsunaraðgerða og viðgerða innviða í kjölfar náttúruhamfara skiptist milli ríkis og sveitarfélaga.

Hæstv. forseti. Ég spyr einnig hvernig búið sé um samstarf ráðuneytanna í lögum eða starfsreglum og hvernig búið sé um þetta sama samstarf þeirra við sveitarfélögin.

###

Forseti. Ég þakka hv. þm. Birni Leví Gunnarssyni fyrir andsvarið og biðst velvirðingar á því að hafa misskilið fyrra andsvar. Mér er það ljóst eftir seinna andsvarið að ég held að við verðum seint sammála um nálgunina í forvörnum. Ég tel forvarnir vera mjög margþætt verkefni. Þær snúast um fræðslu en þær snúast líka um aðgengi og það að hafa áhrif á hvaða efnum er í rauninni beitt, í þessu tilfelli, eða hvernig efnum er spilað saman til að örva neyslu á tiltekinni vöru. Það sem hefur verið nærtækt núna er þessi sprenging sem hefur orðið í neyslu á nikótínpúðum og ég tel mjög mikilvægt, svo það sé sagt, að löggjafinn taki á því þar sem ég tel það vera mikla ógn. Mjög sterkir nikótínpúðar liggja eins og hráviði út um víðan völl, getum við sagt, og eru bæði ógn við óvita, hvort sem þeir eru börn eða dýr sem fara um en svo auðvitað er neysla nikótínpúða hættuleg þeim sem þeirra neyta og gera sér oft og tíðum ekki grein fyrir styrkleika nikótínsins í sterkustu púðunum sem eru á markaði. Þar held ég t.d. að verði að setja takmarkanir.

###

Virðulegi forseti. Varðandi þessa innleiðingu sem hér á sér stað og þetta bann við bragðefnum í tóbaki þá erum við að verða með síðustu löndum í Evrópu, EES-löndum, til að taka upp þetta bann í tóbaki. Síðan er auðvitað verið að vinna líka að alþjóðlegu banni á bragðefnum í nikótínvörum. Þetta er allt gert í forvarnaskyni og byggir á rannsóknum sem sýna fram á mjög mikla fylgni á milli efna sem breyta bragði af tóbaki og neyslu þessara sömu vara. Þetta kemur auðvitað dálítið mismunandi út eftir samfélögum en grundvallaratriðið er að bragðefni í tóbaki hafa áhrif á neysluna. Það er hægt að fletta bæði í alþjóðlegum rannsóknum og skýrslum, gögnum frá Alþjóðaheilbrigðismálastofnuninni og víðar til að fá grunninn að þessari tillögu.

###

Virðulegi forseti. Ég mæli fyrir hönd meiri hluta velferðarnefndar fyrir nefndaráliti um breytingartillögu um frumvarp til laga um breytingu á lögum um tóbaksvarnir, nr. 6/2002. Með frumvarpinu er lagt til að innleiða í íslenskan rétt tilskipun Evrópuþingsins og ráðsins 2014/40/ESB um samræmingu ákvæða í lögum og stjórnsýslufyrirmælum aðildarríkjanna varðandi framleiðslu, kynningu og sölu á tóbaki og tengdum vörum og um niðurfellingu á tilskipun 2001/37/EB. Þá felur frumvarpið jafnframt í sér að mælt er fyrir lagastoð innleiðingar á framseldri tilskipun framkvæmdastjórnarinnar 2014/109/ESB um breytingu á II. viðauka við tilskipun Evrópuþingsins og ráðsins 2014/40/ESB með því að taka saman safn af myndaviðvörunum til að nota á tóbaksvörur, en ákvæði framseldu tilskipunarinnar verða innleidd í íslenskan rétt með reglugerð.

Nefndin fjallaði um málið og fékk á sinn fund gesti og bárust umsagnir. Greint er frá því í nefndaráliti sem liggur frammi á þskj. 637.

Nefndin fjallaði um það markmið frumvarpsins að hafa áhrif á neyslu tóbaksvara meðal almennings og þá sérstaklega ungs fólks en huga þarf fyrst og fremst að hagsmunum barna og ungmenna þegar kemur að tóbaksvörum og forvörnum á því sviði. Með frumvarpinu er lagt til að það komi skýrt fram í markmiðsákvæði laganna að sérstaklega skuli unnið gegn tóbaksnotkun ungs fólk og að því að takmarka framboð á tóbaki og eftirlíkingu af tóbaki sem á sérstaklega að höfða til ungmenna. Að mati meiri hluta nefndarinnar er stigið stórt framfaraskref í tóbaksvörnum og unnið gegn tóbaksnotkun ungs fólks.

Í umsögn umboðsmanns barna er bent á að betur færi á því að tilgreina börn sérstaklega í texta markmiðsákvæðisins í 1. gr. í stað þess að nefna einungis ungt fólk. Meiri hlutinn tekur undir sjónarmið umboðsmanns og bendir á að í athugasemdum við ákvæðið í frumvarpinu er vísað til barna og ungmenna og leggur því til breytingu á 1. mgr. 1. gr. frumvarpsins þess efnis að börnum verði bætt inn í þá grein.

Þá sköpuðust töluverðar umræður í nefndinni um ákvæði frumvarpsins sem mælir fyrir um að óheimilt verði að setja á markað sígarettur og vafningstóbak með einkennandi bragði. Einkum var rætt um áhrif þess að bannað yrði að setja á markað sígarettur með einkennandi mentólbragði og hver gæti talist eðlilegur aðlögunartími að þeirri breytingu. Frumvarpið gerir ráð fyrir að óheimilt verði að setja á markað sígarettur og vafningstóbak með einkennandi bragði tólf mánuðum eftir gildistöku laganna.

Bent var á að í aðfaraorðum tilskipunarinnar væri gert ráð fyrir að tóbaksvörur með einkennandi bragði ætti að taka af markaði í áföngum yfir lengri tíma til að gefa neytendum hæfilegan tíma til að skipta yfir í aðra vöru og er kveðið á um að tóbaksvörur með 3% eða meiri markaðshlutdeild fái fjögurra ára aðlögun að þessu ákvæði tilskipunarinnar. Með hliðsjón af því leggur meiri hlutinn til að ákvæði um að óheimilt sé að setja á markað tóbaksvörur með einkennandi bragði taki gildi 48 mánuðum eftir gildistöku laganna.

Þá eru lagðar til minni háttar lagatæknilegar breytingar sem þarfnast ekki sérstakrar umfjöllunar.

Að framansögðu virtu leggur meiri hluti velferðarnefndar til að frumvarpið verði samþykkt með þeim breytingum sem gerð hefur verið grein fyrir og lagðar eru til í sérstöku þingskjali.

Undir nefndarálitið rita, auk þeirrar sem hér stendur, hv. þingmenn Bjarkey Olsen Gunnarsdóttir, Bryndís Haraldsdóttir, Ásmundur Friðriksson, Magnús Árni Skjöld Magnússon, Guðmundur Ingi Kristinsson og Lilja Rannveig Sigurgeirsdóttir.

###

Virðulegi forseti. Ég þakka hv. þingmanni annað andsvar en vil ítreka það sem áður var sagt að með þessari samræmingu sem hér á sér stað er ekki verið að bæta við nýjum verkefnum eða skilgreina nýtt hlutverk. Það hefur þegar verið gert. Mælt er fyrir samþættri þjónustu í farsældarlögunum. Það er einfaldlega verið að samræma þarna við lög um leikskóla. Með þessu er verið að samræma við það. Í sjálfu sér er ekkert nýtt hérna. Það er ekkert nýtt verkefni að bætast við með þessu frumvarpi. Eins og ég fór yfir í yfirferð yfir nefndarálit er búið að skilgreina meira að segja í reglugerð hlutverk tengiliða og málstjóra og það er búið að skilgreina þessa teymisvinnu annars staðar. Hér er því bara verið að tryggja að það sé ekki misræmi í lögum um leikskóla og lögum um farsæld barna.

###

Virðulegur forseti. Ég þakka hv. þm. Birni Leví Gunnarssyni andsvarið. Það var ekki fjallað sérstaklega um fjármögnun innleiðingar farsældarlaganna í umfjöllun um þetta frumvarp að öðru leyti en því að það væri mikilvægt að ákveðnir þættir væru fjármagnaðir, enda leiðir sú samræming sem felst í þessu frumvarpi í sjálfu sér ekki beinlínis af sér kostnaðarauka heldur er búið að mæla fyrir um þau verkefni og meta kostnað af þeim verkefnum sem fylgdu því þegar farsældarlögin voru samþykkt. Það kann að vera ástæða til þess að allsherjar- og menntamálanefnd taki sérstaklega fyrir stöðuna á innleiðingu farsældarstefnunnar á einhverjum tímapunkti og þá einmitt líka stöðuna varðandi fjármögnunina. Það eru fleiri frumvörp á leiðinni til nefndarinnar sem tengjast innleiðingu þessarar stefnu. Auðvitað er þetta þannig að kostnaðurinn fellur til á mismunandi stöðum eftir því hvað við erum að tala um; fyrsta stigs, annars stigs eða þriðja stigs þjónustu. Það sem ég fór sérstaklega yfir hér úr nefndaráliti allsherjar- og menntamálanefndar varðar samþættinguna og einmitt þar sem er bæði verið að einfalda þjónustu og hugsanlega líka draga úr kostnaðinum við að veita þjónustu á einum stað og samþætta þjónustuna fyrir einstaklinginn.

###

.Virðulegi forseti. Ég mæli hér fyrir hönd allsherjar- og menntamálanefndar fyrir nefndaráliti með breytingartillögu um frumvarp til laga um breytingu á ýmsum lögum í þágu barna, samþætting þjónustu o.fl. fleira. Það geri ég í forföllum framsögumanns sem er Hafdís Hrönn Hafsteinsdóttir.

Frumvarpið felur í sér breytingar á lögum á málefnasviði mennta- og barnamálaráðuneytis í því skyni að samræma þau og lög um samþættingu þjónustu í þágu farsældar barna, nr. 86/2021, og styrkja umgjörð um þjónustu og snemmtækan stuðning í þágu barna. Jafnframt miðar frumvarpið að því að auka vægi réttinda barna og tryggja betra samræmi þeirra lagabálka sem um ræðir milli ákvæða samnings Sameinuðu þjóðanna um réttindi barnsins sem lögfestur var árið 2013, sbr. lög nr. 19/2013.

Nefndin hefur fjallað um málið og fékk á sinn fund gesti og það bárust umsagnir sem er farið yfir og greint frá í nefndaráliti sem liggur frammi á þskj. 640. Í kjölfar umfjöllunar nefndarinnar vill nefndin árétta eftirfarandi:

Með frumvarpinu er ætlunin að samræma annars vegar löggjöf um leikskóla, grunnskóla, og framhaldsskóla og íþrótta- og æskulýðslög og hins vegar lög um samþættingu þjónustu í þágu farsældar barna, nr. 86/2021. Umsagnaraðilar voru almennt jákvæðir gagnvart markmiðum frumvarpsins en fyrir nefndinni komu einnig fram ábendingar um að samhliða lagabreytingum þurfi að styðja við og tryggja farsæld barna í framkvæmd, til að mynda í skólum og hjá íþróttafélögum.

Nefndin fjallaði um þátttöku barna sérstaklega en það eru sem sagt lagðar til breytingar sem miða að því að samræma ákvæði laganna og ákvæði barnasáttmálans og miða þær breytingar sérstaklega af því að auka vægi þátttöku barna við stefnumótun. Áréttað er að við meðferð og úrlausn mála skuli tekið tillit til sjónarmiða og skoðana barns í samræmi við hagsmuni þess hverju sinni, sbr. ákvæði 12. gr. sáttmálans um þátttöku barna. Gæta þurfi að samræmi í framkvæmd með tilliti til aldurs og þroska barna og jafnra tækifæra til þátttöku á landinu öllu.

Með 19. gr. frumvarpsins eru lagðar til breytingar á 1. mgr. 13. gr. laga um grunnskóla með það að markmiði að tryggja þetta betur en í umsögn Reykjavíkurborgar er því velt upp hvort túlka megi breytinguna á þá leið að þrengt sé að merkingu ákvæðisins svo að um sé að ræða hagsmuni hvers og eins nemanda frekar en nemendahópsins. Það er sem sagt verið að velta því upp hvort hætt sé við að áhersla á lýðræðislegan rétt nemenda til að hafa m.a. áhrif á umhverfi sitt og nám tapist á kostnað einstakingsréttarins. Í minnisblaði mennta- og barnamálaráðuneytisins til nefndarinnar frá 23. nóvember kemur fram að ætlunin sé ekki að þrengja að rétti barns eða barna til að tjá sig um málefni sem þau varða heldur samræma orðalag við barnasáttmálann sem tryggir börnum víðtækan rétt til að tjá sig um málefni sem þau varða. Þar er jafnframt mælt fyrir um skyldu til að taka réttmætt tillit til skoðana þeirra í samræmi við aldur og þroska.

Nefndin tekur undir mikilvægi þess, sem sagt að orðalagið sé eins og það er, þannig að ekki sé þrengt að rétti barna til að tjá sig og tekur þar með undir það sem fram kemur í minnisblaðinu frá ráðuneytinu.

Nefndin fjallaði einnig um þjónustu í þágu barna. Í ljósi umsagna og ábendinga í umsögnum áréttar nefndin að um umgjörð þjónustunnar í þágu barna og hlutverk tengiliða, málstjóra og stuðningsteyma er fjallað í lögum um samþættingu þjónustu í þágu farsældar barna og þess vegna er ekki sérstaklega fjallað um það í þessu frumvarpi. Einnig hefur verið gefin út reglugerð um tengiliði og málstjóra, sem er reglugerð nr. 1180/2022. Innleiðingartímabil laganna stendur enn yfir en frumvarpið sem hér er til umfjöllunar er einn liður í því að skýra framkvæmd verkefna og beitingu hugtaka þannig að þau séu samræmd í lögunum.

Þá fjallaði nefndin um eftirfylgni og aðgengi að þjónustu sem tryggja þurfi samhliða lagasetningu, m.a. með fjármagni, og taka þurfi mið af raunverulegri stöðu barna við endurskoðun laga og stefnumótunar í þágu velferðar og farsældar svo unnt sé að tryggja samþætta þjónustu í raun og reynd. Í minnisblaði frá mennta- og barnamálaráðuneyti til nefndarinnar kemur fram að fjármagn hafi verið aukið til að þjónusta fleiri börn og draga úr bið eftir þjónustu og þá sé verið að endurskoða úrræði í málefnum barna með fjölþættan vanda í samvinnu við önnur ráðuneyti. Nefndin tekur undir að aukin samþætting þjónustu sem lögð er til í frumvarpinu muni stuðla að því að stytta bið barna eftir þjónustu.

Þá fjallaði nefndin um íþrótta- og æskulýðsstarf og tekur undir ábendingar sem bárust m.a. frá Ungmennafélagi Íslands sem telur brýnt að styðja samræmt verklag innan íþróttahreyfingarinnar hvað varðar þjónustu við börn en ljóst er að stór hluti, mjög hátt hlutfall íslenskra barna sækir þjónustu í skipulögðu íþrótta- og æskulýðsstarfi. Í því samhengi beinir nefndin því til ráðuneytisins að skoða hvernig best megi tryggja samræmda þjónustu fyrir börn hjá íþróttafélögum um allt land, til að mynda með aðgangi að rafrænni gátt fyrir upplýsingaöflun úr sakaskrá vegna vinnu við íþróttastarf barna og ungmenna undir 18 ára aldri, sbr. 16. gr. íþróttalaga. Þessi umfjöllun gekk einmitt út á það hvernig væri hægt að tryggja ákveðin verkfæri til að íþróttahreyfingin gæti í rauninni unnið samræmt.

Þá leggur nefndin til breytingar á frumvarpinu í vegna ábendinga frá Reykjavíkurborg þannig að lagt er til að í stað orðsins „nemendur“ verði notað orðið „börn“ í tengslum við tómstunda- og félagsstarf enda samræmist það betur hugtakanotkun í núgildandi lögum um grunnskóla. Leggur nefndin til breytingu þess efnis. Þá leggur nefndin til breytingar sem eru tæknilegs eðlis og ekki ætlað að hafa efnisleg áhrif.

Að framansögðu virtu leggur nefndin til að frumvarpið verði samþykkt með þeim breytingum sem gerð hefur verið grein fyrir.

Undir nefndarálitið rita, auk þeirrar sem hér stendur, hv. þingmenn Bryndís Haraldsdóttir, Eyjólfur Ármannsson, Birgir Þórarinsson, Halldóra Mogensen, Jódís Skúladóttir og Hafdís Hrönn Hafsteinsdóttir, auk Dagbjartar Hákonardóttur sem ritar undir álitið samkvæmt heimild í 2. mgr. 29. gr. þingskapa. Þá er Sigmar Guðmundsson áheyrnarfulltrúi samþykkur álitinu.

###

Virðulegi forseti. Ég mæli fyrir hönd meiri hluta allsherjar- og menntamálanefndar fyrir nefndaráliti með breytingartillögu um frumvarp til laga um Miðstöð menntunar og skólaþjónustu. Frumvarpið felur í sér heildarlög um nýja stofnun, Miðstöð menntunar og skólaþjónustu, sem er ætlað taka við hluta af verkefnum Menntamálastofnunar en mennta- og barnamálaráðuneytið við öðrum verkefnum. Aukin áhersla verður lögð á þjónustu, ráðgjöf og stuðning en greiningarverkefni, ytra mat og ýmis stjórnsýsluverkefni flytjast til ráðuneytisins. Með frumvarpinu er settur rammi um verkefni hinnar nýju stofnunar og fram kemur í greinargerð með því að nánar verði kveðið á um þau í lögum um fræðslu- og menntamál, þar á meðal í nýjum heildarlögum um skólaþjónustu sem eru í undirbúningi.

Nefndin fjallaði um málið, fékk á sinn fund gesti og bárust umsagnir. Greint er frá því í nefndaráliti sem liggur frammi á þskj. 630.  Nefndarálitið er allítarlegt og ég ætla að koma aðeins inn á alla kaflana í því án þess að fara ítarlega yfir það.

Frumvarpið var samið í mennta- og barnamálaráðuneytinu í samvinnu við þingmannanefnd um málefni barna og er liður í stefnumótun um farsæld barna sem er m.a. í samræmi við menntastefnu til ársins 2030. Frumvarpið tengist því öðrum umbótaverkefnum á þessu sviði.

Í umsögnum sem bárust um málið var að jafnaði tekið vel í áform um að koma á fót Miðstöð menntunar og skólaþjónustu sem þjóni þremur skólastigum en jafnframt bent á að þau markmið sem að er stefnt náist fyrst þegar ný heildarlög um skólaþjónustu hafa tekið gildi.

Í kjölfar umfjöllunar nefndarinnar um málið vill meiri hluti allsherjar- og menntamálanefndar árétta eftirfarandi sérstaklega og þar tek ég bara helstu áherslurnar í nefndarálitinu og fer yfir þær.

Meiri hlutinn vill undirstrika nauðsyn þess að vinna við frumvarp til nýrra heildarlaga um skólaþjónustu, sem áætlað er að verði lagt fram á yfirstandandi löggjafarþingi, verði unnin í nánu samráði við sveitarfélögin þar sem verður nánar útfært hvað felst í framkvæmd skólaþjónustu. Málefni leik- og grunnskóla heyra undir sveitarfélögin sem ráða sjálf málefnum sínum eftir því sem lög ákveða, samkvæmt 78. gr. stjórnarskrár lýðveldisins Íslands. Mikilvægt er að til staðar verði skýr ábyrgðarskipting á milli ríkis og sveitarfélaga þegar kemur að þjónustu við börn.

Þá fjallaði nefndin um starfsþróun og skólaþróun og kom m.a. fram í umsögn Sambands íslenskra sveitarfélaga að þörf væri á að tilgreina hlutverk nýrrar stofnunar hvað varðar skólaþróun og starfsþróun kennara. Meiri hlutinn tekur undir mikilvægi þess og áréttar að stofnunin hafi hlutverki að gegna í starfsþróun starfsfólks skóla, þótt grunnmenntun, framhaldsnám og símenntun verði í höndum háskólanna. Lagaumgjörðin til framtíðar þarf að tryggja stefnumótun, yfirsýn, faglega forystu og utanumhald starfsþróunar til að tryggja samhæfingu námskrár, námsefnis og aðra skólaþróun.

Einnig fjallaði nefndin um frístundastarf og vill meiri hlutinn árétta að ný stofnun starfar í þágu barna og ungmenna á sviði fræðslu- og menntamála um land allt. Ný stofnun á að geta stutt allt frístundastarf sem skilgreint er í gildandi lögum um grunnskóla og nær því til að mynda frístundaheimila og tómstunda- og félagsstarfs á vegum skólanna. Um þetta er fjallað í 33. gr. laga um grunnskóla.

Þá fjallaði nefndin um námsgögn og er vísað í greinargerð með frumvarpinu til þess að Miðstöð menntunar og skólaþjónustu taki við verkefnum Menntamálastofnunar um námsgögn en að unnið sé að frekari lagabreytingum um námsgögn sem er fyrirhugað að leggja fram á Alþingi á yfirstandandi þingi. Meiri hlutinn telur brýnt að efla gerð og útgáfu fjölbreyttra námsgagna á margs konar formi fyrir nemendur á skólaskyldualdri og beinir því til ráðuneytisins að taka mið af þeim sjónarmiðum og ábendingum sem fram hafa komið í umsögnum við þetta mál og yfirstandandi vinnu vegna lagabreytinga þegar kemur að námsgögnum. Meiri hlutinn telur að námsgögn eigi að fylgja markmiðum um nám við hæfi, starf kennara og þróun náms og kennslu. Þá leggur meiri hlutinn áherslu á að vinnu vegna fyrirhugaðra lagabreytinga varðandi hlutverk Miðstöðvar menntunar og skólaþjónustu vegna námsgagna verði hraðað svo að Alþingi gefist svigrúm til að fjalla um frumvarp þess efnis á yfirstandandi þingi.

Þá fjallaði nefndin um stafrænar lausnir í skólastarfi, sem eru auðvitað nátengdar námsgögnunum, og telur meiri hlutinn nauðsynlegt að brugðist verði við til að auka framboð og styðja við notkun á rafrænum og stafrænum lausnum í skólastarfi þannig að möguleikar menntatækninnar nýtist til fulls í íslensku skólakerfi. Það hefur aftrað framförum í nýtingu stafrænna lausna í skólastarfi að sveitarfélög sinni mati á áhrifum á persónuvernd hvert í sínu lagi, oft fyrir sama kennsluhugbúnaðinn. Augljós samlegðaráhrif séu af því að samræma þetta verklag sem og betri nýting fjármuna. Með því er verið að vísa til þess að mat á persónuvernd gæti farið fram hjá nýrri stofnun. Meiri hlutinn áréttar það sem fram kemur í minnisblaði mennta- og barnamálaráðuneytis til nefndarinnar, frá 14. nóvember 2023, um mikilvægi þess að miðlæg stofnun stuðli að því að öryggi og gæði kennsluhugbúnaðar sé tryggt á landsvísu. Með því er nefndin m.a. að taka undir ábendingu Sambands íslenskra sveitarfélaga um að nýrri stofnun verði falið það hlutverk að framkvæma fjölþætt mat á stafrænum lausnum fyrir skólastarf, þar með talið mat á áhrifum á persónuvernd, fyrir hönd ábyrgðaraðila vinnslu persónuupplýsinga þegar stafrænar lausnir eru innleiddar af hálfu skólastofnana. Slíkt myndi leiða til verulegs hagræðis fyrir skólastofnanir sem hafa til þessa hver um sig þurft að bera þungann af slíkri vinnu . Meiri hlutinn beinir því til ráðuneytisins að útfæra þetta nánar með hliðsjón af þeirri vinnu sem stendur yfir við endurskoðun á fyrirkomulagi útgáfu námsgagna.

Þá er það persónuverndin sem er nátengd þessu og rétt að taka fram að í umsögn Persónuverndar um frumvarpið eru gerðar athugasemdir við vinnsluheimildir frumvarpsins og skilyrði fyrir vinnslu viðkvæmra persónuupplýsinga. Meiri hlutinn ítrekar að lög um persónuvernd og vinnslu persónuupplýsinga, nr. 90/2018, gilda um alla vinnslu persónuupplýsinga hjá hinni nýju stofnun. Jafnframt er í umsögn Persónuverndar bent á að það sé skylda ábyrgðaraðila samkvæmt 29. gr. laga um persónuvernd og vinnslu persónuupplýsinga að láta fara fram mat á áhrifum á persónuvernd, eins og ég fjallaði um fyrr. Meiri hlutinn tekur undir þetta og leggur áherslu á að ábyrgðaraðila, sem er í þessu tilviki Miðstöð menntunar og skólaþjónustu, beri að framkvæma mat á áhrifum á persónuvernd áður en vinnslan hefst, líkt og lög um persónuvernd kveða á um. Að mati ráðuneytisins er ekki ástæða til breytinga á frumvarpinu á grundvelli ábendinga Persónuverndar og meiri hlutinn er sammála því mati ráðuneytisins.

Meiri hlutinn undirstrikar mikilvægi þess að ávallt sé gætt að ákvæðum persónuverndarlaga, ekki síst þegar kemur að vinnslu persónuupplýsinga sem varða börn og nemendur á öllum skólastigum. Það er verkefni löggjafans að tryggja stjórnvöldum, sveitarfélögum og menntastofnunum fullnægjandi vinnsluheimildir í því skyni að þau geti sem best sinnt skyldum sínum í samræmi við ákvæði laga, aðalnámskrár, stefnu stjórnvalda og alþjóðleg viðmið. Vegna þessa leggur meiri hlutinn áherslu á og telur grundvallaratriði að Persónuvernd sinni lögbundinni ráðgjöf í samræmi við ákvæði persónuverndarlaga á fyrstu stigum frumvarpsgerðar til að tryggja að markmið um persónuvernd náist samhliða markmiðum laga hverju sinni.

Meiri hlutinn hefur lagt mat á umsögn Persónuverndar og telur að heimildir nýrrar stofnunar til vinnslu persónuupplýsinga í tengslum við lögbundin verkefni hennar séu skýrar. Meiri hlutinn áréttar loks að það sé mikilvægt að Persónuvernd veiti ráðgjöf við yfirstandandi endurskoðun laga sem varðar framtíðarstefnumótun fyrir menntakerfið, ekki síst í því skyni að koma í veg fyrir réttaróvissu sem skapast hefur í skólaumhverfinu um miðlun persónuupplýsinga milli menntastofnana og innleiðingu stafrænna kennslulausna. Telur meiri hlutinn einsýnt að aukið samráð Persónuverndar við stjórnvöld sé til þess fallið að tryggja lögmæti vinnslu persónuupplýsinga varðandi börn sem njóta sérstakrar verndar. Er þá lokið umfjöllun um persónuverndina.

Nefndin fjallaði um samvinnu og samráð við haghafa og dró fram mikilvægi heimilda til samráðs og samvinnu sem er mælt fyrir um í 3. gr. frumvarpsins og ítrekar að reglulegt og virkt samráð Miðstöðvar menntunar og skólaþjónustu við hagaðila er forsenda þess að stofnunin nái þeim árangri sem að er stefnt. Mikilvægt er að gagnsæi ríki um framkvæmd samráðs þó að ekki sé kveðið á um framkvæmdina í lögum heldur eru heimildir til samráðs til staðar.

Þá er smákafli um framhaldsfræðslu og raunfærnimat. Það komu fram ábendingar um að ekki væri nægilega skýrt hvernig þeim verkefnum framhaldsfræðslunnar sem Menntamálastofnun hefur séð um verði sinnt ef frumvarpið verður að lögum, svo sem vottun námskráa og viðurkenning fræðsluaðila. Framhaldsfræðslan er nú á verksviði félags- og vinnumarkaðsráðuneytisins og óskaði nefndin nánari upplýsingar þaðan. Kom fram að unnið er að heildarendurskoðun á framhaldsfræðslukerfinu og að gengið er út frá því að þær ákvarðanir sem Menntamálastofnun hefur tekið í tengslum við vottanir námskráa og viðurkenningu framhaldsfræðsluaðila haldi gildi sínu þrátt fyrir að stofnunin verði lögð niður.

Meiri hlutinn tekur undir þennan skilning en leggur jafnframt áherslu á að fyrir gildistöku laganna liggi það fyrir af hálfu félags- og vinnumarkaðsráðuneytisins hver sjái um vottun fræðsluaðila, vottun námskráa og birtingu námskráa í námskrárgrunni. Það er nauðsynlegt, jafnt fyrir símenntunarmiðstöðvarnar sem sjá um framkvæmd framhaldsfræðslunnar og einstaklingana sem nýta hana, að þetta liggi skýrt fyrir áður en að lögin taka gildi. Meiri hlutinn áréttar að ákvæði frumvarpsins hafa engin bein áhrif á framkvæmd raunfærnimats en vill engu að síður, í framhaldi af ábendingum í umsögnum, ítreka mikilvægi þess að tilteknum aðila verði falin forysta við þróun raunfærnimats. Eins leggur meiri hlutinn áherslu á mikilvægi samstarfs framhaldsfræðslunnar, framhaldsskólastigsins og háskólastigsins um þróun og framkvæmd raunfærnimats með hagsmuni þeirra einstaklinga sem nýta sér þessa leið í námi að leiðarljósi.

Loks fjallaði nefndin um ákvæðið varðandi starfsfólk Menntamálastofnunar og beinir meiri hlutinn því til mennta- og barnamálaráðuneytisins og Miðstöðvar menntunar og skólaþjónustu að leita leiða til að draga úr áhrifum af niðurlagningu starfa gagnvart starfsfólki Menntamálastofnunar sem hlýtur ráðningu í ný störf hjá nýrri stofnun eða ráðuneytinu hvað varðar áunnin kjarasamningsbundin réttindi líkt og veikindarétt og möguleika á námsleyfi. Yfir þetta er farið í áðurnefndu minnisblaði ráðuneytisins til nefndarinnar.

Þá eru það breytingarnar sem nefndin leggur til sem eru minni háttar. Nefndin leggur til þá breytingu að gildistöku verði seinkað frá 1. mars 2024 til 1.	apríl 2024. Aðrar breytingartillögur eru tæknilegs eðlis og ekki ætlað að hafa efnisleg áhrif og verða því ekki raktar hér.

Að framansögðu virtu leggur meiri hluti allsherjar- og menntamálanefndar til að frumvarpið verði samþykkt með þeim breytingum sem gerð hefur verið grein fyrir.

Undir álit meiri hluta allsherjar- og menntamálanefndar rita, auk þeirrar sem hér stendur, hv. þingmenn Bryndís Haraldsdóttir, formaður, Birgir Þórarinsson, Dagbjört Hákonardóttir, Hafdís Hrönn Hafsteinsdóttir og Jódís Skúladóttir. Þá er Sigmar Guðmundsson áheyrnarfulltrúi samþykkur álitinu.

Virðulegi forseti. Rétt í lokin þá langar mig að árétta nokkur atriði sem mér eru sérstaklega hugleikin varðandi þetta mál. Í fyrsta lagi er ég mjög ánægð með þá breytingu sem frumvarpið felur í sér, þar sem ætlunin er að setja á fót stofnun með þjónustuhlutverkið í fyrsta sæti þar sem leiðarljósið verður að veita skólum og kennurum þann stuðning sem til þarf við vinnu að farsæld og góðum námsárangri íslenskra barna, stofnun sem hefur forystuhlutverk við að innleiða aðferðafræði og tryggja aðgang að verkfærum eins og góðum námsgögnum og stafrænum lausnum sem þarf til að sem bestur árangur náist í menntakerfinu.

Það er líka mikilvægt og ég trúi því að stofnunin muni einfalda vinnuna fyrir skólakerfið þannig að hún taki að sér ýmis verkefni sem nægjanlegt er að vinna á einum stað frekar en að hver skóli fyrir sig þurfa að vinna samhliða sömu verkin. Þetta á t.d. við um mat á námsgögnum og stafrænum lausnum þar sem mikilvægt er að það liggi fyrir samræmt gæðamat þar sem skólar geta borið saman og valið úr námsgögnum eða stafrænum lausnum sem búið er að meta með vísan til gæðamarkmiða námskráa og meta út frá áhrifum á persónuvernd. Slíkt myndi leiða til verulegs hagræðis fyrir skólastofnanir sem hafa til þessa hver um sig þurft að vinna mikið af þessari vinnu.

Að lokum vil ég svo ítreka að frumvarpið er liður í innleiðingu á stefnu um farsæld barna og eitt mikilvægt púsl í heildarmyndina sem við höfum gefið okkur þrjú til fimm til að innleiða frá 1. janúar 2022 að telja.

###

Virðulegi forseti. Hér ræðum við loftslagsmálin í aðdraganda loftslagsráðstefnu Sameinuðu þjóðanna. Þar verður staðan metin og leiðin mörkuð áfram. Hér á Íslandi höfum við lögfest markmið um að ná kolefnishlutleysi eigi síðar en árið 2046 og sett fleiri vörður á leiðina. Við getum náð settum markmiðum en til þess þurfum við áfram að vinna markvisst. Vinnan gegn loftslagsbreytingum er samvinnuverkefni og það þarf að vinna á mörgum ólíkum sviðum samtímis. Ég vil leyfa mér að segja að þar beri hæst orkumál í víðu samhengi en líka umbætur í hringrásarhagkerfinu og landnýting, og lykillinn að umbótum er rannsóknir og nýsköpun á öllum þessum sviðum. Stjórnvöld þurfa að veita markvissa forystu, beita réttum hvötum og stuðla að vandaðri upplýsingagjöf. Atvinnulífið vinnur markvisst og viðfangsefnin þar eru ólík í mismunandi geirum en atvinnulífið er í lykilhlutverki við að finna nýjar og grænar lausnir með nýsköpun.

Einstaklingar hafa líka áhrif við allar ákvarðanir um daglega neyslu. Verkefnin eru ólík í orkumálunum en þau felast m.a. í öflun meiri endurnýjanlegrar orku, betri orkunýtingu — og hér hefur verið komið inn á hlutverk flutningskerfisins í því — en líka nýsköpun í orkugeiranum og áframhaldi orkuskipta til að draga úr losun gróðurhúsalofttegunda. Raforka nýtist t.d. ekki beint til orkuskipta á stærri farartækjum á lengri leiðum og þess vegna verður að tryggja aðgengi að rafeldsneyti. Framleiða þarf rafeldsneyti úr endurnýjanlegri orku, t.d. á formi vetnis eða ammoníaks, og getur slík framleiðsla á Íslandi verið bæði hagkvæm og orðið mikilvægt framlag í baráttu gegn loftslagsbreytingum í heiminum jafnframt því að vera forsenda orkuskipta í flutningum til og frá Íslandi. Við þurfum að ákveða hvernig við stöndum að framleiðslu rafeldsneytis og hvaða umgjörð við sköpum þeirri framleiðslu, t.d. varðandi kröfur til orkuöflunar, eignarhalds og ávinnings nærumhverfis.

Uppbygging alvöruhringrásarhagkerfis er líka forsenda árangurs. Þar er auðvitað fyrsta reglan að nýta allt hráefnið vel. Í matvælaframleiðslu þarf til að mynda að horfa á allan skrokkinn af sláturdýrinu eða allt grænmeti sem er framleitt innan lands og nýta það vel. Þar eru nýsköpunartækifæri. Það sem ekki nýtist þarf svo að fara inn í hringrásina. Við þurfum að nota allt lífrænt efni í áburð eða til orkuframleiðslu, málma og plast í endurvinnslu og þannig mætti áfram telja.

En þá að landnýtingunni. Öll ræktun bindur kolefni í gróðri auk þess sem ræktun gróðurlítils eða rofins lands dregur úr losun kolefnis út í andrúmsloftið. Frá því á níunda áratugnum — ég ætla að leyfa mér að fullyrða það — hefur binding kolefnis í gróðri aukist mikið hér á landi, bæði vegna markvissrar ræktunar, svo sem í nytjaskógrækt og landgræðslu, en líka vegna stöðugt minnkandi beitar. Nú kalla bændur og aðrir landeigendur hins vegar eftir skýrari leiðsögn stjórnvalda um áherslur í kolefnisbindingu og kolefnisbókhaldi landnýtingar. Það þarf að vera skýrt hvernig landeigendur geta staðið að kolefnisbindingu til að hún uppfylli alþjóðareglur, hvort sem vilji er til að selja kolefniseiningar á markaði eða nota þær til jöfnunar í eigin bókhaldi og um leið sem leiðsögn við að bæta kolefnishringrás í eigin rekstri. Ef rétt er á haldið gætu íbúar í dreifbýli nýtt meira land til kolefnisbindingar og um leið skotið viðbótarstoðum undir afkomumöguleikana jafnframt því að vera virkir þátttakendur í vinnunni gegn loftslagsbreytingum.

Virðulegi forseti. Vinnan að loftslagsmálum hefur samlegð með allri vinnu að sjálfbæru og öruggu samfélagi. Árangur í loftslagsmálum fer líka oftast saman við hagkvæmni í rekstri, hvort sem það er í heimilisbókhaldinu, í rekstri fyrirtækja eða í rekstri samfélags. Við höfum raunveruleg tækifæri til að ná árangri í loftslagsmálum í vinnunni gegn loftslagsbreytingum innan lands. Lykilatriðið er að horfa ekki þröngt á vinnuna, setja okkur markmið og aðgerðaáætlun á mörgum sviðum.

###

Virðulegi forseti. Ég vil þakka framsögumanni fyrir flutning nefndarálits velferðarnefndar um málið hér við 2. umræðu og nefndarmönnum og öðrum þingmönnum fyrir innleggið hér. Ég styð þetta mál og eftir að hafa tekið þátt í umfjöllun velferðarnefndar tel ég máli vandað og að sett markmið muni nást, markmið um að tryggja stuðning til greiðslu launa til starfsfólks á almennum vinnumarkaði, en fyrir liggur að ríki og Grindavíkurbær munu áfram greiða starfsfólki sínu í Grindavík laun.

Frumvarpið er hluti af viðbrögðum ríkisstjórnarinnar við þessari óvissu sem ríkir í kjölfar jarðhræringa og í ljósi þess ástands sem jarðhræringarnar hafa skapað í Grindavíkurbæ. Ég kem hér fyrst og fremst til að ítreka að ég tek undir það mat velferðarnefndar að frumvarpið feli í sér mikilvæg skref til að tryggja launagreiðslur til þeirra einstaklinga sem nú búa við mikla óvissu. Jafnframt tek ég undir mikilvægi þess að stutt sé við ráðningarsamband atvinnurekenda og starfsfólks og því verði viðhaldið meðan þessi mikla óvissa ríkir.

Ég vil leggja áherslu á það að við hér á Alþingi vinnum hratt og vel að þeim verkefnum sem við getum farið í til að draga úr þeirri óvissu sem íbúar Grindavíkur standa frammi fyrir en á sama tíma þurfum við auðvitað að gefa okkur tíma til þess að rýna málin og ég tel að það hafi tekist vel í vinnslu þessa máls. Ég vil samt sem áður benda á það, eins og fleiri hafa gert hér, að framkvæmdaraðilar, sem í þessu tilfelli er Vinnumálastofnun, þurfa að halda vel utan um framkvæmdina og greina það sem upp kemur þannig að hvort sem þarf að framlengja þetta úrræði síðar eða fara í sambærileg úrræði þá verði til góðar upplýsingar um það sem vel gengur og það sem hugsanlega vantar upp á. Þá þurfa stjórnvöld auðvitað áfram að fylgjast náið með framvindu mála í Grindavík með aðstoð náttúrufræðinga en líka og ekki síður með áhrifum atburðanna á fólk.

Það er mikilvægt að við náum að afgreiða þetta tiltekna mál um launagreiðslur í dag og á morgun, og raunar byrjaði það nú í dag,  tökum við til við vinnslu frumvarps um sértækan húsnæðisstuðning vegna náttúruhamfara í Grindavík, en það frumvarp var lagt fram hér á Alþingi í dag og við tókum fyrstu umfjöllun um það í velferðarnefnd í morgun.

Virðulegi forseti. Hugur minn er hjá Grindvíkingum. Það er mikilvægt að þeir fái svigrúm til að vinna sig í gegnum áfallið og óvissuna sem þeir standa frammi fyrir. Til að gera það mögulegt þurfum við hér á Alþingi að gera okkar til þess að skapa festu varðandi þá þætti sem við getum haft áhrif á með lagasetningu og þetta frumvarp er liður í þeim viðbrögðum.

###

Virðulegi forseti. Ég vil byrja á að þakka fyrir þessa umræðu. Eins og fram er komið þá gegnir Landhelgisgæslan mikilvægu hlutverki í samfélaginu og verkefnin sem hún sinnir eru fjölbreytt, þau byggjast annars vegar á lögbundnum skyldum og hins vegar á verkefnum sem heimilt er að gera þjónustusamninga um. Öll treystum við á Landhelgisgæsluna í almannavarnahlutverkinu og við öryggisgæslu á hafinu, við leit og björgun á hafi og ótrúlega oft á landi líka. En hér langar mig aðeins að velta fyrir mér samningsbundnum þjónustuverkefnum sem eru ýmis og eitt af þeim er almennt sjúkraflug og aðstoð við læknisþjónustu. Umræðan um samstarf heilbrigðiskerfisins og Landhelgisgæslu finnst mér hins vegar oft á tíðum mjög misvísandi, jafnt almenna umræðan, faglega umræðan og pólitísk umræðan, um það hvað skynsamlegast er að gera varðandi samvinnu á þessu sviði og vildi ég gjarnan heyra afstöðu ráðherra til þessa. Hér ber okkur skylda til að velta fyrir okkur hvar almannahagsmunirnir liggja, bæði hvað varðar öryggi og nýtingu fjármuna. Ég veit ekki hvort skynsamlegra er að auka hlutverk Landhelgisgæslunnar varðandi aðstoð við læknisþjónustu og almennt sjúkraflug með þyrlum eða flugvélum. Ég veit hins vegar að það liggur fyrir að við þurfum að bæta viðbragð á svæðum fjarri Reykjavík, svo sem með staðsetningu þyrlu á Akureyri eða annars staðar á norðausturhluta landsins og, ef vel ætti að vera, líka með minni þyrlu til sjúkraflutninga á Suðausturlandi.

Það sem ég vil draga fram með þessari umræðu er að við megum aldrei horfa á mikilvæga starfsemi eins og starfsemi Landhelgisgæslunnar sem eyland. Við verðum að horfa á hana í samhengi við önnur verkefni sem samfélagið þarf að leysa, út frá heildarhagsmunum og sem bestri nýtingu almannafjár á hverjum tíma.

###

Virðulegi forseti. Ég vil byrja á því að senda góðar óskir til Grindvíkinga eins og margir hafa gert hér síðustu daga. Það er aðdáunarvert að fylgjast með yfirvegun og æðruleysi þeirra í glímunni við áföll og óvissu og ég óska þess að það gangi sem allra best dagana sem fram undan eru.

En það sem ég ætla að ræða hér í dag er fitubjúgur, sem er sjúkdómur sem leggst frekar á konur en karla. Fitubjúgur er óeðlileg fitusöfnun og bjúgur á útlimum, einkum fótum; fitusöfnun sem fylgt geta verkir, sár og mikið álag á stoðkerfi og önnur líffærakerfi. Fitubjúgur kemur oft fram í tengslum við hormónabreytingar, svo sem kynþroska, þungun eða tíðahvörf og hann er að einhverju leyti tengdur erfðum. Heilsugæsla höfuðborgarsvæðisins veitir þjónustu vegna þessa sjúkdóms undir hatti kvenheilsu. Tíðnin er 11% í löndunum í kringum okkur en við þekkjum hana ekki hér. Sjúkdómnum var lengi ruglað saman við offitu.

Sjúkratryggingar hafa til þessa ekki tekið þátt í kostnaði við aðgerðir vegna fitubjúgs og ýmislegt er óljóst varðandi kostnaðarþátttöku við stoð- og hjálpartæki sem létt geta sjúklingum lífið. Sjúklingar hafa á síðustu mánuðum verið að undirgangast meðferð á eigin kostnað erlendis. Ég hef átt samtöl við hæstv. heilbrigðisráðherra um málið og legg í dag fram fyrirspurn til hans varðandi kostnaðarþátttöku. Sú fyrirspurn er viðbót við fyrirspurn sem hv. varaþingmaður, Lilja Rafney Magnúsdóttir, lagði fram á vorþingi. Í svari til hennar kom m.a. fram að aukin þekking hafi myndast á sjúkdómnum undanfarin ár og stórar rannsóknir séu í gangi erlendis til að meta árangur sérhæfðra aðgerða. Ég trúi að heilbrigðisyfirvöld nýti niðurstöður úr þeim rannsóknum og bregðist við með þátttöku í kostnaði við hvers konar viðurkennda meðferð við sjúkdómnum.

###

Virðulegi forseti. Ég vil byrja á því að þakka fyrir þessa umræðu um málefni fatlaðs fólks. Að fjárfesta í fólki til framtíðar er eitt af leiðarljósum Framsóknar, en á það var einmitt lögð mikil áhersla fyrir síðustu kosningar og endurspeglast þær áherslur í stjórnarsáttmála. Markviss fjárfesting í fólki felst m.a. í endurskoðun og samþættingu opinberrar þjónustu þar sem áherslan er á að tryggja öllum einstaklingum rétta þjónustu á réttum tíma. Þar skipta máli forvarnir á öllum sviðum, tryggur aðgangur að þjónustu þegar og þar sem hennar er þörf, snemmtæk íhlutun og ýmislegt fleira svipað og verið er að innleiða í málefnum barna.

Í stjórnarsáttmálanum eru tilteknar ýmsar aðgerðir sem sérstaklega varða fatlað fólk, eins og hæstv. ráðherra kom hér inn á. Á síðasta þingi voru samþykktar nokkrar mikilvægar lagabreytingar tengdar þeim aðgerðum sem felast m.a. í auknum sveigjanleika á vinnumarkaði, svo sem hækkun frítekjumarks og lækkun skerðingarhlutfalls og lengingu endurhæfingartímabils. En ég vil líka leggja áherslu á að margar almennar aðgerðir stjórnvalda hafa veruleg áhrif á lífsafkomu og lífsgæði fólks með fötlun, eins og annarra. Hér vil ég sérstaklega nefna að nú er nýtt húsnæðiskerfi tilbúið og áframhaldandi innleiðing þess mun bæta stöðu fatlaðs fólks á húsnæðismarkaði. Ég vil líka leggja áherslu á að það er mikilvægt að horfa á stóru myndina en vera á sama tíma meðvituð um að engin kerfi eru gallalaus og þegar við rekumst á galla og hnökra verðum við að vera tilbúin að bregðast við þeim og gera breytingar sem geta skipt örfáa einstaklinga miklu máli þótt þær hafi lítil áhrif á heildina. Þannig sköpum við samfélag þar sem enginn er skilinn út undan og náum markmiði um inngildingu.

###

Virðulegi forseti. Ég hélt að mér myndi duga að koma í stutt andsvar en ég má til með að koma aðeins aftur og vil aftur byrja á því að þakka hæstv. ráðherra fyrir að leggja fram þetta frumvarp og mæla fyrir því. Ég held að það sé mjög mikilvægt að við fjöllum um þessar breytingar  hér á þingi  og líka aðra möguleika eins og hafa komið fram hér í umræðunni. Verði þetta frumvarp að lögum mun Náttúrufræðistofnun Íslands verða Náttúrufræðistofnun og þar sameinast verkefni í nýrri stofnun sem nú eru hjá Náttúrurannsóknastöðinni við Mývatn, Landmælingum og Náttúrufræðistofnun Íslands. Verkefni þessarar stofnunar eru talin upp í 18 liðum og eru öll mikilvæg.

Mig langaði   að koma aftur til að taka upp þráðinn þar sem   andsvörum eða samtali hv. þm. Orra Páls Jóhannssonar og hæstv. ráðherra lauk. Það varðar  mikilvægi  utanumhalds  á gögnum sem verða til hjá ólíkum fyrirtækjum og stofnunum og það eru kannski þau verkefni sem ég held að skipti mestu máli að rýna og jafnvel að athuga  í meðförum þingsins, hvort það þurfi að skerpa eitthvað á orðalagi. Það er  t.d. að fara með landupplýsingar, byggja ramma og grunna til að taka við öllum þeim náttúrufarsupplýsingum sem verða til í landinu. Og ekki bara að safna þeim saman í góða gagnagrunna eða góð landupplýsingakerfi heldur líka að hafa þau á því formi að það sé auðvelt að nálgast þau og nýta þau fyrir aðrar stofnanir, fyrir sveitarfélög, framkvæmdaraðila og einstaklinga.

Ég var á heilbrigðisþingi fyrr í dag þar sem verið var að tala um gagnadrifna  heilbrigðisþjónustu. En það er akkúrat það, við eigum orðið töluvert af gögnum, okkur vantar auðvitað alltaf meiri upplýsingar, en það er svo mikilvægt að koma gögnunum sem við eigum nú þegar á það form að við getum nýtt þau. Þar sé ég alveg risastórt tækifæri fyrir þessa nýju stofnun að bæta mikið úr og einmitt að sækja gögnin, ekki bara frá þessum stofnunum heldur líka frá náttúrustofunum, sem lögin fjalla líka um, og svo frá fyrirtækjum eins og ÍSOR og veitufyrirtækjum og fleirum. Það má lengi halda áfram að ræða það. En það var þetta sem ég vildi leggja sérstaklega áherslu á hérna af því að ég  komst ekki í það í andsvarinu.

Svo langar mig líka að taka upp punktinn  sem hæstv. ráðherra kom inn á, þ.e.  skort á náttúrufræðingum. Við erum reyndar svo heppin að það eru mjög margir erlendir náttúrufræðingar sem hafa áhuga á því að starfa á Íslandi, hvort sem þeir hafa menntað sig erlendis eða á Íslandi, þeir koma reyndar líka margir til að mennta sig hér. En við verðum að byggja betri grunn í náttúrufræðimenntuninni strax í grunnskólanum því að góður grunnur í náttúrufræði nýtist auðvitað á mörgum fleiri sviðum  en hjá þeim sem verða náttúrufræðingar. En við þurfum líka að mennta fleiri náttúrufræðinga.

Síðan ætlaði ég að fara aðeins til baka  og tala um samráð við heimamenn við Mývatn og Laxá sem hafa, sem betur fer, haldið mjög fast í samkomulagið um sérstaka rannsóknastöð sem  starfi við Mývatn. Mig langar að grípa aðeins ofan í umsögn þeirra sem birtist í samráðsgátt, en þar segir:

Sveitarstjórn gerir ekki athugasemdir við frumvarpið að svo stöddu en vekur sérstaklega athygli á mikilvægi rannsókna  á lífríki Mývatns og Laxár og nauðsyn þess að sambærileg starfsemi við það sem rannsóknastöðin hefur sinnt verði áfram í Mývatnssveit og sinni m.a. langtímavöktun á lífríki Mývatns og Laxár. Síðan áskilur sveitarstjórn sér rétt til að koma athugasemdum á framfæri á síðari stigum en tekur í rauninni mjög jákvætt í málið.

Ég held að það sé mikilvægt að halda þessu til haga því að eins og hæstv. ráðherra kom inn á þá hafa sambærileg mál stundum strandað í þinginu, m.a. vegna skorts á upplýsingum  eða útfærslu á því hvað tæki við varðandi þessa starfsemi.

Þá langar mig að koma aðeins aftur að því sem ég sakna, af því að þessi lög fjalla í rauninni annars vegar um starfsemi Náttúrufræðistofnunar, sem fær umfangsmeira hlutverk verði þetta frumvarp að lögum, og svo hins vegar um starfsemi náttúrustofanna sem eru átta um land allt. Ég held að við þurfum að finna leið til þess að koma heitinu á náttúrustofunum inn í fyrirsögnina.

Svo legg ég og þingflokkur Framsóknar áherslu á að það verði farið sérstaklega yfir hvernig tryggja megi að áhersla á að fjölga störfum á landsbyggðinni gangi eftir, bæði störfum sem eru bundin við tilteknar starfsstöðvar og störfum með sveigjanlegum starfsstöðvum, kjörnum sem dreifast um landið. Ég tek undir það sem kom fram í svari hæstv. ráðherra áðan að það er ekki víða sem við höfum séð að það eigi sérstaklega að búa um þetta  í lögum. En þess þá heldur held ég að sé mikilvægt fyrir nefndina að fara vel yfir þetta og ræða málið, jafnvel koma skilaboðum inn í það sem mikilvægt er að komi fram í reglugerðinni og eins að yfirfæra það þá á fleiri verkefni sem við erum að taka fyrir hér í þinginu. Núna starfa þessar stofnanir á fimm stöðum um landið og það verður spennandi að sjá hvernig þetta verður útfært í reglugerð.

En það sem mig langaði að bæta  við er að það skiptir auðvitað máli þegar það eru starfsstöðvar að það sé  ákveðinn fjöldi fólks til þess að búa til aðlaðandi vinnustað. Það er hægt að gera með því að það séu kannski tveir til fimm starfsmenn frá hverri stofnun eða í samvinnuhúsum, eins og við sjáum t.d. í Gíg í Mývatnssveit eða Múlanum á Norðfirði, þar sem  koma saman starfsmenn frá ýmsum stofnunum og aðlaðandi vinnustaður og  hugmyndapottur verður til. Ég held að þetta sé eitt af því sem þarf að huga að þarna.

Svo er líka mikilvægt að hugsa það þannig að þar sem það væri kannski æskilegt — við erum með tiltekið verkefni, segjum á Breiðdalsvík þar sem Borkjarnasafnið er,  þar   þurfum við kannski  tvo, þrjá með ákveðna grunnþekkingu en það er bara hluti af starfseminni sem er bundinn staðnum og þá hugsum við hvernig  hægt er að fylla upp í 100% starf með störfum sem skiptir ekki máli hvar eru í rauninni. Ég held að þetta geti verið mikilvæg nálgun þarna sem við þurfum að taka upp víðar.

Svo nefndi ég hér búsetu forstjóra. Ég held að það gæti verið æskilegt að skýra það hvort hún sé bundin   annaðhvort einhverjum stað eða ákveðnum öðrum þáttum í starfseminni, það gæti verið, þannig að það sé ekki eitthvað sem kemur eftir á, eftir að forstjóri hefur mögulega verið ráðinn.

Auðvitað mætti lengi fjalla um innihaldið hérna en það er kannski mikilvægt — það er ekki verið að gera miklar efnislegar breytingar, í rauninni sáralitlar. Þetta er fyrst og fremst frumvarp um að sameina verkefni í einn lagabálk og kannski er skynsamlegt að hugsa ekkert út fyrir það. Samt gæti nefndin  rekist á atriði sem væri æskilegt að breyta í meðförum sínum. En fyrst og fremst verður spennandi að sjá hvernig  hv. umhverfis- og samgöngunefnd gengur með þetta mál og ég óska henni velfarnaðar í því verkefni.

###

Virðulegur forseti. Ég þakka hæstv. ráðherra svarið. Mig langar að velta því aðeins betur fyrir mér hvernig við tryggjum áhersluna á að fjölga störfum á landsbyggðinni og ég held að við þurfum að huga að því að greina það hvaða störf eru bundin tilteknum starfsstöðvum og svo hins vegar hvaða störf geta í rauninni kannski farið fram hvar sem er í starfsstöðvarkjörnum dreifðum um landið. Það kemur reyndar ekki fram í greinargerðinni með frumvarpinu en í minnisblaði sem fylgdi frumvarpinu til þingflokksins kom fram að gert er ráð fyrir að stofnunin starfi áfram á núverandi starfsstöðvum í Garðabæ, á Akranesi, Akureyri, Mývatni og Breiðdalsvík. Samkvæmt 10. gr. er lagt til að ráðherra setji í reglugerð, að höfðu samráði við Náttúrufræðistofnun, nánari ákvæði um skipulag stofnunarinnar, þar með talið staðsetningu starfsstöðva hennar, með það að markmiði að fjölga störfum á landsbyggðinni. Ég heyri að ráðherra leggur þessa áherslu en ég tel líka mjög mikilvægt að umhverfis- og samgöngunefnd skoði hvort megi binda þetta með einhverjum hætti frekar í lögin eða hvort það væri æskilegt að koma með ábendingar til ráðherra varðandi reglugerðina, hvað sé mikilvægt að komi fram í reglugerðinni. Ég vænti þess að það komi ýmislegt til nefndarinnar sem þar skiptir máli, t.d. um lágmarksfjölda á starfsstöðvum eða lágmarksdreifingu um landið. Við erum aðeins að reka okkur á að við erum ekki alveg búin að finna út hvernig við vinnum að þessum markmiðum í öllum tilfellum þannig að ég held að þetta sé tækifæri til að móta verkferla. Ég velti t.d. fyrir mér og vil beina til ráðherra: Gæti forstjóri þessarar stofnunar sett sig niður á hvaða starfsstöð sem er? Og svo langar mig að víkja að umsögn Þingeyjarsveitar sem ég held að skipti miklu máli að verði horft til í allri vinnu en Þingeyjarsveit setur sig ekki upp á móti frumvarpinu.

###

Virðulegi forseti. Ég þakka hæstv. umhverfis-, orku- og loftslagsráðherra fyrir framsöguna um þetta frumvarp til laga um Náttúrufræðistofnun. Hér er eru lagðar til umtalsverðar breytingar á stofnanaumhverfi þeirra stofnana sem sinna grunnrannsóknum á náttúru Íslands og mér finnst mikilvægt að Alþingi fái þetta mál til umfjöllunar og velti fyrir sér kostum og göllum við það. Þegar við í þingflokki Framsóknar afgreiddum þetta mál til þingsins þá bókuðum við einkum tvær ábendingar varðandi málið og mig langar að koma þeim á framfæri og spyrja hæstv. ráðherra aðeins út í þau atriði sem þar er snert á.

Í fyrsta lagi telur þingflokkurinn að það sé afturför að orðið náttúrustofur komi ekki fram í heiti laganna því að þó að aðeins sé fjallað um náttúrustofurnar í einni grein laganna þá er þetta sannarlega frumvarp um bæði Náttúrufræðistofnun og náttúrustofur og umgjörðina sem þessar stofnanir starfa eftir. Náttúrustofurnar eru auk þess margar og það væri til baga að mínu áliti að heitið kæmi ekki fram í fyrirsögn laganna. Fyrri spurningin snýr að þessu, hvort ráðherra telji koma til greina að nefndin skoði þetta frekar. Hitt snýr meira að dreifingu starfa og sérstaklega hvort það sé nægilega tryggt að áherslan á að fjölga störfum á landsbyggðinni, sem kom fram í máli ráðherra og hefur komið fram víða í máli ráðherra, gangi eftir.

###

Virðulegi forseti. Ég er líka stolt af því að við skulum standa hér sameinuð í dag og greiða atkvæði um þessa tillögu sem ég styð heils hugar þar sem m.a. kemur fram að tafarlaust skuli komið á vopnahléi af mannúðarástæðum á Gaza svo að tryggja megi öryggi almennra borgara, jafnt palestínskra sem ísraelskra, og þar sem Alþingi fordæmir öll ofbeldisverk sem beinast að almennum borgurum. Í dag glöddumst við mörg yfir minnkandi tungli og Venus á fallegum morgunhimni en hugurinn leitar samtímis til þessa fólks sem býr við ólýsanlegan hrylling af mannavöldum undir þessu sama tungli, venjulegs fólks sem á sér þá ósk heitasta að geta lifað eðlilegu lífi og búið við frið alla daga í nútíðinni og ævinlega. Deilur fyrir botni Miðjarðarhafs verða aðeins leystar með friðsamlegum samskiptum.

Virðulegi forseti. Það er mikilvægt að við hér á Alþingi tölum einni röddu með ályktun því við Íslendingar eigum að beita okkur fyrir friði við öll tækifæri. Við höfum mikilvæga rödd.

###

Virðulegi forseti. Ég þakka hv. þingmanni svarið og það er gott að átta sig á því að þarna getum við öll unnið í sömu átt og höfum raunar stefnu sem leiðir okkur áfram í því. Kannski þurfum við þá að koma því betur út, með einhvers konar formi hér í þinginu, hvernig verkum miðar. En það var gaman að hv. þingmaður nefndi einmitt héraðslækningar sem voru komnar á töluverðan skrið síðast þegar Framsókn var í heilbrigðisráðuneytinu, það var síðan lagt til hliðar einhvern tímann á seinni hluta fyrsta áratugar aldarinnar. Hæstv. heilbrigðisráðherra hefur nú hafið vinnu við það aftur og ég veit að héraðslækningar og námskrá í héraðslækningum hefur verið til umfjöllunar í þeim hópi sem vinnur með námskrár, ég hef það staðfest. En hins vegar veit ég ekki nákvæmlega hvar vinnan er stödd núna, þetta er auðvitað sérfræðingahópur sem vinnur að námskrárgerðinni.

###

Virðulegi forseti. Ég vil þakka hv. þm. Kristrúnu Frostadóttur fyrir framsöguna um þessa þingsályktunartillögu um þjóðarmarkmið um fastan heimilislækni og heimilisteymi, sem tengist auðvitað í víðara samhengi orðræðu um heilbrigðismál og bara mjög mikilvægt að við ræðum heilbrigðismálin hér. En það sem ég velti fyrir mér á þessum tímapunkti er annars vegar: Telur hv. þingmaður að þarna séu atriði sem er almennt ágreiningur um á milli stjórnmálaflokkanna, einhverjar af þessum tillögum, eða er þetta eitthvað sem við gætum öll verið sammála um? Og svo hins vegar: Hvaða atriði eru það í þessum tillögum sem ekki er búið um í lögum, reglugerðum eða stefnu nú þegar?

###

Virðulegi forseti. Nú er kominn tími á einn af mínum reglulegu raforkupistlum. Í vikunni gekk ísingarveður yfir Austurland sem olli rafmagnstruflunum en mér sýnist að betur hafi farið en á horfðist. Hver atburður af þessu tagi minnir okkur samt á mikilvægi þess að koma öllu dreifikerfi Rariks í jörð og endurnýja byggðalínuna.

Þá að raforkukostnaði. Í landinu eru tvær gjaldskrár vegna dreifingar raforku; dreifbýlisverð og þéttbýlisverð. Íbúar og fyrirtæki í dreifbýli borga umtalsvert hærra verð. Ríkisstjórnin hefur sett fjármagn í að jafna dreifikostnaðinn en samt sem áður er innbyggð óvissa í fyrirkomulagið eins og það er. Almannajöfnunin og samningar við garðyrkjubændur byggjast á skiptingu á ákveðinni fjárveitingu milli þeirra sem njóta jöfnunar. Þannig er enginn hvati til að fjölga notendum í dreifbýli eða garðyrkju og má raunar segja að þvert á móti sé skammtímahvati til að fækka notendum. Ef aftur á móti væri litið á heildarmyndina og til langtímasjónarmiða væri það allra hagur að fjölga notendum raforku í dreifbýli því að þá skiptist dreifikostnaðurinn á fleiri. En af hverju jöfnum við ekki bara dreifikostnaðinn á alla landsmenn? Stjórnvöld verða a.m.k. að leita fyrirsjáanlegri lausna við jöfnun dreifikostnaðar, hvort sem er til almennra notenda eða í stuðningi við garðyrkju. Í því sambandi er rétt að rifja upp að samkvæmt stjórnarsáttmála er ætlunin að auka grænmetisframleiðslu með föstu niðurgreiðsluhlutfalli á raforkuverði til ylræktar. Dreifikerfi í jörð, þrífösun rafmagns og fyrirsjáanleiki í dreifikostnaði raforku eru brýnustu hagsmunamálin fyrir fyrirtæki sem staðsett eru í dreifbýlinu, jafnt fyrirtæki í ferðaþjónustu og matvælaframleiðslu eins og landbúnaði og á ýmsum öðrum sviðum. Nýsköpun, orkuskipti, nýliðun og öll framtíð dreifðra byggða er háð því að orka fáist, hún sé afhent á öruggan hátt og á samkeppnishæfu verði.

###

Virðulegi forseti. Það er komið að því að mæla fyrir tillögu til þingsályktunar um fjarnám á háskólastigi. Þetta er tillaga sem liggur fyrir á þskj. 72 og er mál nr. 72. Meðflutningsmenn mínir á þessu máli eru þau Halla Signý Kristjánsdóttir, Þórarinn Ingi Pétursson, Lilja Rannveig Sigurgeirsdóttir, Inga Sæland, Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon, Tómas A. Tómasson og Gísli Rafn Ólafsson.

Ég ætla að fara yfir tillöguna sjálfa en hún gengur út á það að fela háskóla-, iðnaðar- og nýsköpunarráðherra að skipa starfshóp til að vinna aðgerðaáætlun um frekari eflingu fjarnáms með áherslu á þróun stafrænna kennsluhátta á háskólastigi. Markmið vinnunnar verði að tryggja aðgang að námi. Áhersla verði á að greina hvernig íslenskir háskólar geti ávallt verið í fremstu röð í notkun stafrænna kennsluhátta og þannig tryggt aðgengi að námi og gæði alls náms, hvort sem nemandi stundar námið innan veggja háskóla eða í fjarnámi.

Í vinnu starfshópsins verði lögð áhersla á nokkra þætti sem eru taldir upp í sex liðum. Ég ætla að fara yfir þá. Það eru gæði og þróun stafrænna kennsluhátta, aukið framboð fjarnáms, bæði heilla námsleiða og einstakra námskeiða, og að allt nám sem mögulegt er að stunda sem fjarnám verði sett fram stafrænt óháð því hvort meginreglan sé að nemendur stundi stað- eða fjarnám í viðkomandi grein. Áhersla verði lögð á að fara yfir réttindi og hlutverk nemenda, hvort sem þeir stunda fjar- eða staðnám, og fara yfir samfélagslegt hlutverk háskólanna. Þá loks hlutverk stjórnvalda í stuðningi við fjarnám á háskólastigi.

Lagt er til að skipaður verði starfshópur sem skili niðurstöðum til ráðherra fyrir lok maímánaðar 2024 og að ráðherra geri Alþingi grein fyrir niðurstöðum hópsins.

Þessi tillaga hefur verið flutt áður, fyrst á 144. þingi og svo með nokkrum breytingum, og er nú endurflutt með minni háttar breytingum frá síðasta þingi. Bæði eru minni háttar breytingar á tillögunni sjálfri og greinargerðinni.

Möguleikarnir á að nota stafræna kennsluhætti til að tryggja aðgengi að námi og bestu aðstæður til náms og kennslu aukast stöðugt. Samhliða vex eðlileg krafa samfélagsins um að allt nám á háskólastigi sem mögulegt er að bjóða með stafrænum hætti verði í boði sem slíkt, óháð því hvort meiri hluti námsmanna sækir það í fjarnámi eða staðnámi. Ég hef aldrei heyrt jafn mikið ákall um þessa breytingu eins og síðustu vikur og daga. Fólk sem býr vítt og breitt um landið býr við þær aðstæður að geta ekki sótt háskóla heim daglega og gerir einfaldlega þá kröfu að það geti samt sem áður menntað sig, hvort sem um er að ræða fyrstu háskólagráðu eða framhald. Sérstaklega er krafan auðvitað frá fólki sem er að halda áfram að mennta sig, sem er að stunda sína símenntun gegnum háskólana og bæta við sig gráðu, t.d. kennarar sem eru búnir að kenna lengi og vilja bæta við sig til að þjónusta ákveðinn hóp nemenda, hugsanlega félagsráðgjöf eða kúrsum í sálfræði og ýmislegt mætti nefna.

Rétt til að geta þess þá er tillagan í fullu samræmi við stjórnarsáttmála ríkisstjórnarinnar um að átak verði gert í netvæðingu náms og aðgengi að stafrænu háskólanámi á Íslandi, sem liður í því að auka aðgengi að menntun óháð búsetu og aðstæðum.

Ég vil benda á að það er ítarleg greinargerð með tillögunni þar sem er m.a. farið yfir hvernig staðan er í hverjum háskóla fyrir sig samkvæmt þeim upplýsingum sem fyrir lágu síðasta vor.

Mig langar að víkja að því að í síðustu viku fékk ég tækifæri til að ræða um fjarnám eða í raun um aðgengi að námi á byggðaráðstefnunni 2023, en byggðaráðstefna var haldin undir yfirskriftinni Búsetufrelsi. Ég fékk spurninguna: Hvað get ég lært? og fjallaði um það. Jafnframt voru fulltrúar frá sex af sjö háskólum í pallborði á ráðstefnunni sem fóru aðeins yfir það sem er á döfinni í fjarnámi og breytingarnar og þróunarverkefnin sem eru í gangi í háskólunum. Þar er auðvitað mjög margt að gerast en það sem stóð samt eftir hjá mér eftir þann dag var að við þurfum að hreyfa okkur miklu hraðar til að auka búsetufrelsi fólks sem vill stunda háskólanám, og ég tala nú ekki um þá sem eru að stunda háskólanám í símenntun og eru búnir að koma sér fyrir með fjölskyldu vítt og breitt um landið.

Ég hef lengi fylgst með fjarnámi. Ég hef sjálf verið í fjarnámi á framhalds- og háskólastigi. Ég hef fylgst með börnunum mínum í fjarnámi og ég hef unnið við að þjónusta fjarnema hjá Austurbrú. Ég var einmitt í slíkum störfum þegar sprenging varð í framboði fjarnáms um og upp úr aldamótunum síðustu og hef fengið tækifæri til að fylgjast með því hvernig menntuðum kennurum, félagsliðum, sjúkraliðum og hjúkrunarfræðingum hefur fjölgað víða um landið, bæði í gegnum fjarnám á framhaldsskólastiginu og á háskólastiginu. Ég hef séð marga byrja á því að ná sér í framhaldsskólaeiningar í fjarnámi og fara síðan í fjarnám á háskólastigi. En á sama tíma hef ég líka átt samtöl við marga, eins og ég kom inn á fyrr í ræðunni, sem ekki hafa komist í það nám sem mestur áhugi er fyrir vegna þess að fólk er í starfi sem ekki leyfir það að mæta í kennslustundir, vegna fjölskylduaðstæðna eða þá að þetta er afreksfólk sem vegna æfinga eða keppni missir úr reglulegum kennslustundum. Meira að segja er þetta oft fólk sem veit hvar skóinn kreppir í sínu nærumhverfi og vill sækja sér þá þekkingu sem vantar í samfélagið þar sem það býr. Ég man t.d. eftir einni sem reyndi ítrekað að fá að sækja fjarnám í talmeinafræði. Sveitarfélagið þar sem hún bjó hvatti til þess, talaði við skólann o.s.frv. en ekkert gekk. Ég hef einnig fengið svipuð dæmi um félagsráðgjöf og meistaranám í sálfræði, klínísku sálfræðina. Þetta er í öllum tilfellum fólk sem er búið með grunnnám og væri þá að bæta við sig. Ég hef líka fengið ábendingar frá fólki sem vill taka vettvangsnám á landsbyggðinni af því að það vill vera undirbúið fyrir störf þar, t.d. vettvangsnám í heilbrigðisgreinum. Þetta hefur líka gerst í tölvunarfræði og jafnvel í íþróttafræði. Svo eru líka dæmi um að fólk hafi sótt vettvangsnám á landsbyggðinni, en þarna þurfum við að bæta samræmið.

Við vitum að skólastarf hefur áhrif á þróun samfélaga og það endurspeglast í menntastefnunni okkar, menntastefnu til 2030. Samkeppnishæfni þjóða byggir á menntun og hið sama á við um samkeppnishæfni landshluta og samfélaga. Þess vegna er þetta ekki einungis mál einstaklinga heldur bæði mál einstaklinga og samfélaga. Víða í gegnum starf mitt og áhuga á norðurslóðum hef ég séð útfærslur þar sem háskólar eru með starfsstöðvar eða námsver á mörgum stöðum, t.d. í Skotlandi, Norður-Noregi, Norður-Kanada og víðar.

Þá ætla ég að koma aðeins að svari háskóla-, iðnaðar- og nýsköpunarráðherra frá því í mars 2023 en þá barst svar við fyrirspurn frá hv. þm. Lilju Rannveigu Sigurgeirsdóttur. Þar kemur fram að mikill munur er á hlutfalli þeirra námskeiða sem eru aðgengileg í fjarnámi eftir háskólum. Hæst er hlutfallið í Háskólanum á Akureyri og á Bifröst þar sem öll námskeið eru í boði í fjarnámi. Lægst er það í Listaháskólanum þar sem ekkert fjarnám er, en sérstaka athygli vekur að aðeins 15,9% námskeiða við Háskóla Íslands eru aðgengileg í fjarnámi. Það þýðir að á heildina litið eru 75% námskeiða við háskóla á Íslandi einungis aðgengileg í staðnámi. Það getur ekki verið ásættanlegt fyrir samfélag dagsins í dag og markmið um jafnrétti til náms, hvorki fyrir einstaklingana né samfélögin.

Eins og fram kom í upphafi framsögunnar hefur tillagan verið flutt áður. Í umsögn frá Háskóla Íslands um tillöguna á síðasta ári, frá síðasta þingi, kom fram að dæmi væru um að fólk fengi undanþágu frá staðnámi í greinum sem ekki eru í boði í fjarnámi. Í ljósi þessarar umsagnar lagði ég fram fyrirspurn til ráðherra háskólamála og fékk svar við þeirri fyrirspurn í gær. Þar kemur fram að ekki er til nein skráning á slíkum undanþágum. Ég hef reynt að leita að upplýsingum um það ef fólk einhverra hluta vegna óskar eftir því að stunda fjarnám þrátt fyrir að það sé ekki almenna reglan í viðkomandi grein. Um það virðast ekki vera til neinar verklagsreglur, hvorki um tímasókn, próftöku eða breytingar á þeim og ég held að úr þessu sé mjög mikilvægt að bæta. Það hefur komið mjög víða fram að það vantar upp á upplýsingagjöf. Það er ekki aðgengilegt að finna út úr því hvaða nám er í boði í fjarnámi, en eitt af því ánægjulega sem kom fram á byggðaráðstefnunni í síðustu viku er að það yrði gjörbylting á framsetningu upplýsinga um nám við Háskóla Íslands þegar næsta kennsluskrá kæmi út. Svo þekkjum við það að í gegnum tíðina hafa símenntunarmiðstöðvarnar oft verið að tína saman þessar upplýsingar til að gera þær aðgengilegri fyrir þá sem búa úti um landið.

Síðan langar mig að koma aðeins inn á mikilvægi háskólasamfélags. Þó að mikilvægt sé að auka framboð á fjarnámi er líka mikilvægt að viðhalda háskólasamfélögunum, ekki síst fyrir yngstu háskólanemana, þá sem eru í grunnnáminu. Þess vegna hef ég t.d. áhyggjur af því að vægi staðbundins háskólasamfélags yngstu háskólanemanna við Háskólann á Akureyri hefur minnkað eftir Covid og finnst að leggja þurfi einhverja vinnu í að byggja það upp aftur. Það þarf líka að viðurkenna hlutverk símenntunarmiðstöðvanna við að byggja upp þjónustu og samfélag fyrir fjarnema og ýmsa upplýsingagjöf og þjónustu símenntunarmiðstöðvanna þyrfti að samræma á milli skólanna.

Nú er tími minn að verða liðinn og ég vil að lokum leggja til að tillagan gangi til allsherjar- og menntamálanefndar og fái þar umfjöllun. Ég get aldrei lagt nægilega áherslu á hvað fjarnám er mikilvægt fyrir búsetufrelsi.

###

Virðulegi forseti. Ég þakka hv. þingmanni seinna andsvar. Ég ætla nú að byrja á því sem ég gleymdi í fyrra svarinu, sem sagt varðandi spurninguna sem ég lagði fram, um hvernig úthlutanir skiptast úr sjóðnum eftir landshlutum árlega síðastliðin tíu ár. Í svarinu kemur fram að átta úthlutanir af 1.217 hafa farið til Austurlands, átta til Vesturlands, reyndar 15 til Vestfjarða. Ég held að við vitum hverjir hafa staðið sig vel í nýsköpun þar og hverju það hefur skilað samfélaginu. Það segir okkur auðvitað að fjármagn til nýsköpunar og þróunar þarf líka að fara um allt land allt árið eins og ferðaþjónustan.

Varðandi greiningar á áhrifum ferðaþjónustunnar þá er einmitt svo mikilvægt, eins og hv. þingmaður kemur inn á, að skoða landshlutana, skoða t.d. áhrifin á framleiðslu á matvælum hér á landi, hvernig við getum styrkt matvælaframleiðslu eða hvernig matvælaframleiðslan getur styrkt sig með því að skoða betur hvernig hægt er að þjónusta ferðamennina. Þá er ég bæði að tala um sjávarútveginn og landbúnaðinn og ég held að þar séu ótal tækifæri. Það tengist líka auðvitað ferðaþjónustunni um land allt. Það er áhugavert að borða grænmeti framleitt í gróðurhúsum á Íslandi og eins fisk sem er veiddur af smábátum sem koma að landi þar sem þú varst að skoða lundann rétt áðan o.s.frv.

###

Virðulegi forseti. Ég þakka hv. þm. Njáli Trausta Friðbertssyni kærlega fyrir andsvarið. Það er mikilvægt að fá innsýn þess sem hefur unnið á þessu sviði í verkefnið og einmitt áhugavert að okkur hefur ekki kannski farið nægilega fram í að afla upplýsinga á þessum 20 árum sem eru liðin frá því hv. þingmaður vann sitt verkefni. Jú, varðandi spurningu þingmannsins, þá gengur þessi tillaga einmitt út á það að við finnum út hvernig við ætlum að ákvarða fjármagn til verkefnisins. Búa til sjóð í þágu ferðaþjónustu, búa til ramma utan um hann, fela Rannís umsýsluna og svo geta verið markáætlanir á mismunandi sviðum eftir því hvar liggur mest á hverju sinni. Vissulega þarf líka að fókusera á á heildarsýnina í gagnaöfluninni og skráningu upplýsinga en það er ekki verið að hreyfa við neinu því sem er fyrir, það er meira verið að leggja áherslu á það að fylla upp í myndina þannig að það séu ekki göt í upplýsingaöfluninni, að við náum okkur í heildstæða mynd og tryggjum fjármagn til að vinna úr þeim upplýsingum sem liggja í þessum tölum sem þó hefur verið safnað síðustu ár og bætum gagnaöflunina til framtíðar.

###

Virðulegi forseti. Ég mæli hér fyrir tillögu til þingsályktunar um nýsköpunar-, rannsókna- og þróunarsjóð ferðaþjónustunnar, 62. mál, á þskj. 62 og liggur þannig fyrir á vef þingsins. Flutningsmenn tillögunnar auk mín eru þau Þórarinn Ingi Pétursson, Halla Signý Kristjánsdóttir og Lilja Rannveig Sigurgeirsdóttir.

Tillagan hljóðar svo:

„Alþingi ályktar að fela háskóla-, iðnaðar- og nýsköpunarráðherra að undirbúa stofnun nýsköpunar-, rannsókna- og þróunarsjóðs í þágu ferðaþjónustu í samvinnu við menningar- og viðskiptaráðherra. Ráðherra leggi frumvarp til laga um stofnun sjóðsins fyrir Alþingi fyrir árslok 2023.“

Það gæti farið að verða aðeins stuttur tími núna en þessi tímamörk eru eitthvað sem hægt er að endurskoða í meðförum þingsins. Með tillögunni fylgir greinargerð og ég ætla að stikla á nokkrum atriðum í henni og setja líka málið aðeins í samhengi við vinnu sem fer fram nú á vegum ráðherra málaflokksins.

Í greinargerðinni kemur fram að markmið tillögunnar er að koma á fót sjóði til eflingar ferðaþjónustu, sjóði sem væri hægt að nota til nýsköpunar, rannsókna og þróunar, og tryggja fjármagn til rannsókna, og hagnýtingar rannsókna, með nýsköpun og þróun. Eins og við vitum öll þá hefur ferðaþjónustan vaxið alveg ótrúlega hratt, sérstaklega síðasta áratuginn, og sem atvinnugrein hefur ferðaþjónustan skapað ný tækifæri, ný fyrirtæki og þúsundir starfa. En ítrekað er kallað eftir betri upplýsingum og gögnum um atvinnugreinina og sérstaklega eru mikil tækifæri til að draga saman þær upplýsingar sem þó eru til, nýta þær betur, vinna úr þeim og sjá hvar tækifærin liggja. Það þarf líka að skipuleggja söfnun á tölfræðiupplýsingum um greinina betur og sérstaklega er brýnt að auka úrvinnsluna eins og áður sagði. Við vitum að ferðaþjónustan byggir á nýtingu náttúrunnar og menningar í landinu en hefur líka, um leið og er verið að nýta þessar auðlindir, víðtæk samfélagsleg áhrif á efnahag og félagsgerð, menningu og umhverfi. Það er mjög mikilvægt að í þróun og uppbyggingu greinarinnar sé alltaf lögð til grundvallar sjálfbærni, þrjár stoðir sjálfbærni, sem sagt sú félagslega, umhverfislega og efnahagslega. Til þess að það takist þarf að afla frekari þekkingar um greinina. Þess vegna er nauðsynlegt að áframhaldandi þróun byggi á áreiðanlegum gögnum, rannsóknum og þekkingu. Við vitum það sem þjóð sem hefur í gegnum tíðina byggt allt sitt á auðlindanýtingu að nýting auðlinda krefst rannsókna og þekkingar.

Mig langar svo að víkja að því að þann 2. nóvember voru birt í samráðsgátt fyrstu drög að aðgerðaáætlun í ferðamálastefnu til 2030. Það er frá ráðuneytinu sem fer með ferðamál. Í þeim drögum fjallar einn kaflinn af sjö sérstaklega um rannsóknir og nýsköpun og undir þeim kafla eru tilteknar tíu aðgerðir og raunar tengjast nokkrar af aðgerðunum í hinum köflunum líka gagnaöflun, öflugum rannsóknum og nýsköpun. Þessi drög undirstrika kannski þörfina fyrir sjóð eins og lagt er til að stofna með þessari þingsályktunartillögu, sjóð til rannsókna, nýsköpunar og þróunar.

Mig langar að koma sérstaklega inn á þrjár aðgerðir sem eru til umsagnar í þessari tillögu að aðgerðaáætlun í ferðamálastefnu. Aðgerð C.2 gengur beinlínis út á að tryggja aukið fjármagn til rannsókna á sviði ferðaþjónustu. Lagt er upp með að miða skuli við að um 1% af virðisauka í greininni fari til gagnaöflunar og rannsókna. Þetta er einmitt eitt af því sem er mikilvægt að átta sig á, hversu miklu viljum við verja til þessarar gagnaöflunar en undirstrikar um leið mikilvægi þess að til þess kannski að auka innkomuna og virðisaukann af greininni er mikilvægt að halda áfram að afla gagna og rannsaka. Þarna kemur líka fram að miklu minna fé og lægra hlutfalli, hvort sem við mælum í krónutölu eða skoðum framlag til vergrar framleiðslu, er varið til gagnaöflunar og rannsókna í ferðaþjónustu en í öðrum grunnatvinnuvegum landsmanna. Þess vegna vantar upp á þekkinguna og skilninginn á umfangi og afleiðingum og áhrifum ferðaþjónustunnar.

Síðan langar mig að stoppa við aðgerð C.2.3, þar sem er í rauninni verið að fjalla um að það ætti að setja á laggirnar sérstaka markáætlun á sviði ferðamála sem er í rauninni alveg í takt við umfjöllun um verkefnið í greinargerðinni með tillögunni þar sem er verið að leggja til að Rannís yrði falin umsjón með þessum sjóði. Í aðgerðaáætluninni sem er í samráðsgátt er orðalagið einhvern veginn á þann veg að sett yrði á laggirnar sérstök markáætlun á vegum Rannís um rannsóknir á sviði ferðamála þar sem markmiðið væri að tryggja jákvæð hagræn og samfélagsleg áhrif ferðamennsku í sátt við náttúruna.

Svo langaði mig að nefna hérna aðeins að lokum C.3, um hvata til nýsköpunar í ferðaþjónustu. Þar er verið að hvetja til samstarfs um nýsköpun og leggja sérstaklega áherslu á hvata til lítilla og meðalstórra fyrirtækja til samstarfs við stofnanir sem sinna rannsóknum sem gagnast við nýsköpun innan greinarinnar og í afleiddum greinum. Þar væri m.a. sérstök áhersla á að vekja fyrirtæki í ferðaþjónustu til meðvitundar um möguleika á að sækja skattafslátt vegna rannsókna og þróunarkostnaðar og hvetja rannsóknastofnanir á sama hátt til að sækja peninga í gegnum slíkt samstarf.

En áður en ég færi mig aftur að tillögunni og greinargerðinni með henni þá vil ég hvetja þá sem áhuga hafa á ferðamálunum til að skila inn umsögn um þessi fyrstu drög. Þau eru unnin af starfshópi sem ferðamálaráðherra skipaði síðasta vor og svo er gert ráð fyrir að í framhaldi af því að umsagnir berist núna þá verði jafnframt haldnir opnir umræðu- og kynningarfundir um þessa vinnu í öllum landshlutum og síðan verði unnin tillaga til ráðherra sem við vonandi fáum til umfjöllunar í vetur líka. Eins og ég lít á þá styður þessi tillaga sem ég er hér að mæla fyrir við þessa vinnu og öfugt.

Mig langaði líka að vekja athygli á svari sem tengist þessari tillögu, svari við fyrirspurn sem ég lagði til fram til háskóla-, iðnaðar- og nýsköpunarráðherra í haust og fékk einmitt svar við í gær. Það varðar úthlutanir úr Tækniþróunarsjóði. Þar er annars vegar svarað spurningu um skiptingu úthlutana úr Tækniþróunarsjóði eftir atvinnugreinum. Þar kemur fram að ferðaþjónustan hefur fengið 37 úthlutanir af 1.217 yfir þetta tímabil, sem segir okkur auðvitað að það er mjög mikilvægt að bæta úr á þessum vettvangi, bæði leggja áherslu á rannsóknir og upplýsingaöflun og úrvinnslu en líka að hvetja þá sem starfa á þessum vettvangi til að sækja styrki eftir ýmsum leiðum. Markáætlun er góð en auðvitað þurfum við líka að nota aðra möguleika sem nú þegar eru til staðar. Svo er auðvitað fleira í þessu svari sem vekur athygli. Átta úthlutanir hafa farið til Austurlands af 1.217 yfir þetta tíu ára tímabil.

Ef ég færi mig þá að lokaumræðunni um tillöguna sjálfa þá er áhugavert að koma aðeins inn á það að auðvitað er verið að safna upplýsingum víða núna en það er mjög mikilvægt að það verði meiri heildarsýn þar. Mig langar að nefna nokkra af þessum stöðum þar sem upplýsingarnar eru dregnar saman. Ferðamálastofa annast t.d. talningar á ferðamönnum í Flugstöð Leifs Eiríkssonar og framkvæmir kannanir á ferðavenjum, gefur út bækling með ferðaþjónustunni í tölum þar sem hagstærðir eru teknar saman. Þetta er hægt að nálgast á vef Ferðamálastofu. Hagstofan gefur út ferðaþjónustureikninga en það kemur líka fram í gögnum að það þarf að tryggja meiri mannafla til að ná betur utan um þá útreikninga. Samtök ferðaþjónustunnar rekur svo mælaborð undir heitinu Ferðagögn á ferdagogn.saf.is. Þar er að finna ýmis gögn um umsvif ferðaþjónustunnar og hægt að leita í nærsamfélaginu, ég held að þetta sé mjög gagnlegt fyrir þá sem eru einmitt að þróa sína starfsemi um land allt. Svo er vefsíðan Mælaborð ferðaþjónustunnar þar sem ýmsar upplýsingar eru birtar með myndrænum hætti og hægt er að skoða líka eftir árum og landsvæðum. Rannsóknarmiðstöð ferðamála er svo starfrækt af Háskóla Íslands, Háskólanum á Akureyri, Háskólanum á Hólum, Samtökum ferðaþjónustunnar og Ferðamálastofu og hefur beinlínis það markmið að efla rannsóknir á sviði ferðamála en það hefur í rauninni skapað vanda að erfitt hefur verið að sækja fjármagn í þessar rannsóknir. Þó að samstarfið sé til staðar hefur fjármagn til rannsókna ekki verið til staðar og það er m.a. sá skortur sem er verið að bregðast við með þessari tillögu. Með því að hugsa þetta út frá t.d. virðisaukanum af greininni þá væri hægt að efla þessar rannsóknir í takt við eflingu greinarinnar.

Þá held ég að ég láti þessari umfjöllun lokið og legg áherslu á að það er mikilvægt að við stöndum okkur betur á þessu sviði. Ég vil að lokum leggja til að málinu verði vísað til atvinnuveganefndar og hvetja nefndina til þess að fara yfir þetta mál í samhengi við aðra umræðu um ferðaþjónustuna í vetur.

###

Virðulegi forseti. Framhaldsskólarnir hafa fjölþætt hlutverk í samfélaginu en fyrst og fremst er mikilvægt að þeir geti boðið öllum ungmennum þessa lands upp á fjölbreytt nám og stutt við farsæld þeirra. Skólarnir hafa líka býsna stórt hlutverk í símenntun eða fullorðinsfræðslu og þurfa að geta tekið á móti  fullorðnum námsmönnum, m.a. í kjölfar raunfærnimats.

Virðulegi forseti. Ég vil nota þetta tækifæri og vekja athygli á því að staða raunfærnimatsins er aðeins óljós núna og þar er úrbóta þörf. Megináskorunin sem við stöndum frammi fyrir núna í framhaldsskólakerfinu er langþráð; loksins hefur tekist að auka eftirspurnina eftir iðn- og starfsnámi. Frábærar fréttir, en þær þýða líka að ýmislegt þarf að hugsa upp á nýtt. Sumt er einfalt, eins og að beina námsmönnum á milli skóla þegar námshópur á einum stað er orðinn fullur en pláss er annars staðar, en annað kallar á meiri yfirlegu.

Það þarf ekki bara að mæta breyttri eftirspurn eftir námi. Það þarf líka að mæta fjölbreyttari hópi þar sem nú fara ungmenni nær undantekningarlaust í framhaldsskóla. Og þá þarf líka að mæta fleiri tvítyngdum nemendum sem eru á öllum stigum í íslenskufærni, sumir fæddir hér á landi en aðrir nýkomnir til landsins.

Við þurfum að fara í breytingar en mikilvægt er að skólasamfélögin um allt land fái tækifæri til að móta sýn og ólíkar útfærslur í samræmi við aðstæður og ólíkar þarfir nemenda. Á sama tíma þarf að horfa á stóru myndina og markmið um menntastefnu.

Við þurfum framhaldsskólakerfi sem getur tekið á móti fleiri verk- og iðnnemum, býður fjölbreytt og gott bóknám, mætir innflytjendum þar sem þeir eru staddir og tekur á móti þeim sem þurfa  starfsbrautarúrræði án vandræðagangs. Það á að vera keppikefli að gera úrræði félagsþjónustu og Vinnumálastofnunar fyrir ungt fólk á framhaldsskólaaldri óþörf.  Við þurfum að geta mætt öllum  á þessum aldri innan framhaldsskólakerfisins, gæti fjármagn fylgt einstaklingunum til 18 ára aldurs.

###

Virðulegi forseti. Ég vil þakka fyrir þessa umræðu um mikilvægt mál. Það er mjög mikilvægt að verið sé að huga að störfum án staðsetningar en ég vil nota þetta tækifæri til að koma inn á störf með staðsetningu. Kannski er fyrsta verkefnið sem við ættum að fara í þegar verið er að huga að því að dreifa störfum enn frekar um landið að greina það hvaða störf þurfa að vera með staðsetningu. Gott dæmi um það er einmitt umrætt starf á Þórshöfn sem hv. fyrirspyrjandi spurði hér um. Þar þarf hlutastarf fyrir sýslumannsembættið en þá er einmitt upplagt að nota tækifærið og færa jafnframt óstaðbundin verkefni, því að það er ekki endilega víst að staðbundna starfið krefjist 100% vinnuframlags.

###

Virðulegi forseti. Ég þakka hv. þm. Diljá Mist Einarsdóttur fyrir svarið og get verið mjög sammála henni að mörgu leyti. Ég held kannski að við höfum öll, bæði hér á þingi og stjórnmálahreyfingarnar, aðeins sofnað á verðinum í forvarnamálum og þess vegna er ég að spyrja sérstaklega út í stefnu flokksins. Ég sjálf tel að minn flokkur þurfi að skerpa sína sýn og ég held að við þurfum öll að skerpa okkar sýn þó að hún hafi kannski verið misskörp fram að þessu. Ég sjálf hef samkvæmt beiðni í alþjóðastarfi flutt fyrirlestur um íslenska forvarnamódelið sem ég þekki vel, bæði sem foreldri á þeim tíma sem var verið að innleiða það, sem kennari og skólastjóri. Það er auðvitað bara mjög gott verkfæri. Við þurfum kannski að uppfæra eitthvað, sem ég er samt ekki viss um því að í rauninni eru þetta þrjú atriði; þetta snýst um samveru foreldra, þetta snýst um virkni og það að vera sammála um það að því eldri sem ungmenni eru þegar þau prófa fyrst einhver efni sem hægt er að vera háður því betra eða því minni hætta skapast. Þetta eru þrjú mjög mikilvæg atriði sem ég held að við getum öll verið sammála um hvar í samfélaginu sem við erum. Svo eru leiðirnar fræðsla, það er takmarkað aðgengi og það er minni sýnileiki sem hefur skilað okkur árangri, sem þarf að fylgja þessu forvarnamódeli. Þannig að ég vil aðeins spyrja hv. þingmann út í þetta með sýnileikann og aðgengið og sýn hennar á það hvernig það styður við svo virka vinnu með ungmennum.

###

Virðulegi forseti. Ég vil þakka hv. þm. Diljá Mist Einarsdóttur fyrir framsöguna og fyrir frumkvæði og forystu í því að flytja þessa tillögu ásamt fleiri þingmönnum. Ég held að þetta sé mikilvægt mál. En ég velti fyrir mér, eins og þingmaðurinn raunar kom inn á, hvort við þurfum ekki að taka heildstætt utan um þessi mál sem tengjast vímuefnanotkun, tóbaks- og áfengisnotkun og notkun annarra vímuefna, annarra efna sem fólk ánetjast. Mig langar að spyrja hv. þingmann annars vegar um hennar skoðun á því hvort við séum að vinna nógu markvisst í forvarnamálum og hins vegar út í stefnu Sjálfstæðisflokksins í forvarnamálum.

###

Virðulegi forseti. Árið 2021 kom út skýrsla starfshóps sem Ingibjörg Isaksen, núverandi formaður þingflokks Framsóknar, leiddi. Þessi skýrsla var um lífskjör og aðbúnað eldra fólks og er skemmst frá því að segja að 14 af 18 tillögum sem þar voru settar fram eru komnar vel á veg í vinnslu. Hluti af þeim er einmitt í þróun í gegnum verkefnið Gott að eldast sem hér hefur verið nefnt en það verkefni er lykill að framþróun í þjónustu við aldraða enda eitt af forgangsverkefnum ríkisstjórnarinnar, leitt af félagsmálaráðuneyti og heilbrigðisráðuneyti í samvinnu við fjölmarga í samfélaginu. Gott að eldast er verkefni þjóðarinnar og jafnframt heiti á aðgerðaáætlun fyrir árin 2023–2027 um heildarendurskoðun á þjónustu við eldra fólk sem samþykkt var á Alþingi síðastliðið vor. Framkvæmdin felst í þróunarverkefnum til að samþætta betur félags- og heilbrigðisþjónustu fyrir eldra fólk og stuðla þannig að auknu heilbrigði og lífsgæðum. Sem dæmi um þróunarverkefni sem því tengjast má nefna verkefni tengd lið A.1., um samþættingu félags- og heilbrigðisþjónustu í heimahúsum. Í sumar var auglýst eftir þátttakendum þar sem bæði sveitarfélögunum og heilbrigðisstofnunum bauðst að taka þátt. Tæplega 20 umsóknir bárust um þátttöku en skilyrði fyrir henni voru að stofnun sem rekur heimahjúkrun og sveitarfélög sem reka stuðningsþjónustu væru sammála um að einn aðili ræki samþætta þjónustu, samþætta heimaþjónustu á tilteknu svæði. Nú hafa sex svæði verið valin til þátttöku í þessu verkefni, þar á meðal eru Dalvíkurbyggð, Fjarðabyggð, Múlaþing og Mosfellsbær. Við þurfum að tryggja að samfélagið ráði við að þjónusta fjölbreyttan og stækkandi hóp eldra fólks á hverjum tíma og verkefnið Gott að eldast er upphafið að nýju verklagi í þeirri þjónustu.

###

Virðulegi forseti. Ég vil byrja á því að þakka þessa umræðu sem er mikilvæg og hefur tengsl við margt það sem við gerum hér á Alþingi. Fyrir skemmstu ræddum við hér skýrslu forsætisráðherra til Alþingis um fátækt á Íslandi og kostnað samfélagsins vegna hennar. Þar komu fram þau jákvæðu tíðindi að hlutfall fólks 67 ára og eldra sem var undir lágtekjumörkum hvert ár frá 2000–2020 hefur farið úr tæpum 20% niður í um 6%. Öldruðu fólki í tekjulægsta hópnum hefur því fækkað hlutfallslega á síðustu 20 árum þannig að við erum á réttri leið. Það er líka bent á að til að bæta hag eldra fólks er betra að fara í gegnum almannatryggingakerfið en millifærslukerfin sem nýtast aftur betur fjölskyldufólki, barnafólki.

Nýlegar breytingar á almannatryggingakerfinu eiga væntanlega þátt í betri stöðu eldra fólks ásamt auknum tekjum úr lífeyriskerfinu. Meðal breytinga sem gerðar hafa verið á undanförnum árum er að 2020 voru sett lög um félagslegan viðbótarstuðning til að tryggja framfærslu þess eldra fólks sem hafði takmörkuð réttindi hjá almannatryggingum, oft vegna langrar búsetu erlendis. Þessi stuðningur mætir þeim sem hafa búið við lökustu kjörin. Þá var stuðningur í gegnum húsaleigubætur hækkaður um 25% um síðustu áramót. Kominn er rammasamningur ríkis og sveitarfélaga um aukið framboð á íbúðum á viðráðanlegu verði og búið er að tvöfalda frítekjumark atvinnutekna. Þrátt fyrir þetta þurfum við stöðugt að vera á vaktinni, greina og meta til að tryggja áframhaldandi markvissar aðgerðir til að koma öllum upp fyrir fátæktarmörkin, svo sem með aðgerðum í gegnum almannatryggingakerfið og í húsnæðismálum eins og að framan er nefnt.

Í seinni ræðu ætla ég að koma að samvinnuverkefninu Gott að eldast.

###

Virðulegi forseti. Í gær upplifðum við sögulegan viðburð í íslensku samfélagi, kvennaverkfallið á Íslandi árið 2023, daginn sem konur og kvár um land allt fóru í verkfall og allt að 100.000 mættu á Arnarhól. Þvílík orka, þvílík stemning. Til hamingju öll.

En hvað svo? Hvernig ætlum við að láta kraft gærdagsins brjóta blað í vinnunni að jafnrétti? Verkefnin sem standa upp úr eftir gærdaginn snúast um að halda áfram að breyta menningu, útrýma launamun kynjanna og kynbundnu ofbeldi, dreifa þriðju vaktinni og bæta stöðu kvenna af erlendum uppruna í íslensku samfélagi.

Á Íslandi höfum við góða sögu að segja af kerfisbreytingum sem hafa valdið straumhvörfum í jafnréttismálum, eins og tilkoma og þróun fæðingarorlofs og leikskóli fyrir alla. Við í Framsókn höfum þar lagt lóð á vogarskálarnar og við viljum halda áfram. Varaformaður Framsóknar, Lilja Dögg Alfreðsdóttir, benti í gær á mikilvæg skrif nýjasta Nóbelsverðlaunahafans í hagfræði sem fæst einmitt við rannsóknir á launamun til að efla skilning á stöðu kvenna á vinnumarkaði. Þangað má sækja þekkingu.

Á síðasta jafnréttisþingi komu fram sláandi upplýsingar um stöðu kvenna af erlendum uppruna á íslenskum vinnumarkaði svo sem að 76% kvenna af erlendum uppruna sem hafa lokið háskólanámi eru ekki í störfum í samræmi við menntun og að takmarkað aðgengi að íslenskukennslu, skortur á íslensku tengslaneti og fordómar í samfélaginu skapa hindranir. Stjórnvöld geta auðveldlega aukið aðgengi að íslenskukennslu og skýrt verkferla við mat á menntun en breyting á menningu er okkar allra.

Takk öll sem tókuð þátt í deginum með einum eða öðrum hætti. Jafnrétti er allra hagur.

###

Virðulegi forseti. Þingmannanefnd um norðurskautsmál fundaði á Egilsstöðum í gær. Þann fund sóttu rúmlega 20 manns, þingmenn og starfsmenn þjóðþinga frá Norðurlöndunum, Kanada og Bandaríkjunum. Þá sitja fulltrúar Vestnorræna ráðsins og Norðurlandaráðs fundina. Margir þátttakendur á þessum fundi munu í framhaldinu taka þátt í Hringborði norðurslóða. Áherslurnar í  samstarfi þingmannanna snúast nú sem áður um þrjár stoðir sjálfbærni: Í fyrsta lagi þróun mannlífs á norðurslóðum og þar með málefni frumbyggja og velferð í samfélögunum, loftslagsbreytingar og sambúð manns og náttúru og loks sjálfbæra efnahagsþróun.

Áhrif loftslagsbreytinga blasa nú við í öllum þessum löndum, hvort sem er með tíðari krapaflóðum á Austfjörðum eða gróðureldum í Norður-Ameríku. Á fundinum kynnti Morten Høglund formennskuáætlun Noregs í Norðurskautsráðinu og átti virkt samtal við nefndarmenn í gegnum fjarfundabúnað um samstarfið í  víðu samhengi. Starfsmenn þeirra vinnuhópa Norðurskautsráðsins sem hafa starfsstöð á Akureyri kynntu vinnuna sem fram fer á þeirra vegum. Annars vegar er vinnuhópurinn sem hefur skammstöfunina CAFF, sem fjallar um viðhald líffræðilegs fjölbreytileika, bæði flóru og fánu, og hins vegar hópurinn PAME, sem fæst við umhverfisvernd og sjálfbæra nýtingu í hafinu.

Á þessum fundum ræða þingmenn leiðir til að ná árangri í baráttu fyrir sameiginlegum hagsmunum íbúa við norðurskautið og kynna sér samfélögin þar sem fundað er hverju sinni, enda alltaf hægt að læra hvert af öðru. Í því skyni fengu gesti kynningu á orkumálum á Austurlandi, heimsóttu Fljótsdalsstöð og hitaveitu Múlaþings auk þess að fá innsýn í sjávarútveg og ýmsa uppbyggingu á ferðaþjónustu. Samtal milli þjóða hefur aldrei verið mikilvægara í því ástandi sem nú ríkir í heiminum.

###

Virðulegi forseti. Ég þakka hv. þm. Guðmundi Inga Kristinssyni andsvarið. Tómstundir eru mjög mikilvægar og þátttaka barna í tómstundum er mjög mikilvæg og við þurfum að tryggja að það geti öll börn tekið þátt í tómstundum. Vandinn núna er í einhverjum tilfellum fjárhagslegur en ekki öllum. Hluti af vandanum er að við þurfum að kynna betur margt af því sem er í boði. Það er mjög margt sem við þurfum að huga að, það er kannski það sem ég er að segja, en það er mjög mikilvægt að tryggja að öll börn eigi þess kost að taka þátt í tómstundum. Ég hef ekkert eina lausn. Tómstundir eins og starfsemi íþróttafélaga, leikfélaga og margs þess sem börnin okkar stunda er borið uppi af sjálfboðaliðum meðan annað, eins og félagsstarf á vegum skóla og félagsmiðstöðva, er kostað af sveitarfélögunum. Þannig að við höfum þarna mjög fjölþætt verkefni. Svo er það tónlistarnám og ýmislegt fleira. En markmið okkar hlýtur að vera það að öll börn geti tekið þátt í tómstundum. Ég held að við gætum þurft að fara ólíkar leiðir. Sumir þessir styrkir, eins og þeir sem ég var að tala um núna, eru ekki beinlínis til einstaklinganna, þeir eru til félagasamtaka svo að félagasamtökin geti boðið öllum þjónustu. Það er kannski oft leiðin sem er heppilegra að fara heldur en að vera að binda það við einstaklinga.

###

Virðulegur forseti. Ég þakka hv. þm. Guðmundi Inga Kristinssyni andsvarið. Að sjálfsögðu eigum við að útrýma fátækt. Ég kann að hafa mismælt mig vegna þess að ég er á nokkrum stöðum að segja „að útrýma fátækt og draga úr áhrifum fátæktar“, því að við þurfum á sama tíma að draga úr áhrifum fátæktar og áhrifum fátæktar á börn. En að sjálfsögðu eigum við útrýma fátækt. Það er auðvitað markmið okkar allra. Þannig að ef ég hef sagt þetta þá bara biðst ég afsökunar á því að hafa orðað það svona.

Síðan spurði þingmaðurinn um farsældarlögin. Það er verið að innleiða þau. Það er búið að taka skref og það er verið að innleiða þau.

Varðandi greiningarnar var samhengið þar að við erum auðvitað komin með ákveðnar niðurstöður en það er líka dregið fram í skýrslunni að það er sérstök óvissa uppi varðandi t.d. yngsta aldurshópinn, sem sagt hver hans staða er og hverjar ástæðurnar eru. Af því að námslánin telja ekki inn í þá hefur það áhrif. Ég dró fram verkefni þar sem verið er að greina sérstaklega hóp óvirkra ungmenna. Hann þarf að greina. Svo var aftur vísað sérstaklega til innflytjenda og ég dró það líka fram að mér finnst mikilvægt að við aðskiljum í greiningunum hópinn sem er hér, fjölskyldur sem eru sestar að hér með börn og hópinn sem er á ferðinni, af því að ég held að það skipti mjög miklu máli. Greiningu lýkur aldrei því að þó að við náum að útrýma fátækt fer verkefnið ekkert frá okkur. Það er viðvarandi. Það er alltaf viðvarandi verkefni í öllum samfélögum að vinna að jafnrétti og jöfnuði. Það fer aldrei frá okkur, við klárum aldrei verkefnin en vonandi náum við þeim árangri að verkefnið sé bara að viðhalda árangri sem við náum. Verkefnið fer samt ekki frá okkur. Þetta er viðvarandi verkefni.

###

Fátækt og áætlaður samfélagslegur kostnaðurVirðulegi forseti. Hér ræðum við munnlega skýrslu forsætisráðherra um fátækt og samfélagslegan kostnað. Umræðan byggist á skýrslunni sem dreift var á Alþingi í byrjun júní. Tilefni skýrslunnar var beiðni hv. þm. Halldóru Mogensen og fleiri til forsætisráðherra sem samþykkt var hér á þingi síðasta haust.

Ég vil þakka hv. þingmanni frumkvæðið og hæstv. forsætisráðherra fyrir að hefja umræðuna hér í dag. Upplýsingarnar sem hér eru dregnar saman eru mikilvæg greining á stöðunni og í framhaldinu verðum við að halda áfram með ýmis verkefni sem draga úr fátækt og auka jöfnuð og vinna að frekari úrbótum. Þegar árangur næst hefur það jákvæð áhrif á samfélagið í heild.

Margir mikilvægir punktar úr skýrslunni hafa nú þegar komið fram í umræðunni, eins og að fátækt er staðreynd á Íslandi þó að staðan sé góð miðað við samanburðarlönd. Dregið hefur úr fátækt á Íslandi síðustu 20 ár og staða aldraðra er betri en fyrir 20 árum. Börnum sem búa við fátækt fækkar líka hlutfallslega. Hins vegar eru einstæðir foreldrar, öryrkjar og innflytjendur þeir hópar sem standa nú sem fyrr verst þegar kemur að fátæktarmælingu og eru líklegastir til þess að vera útsettir fyrir fátækt. Vinna þarf sérhæfðari greiningu á hverjum hópi fyrir sig til að lyfta þessum hópum upp fyrir lágtekjumörk. Þá er bent á ýmsa þætti sem valda óvissu um niðurstöðurnar. Ég fagna sérstaklega orðum hæstv. forsætisráðherra um áframhaldandi greiningu og vinnu.

Virðulegi forseti. Ég ætla einkum að nálgast þessa umræðu hér í dag út frá stöðu barna, eins og raunar fleiri hafa komið inn á, m.a. hv. þm. Bryndís Haraldsdóttir. Í skýrslunni kemur fram að tilfærslukerfi nái einna best til barnafjölskyldna og séu þannig tæki sem geti nýst til að bæta hag þeirra. Til að bæta hag eldra fólks væri betra að fara í gegnum almannatryggingakerfið, eins og raunar hefur verið gert, sérstaklega gagnvart tekjulægsta hópnum. Það á væntanlega þátt í betri stöðu eldra fólks, ásamt auðvitað auknum tekjum úr lífeyriskerfinu.

Bent er á að hvorug þessara leiða nýtist innflytjendum. Ég vil þó draga fram að millifærslukerfin nýtast einmitt innflytjendum með börn. Ég hef lengi verið þeirrar skoðunar að í vinnu með innflytjendum eigum við að setja miklu meiri fókus á innflytjendur með börn og auk þess að horfa á ungmenni af fyrstu og annarri kynslóð. Í skýrslunni er einmitt dregið fram að við stefnumótun til að útrýma fátækt er mikilvægt að taka tillit til veltu innflytjenda. Innflytjendur sem stoppa stutt eru líklegri til að mælast undir lágtekjumörkum og geta haft áhrif á heildarniðurstöðuna. Varðandi þann hóp þarf fyrst og fremst að tryggja að reglur vinnumarkaðarins haldi.

Að öðru leyti tel ég að við ættum að einbeita okkur að fjölskyldum innflytjenda með börn. Það fólk er oftast komið til að vera og við þurfum að tryggja börnunum jöfn tækifæri á við aðra í íslensku samfélagi. Eins og fram kemur í skýrslunni getur fátækt í æsku haft langvarandi áhrif á lífið á fullorðinsárum og auðvitað er þetta líka sá hópur sem hefur minnsta stuðningsnetið og minnsta baklandið. Það skiptir miklu máli fyrir einstaklingana að hafa bakland. Flestir innflytjendur hafa minna bakland hér á landi en þau sem hafa átt hér rætur í margar kynslóðir. Það þarf að skapa fjölskyldum tækifæri til að læra íslensku, til að læra á íslenskt samfélag og mynda tengsl. Munum að foreldrar með börn komast ekki á íslenskunámskeið eftir 8–12 tíma vinnudag. Við verðum þess vegna að nálgast þann hóp með öðrum hætti en farandverkahópinn.

Alla vinnu gegn fátækt barna verður að tengja við aðra þjónustu sem samfélagið veitir börnum og foreldrum. Ég bind miklar vonir við þá vinnu sem nú stendur yfir við umbætur í málefnum barna með innleiðingu farsældarlaganna undir forystu mennta- og barnamálaráðherra og alla þá vinnu sem henni tengist. Þar er áhersla á að tryggja jafnt aðgengi að allri þjónustu sem veitt er á vegum ríkis og sveitarfélaga til að tryggja farsæld og að fjölskyldum sé veitt heildstæð þjónusta. Menntakerfið og heilbrigðiskerfið, sem snerta öll börn, eiga að vinna vel saman ásamt félagsþjónustu, löggæslu, þjónustu við fatlaða og fleiri. Í þeirri vinnu er líka lögð áhersla á að öll börn og foreldrar eigi aðgang að tengilið sem getur aðstoðað þau við að fá viðeigandi þjónustu án hindrana. Það getur einmitt verið lykillinn að jöfnuði og jöfnu aðgengi að nauðsynlegri þjónustu.

Það er líka margt annað að gerast í menntakerfinu. Nú er í gangi sérstakt áhersluverkefni varðandi umbætur í málefnum barna af erlendum uppruna, en starfshópur í mennta- og barnamálaráðuneyti leiðir þá vinnu. Sú vinna tengist aftur innleiðingu á farsældinni og breytingu á skólaþjónustu sem er fram undan til að styðja m.a. það að hópum í viðkvæmri stöðu verði mætt betur. Menntakerfið hefur verið og á að vera sá staður þar sem tækifæri barna eru jöfnuð, óháð efnahag og bakgrunni. Sú sýn hefur alla tíð verið hjartað í menntastefnu Framsóknar.

Mig langar líka að koma inn á nýtt samstarfs- og tilraunaverkefni heilbrigðisráðherra og félags- og vinnumarkaðsráðherra varðandi aukna samþættingu endurhæfingarþjónustu milli ráðuneyta. Þetta er verkefni sem á að mæta ungmennum sem finna sig ekki í skólakerfinu eftir grunnskóla og komast ekki inn á vinnumarkaðinn. Þetta er hópurinn sem hefur verið nefndur hér í dag og er kallaður NEET-hópurinn. Það er ungt fólk sem ekki er í vinnu, virkni eða námi og þarf sérhæfða og einstaklingsmiðaða þjónustu til að efla virkni og starfsgetu. Þetta er fólk sem fellur klárlega undir tekjumörk ef það festist á þessum stað, og er það örugglega hluti af skýringunni á þeim hópi ungmenna sem hefur litlar tekjur.

En munum það samt að mikill meiri hluti ungs fólks er í skóla eða vinnu hluta úr ári og sinnir auk þess fjölbreyttu tómstundastarfi. Þó er ákveðinn hópur sem einhverra hluta vegna hefur lítil tækifæri til virkni. Fyrir því geta verið margvíslegar ástæður líkt og áföll, langtíma- eða skammtímaveikindi, taugaraskanir, flutningar milli samfélaga, fátækt eða eitthvað allt annað. Þessi hópur hefur yfirleitt verið lítill hér á landi, og er lítill hér á landi, í samanburði við önnur lönd en skiptir samt mjög miklu máli. Við verðum að sinna þessum hópi vel.

Það er þess vegna mikið fagnaðarefni að á dögunum var undirritaður samningur sem tryggir þjónustu fyrir 80 einstaklinga sem falla undir þennan hóp. Það er þríhliða samningur um samvinnu milli Sjúkratrygginga Íslands, VIRK og Janusar – endurhæfingar. Þetta er þjónusta fyrir fólk á aldrinum 18–30 ára með flókinn og fjölþættan vanda og er tilraunaverkefni til tveggja ára. Árlegt fjármagn til þjónustunnar er um 330 millj. kr. Janus – endurhæfing veitir þjónustuna alla virka daga. Verkefnið er í samræmi við aðgerðaáætlun í heilbrigðismálum um að efla gagnreynd starfsendurhæfingarúrræði. Endurhæfingarráð hefur leitt undirbúning. Þátttakendur eru m.a. geðheilsuteymi Heilsugæslu höfuðborgarsvæðisins, meðferðareining lyndisraskana á Landspítala og VIRK. Þá er verkefnið auðvitað mikilvægt í tengslum við breytingu á örorku- og endurhæfingarlífeyriskerfinu, en við höfum nýlega samþykkt breytingar hér á þingi og fleiri breytingar hafa verið boðaðar. Það gengur út á að styðja ungt fólk til atvinnu með sérhæfðum stuðningi. Í mennta- og barnamálaráðuneyti er líka verið að skoða þarfir annarra í þessum hópi, sem kallaður er NEET-hópurinn. Það er ekki ólíklegt að út úr þeirri vinnu komi fleiri sérsniðin verkefni, og er mjög mikilvægt að það geri það, þannig að ungmenni festist ekki í fátæktargildru.

Hér hefur líka verið rætt um tómstundir og mikilvægi tómstundaiðkunar. Mig langaði því að draga fram og benda á að á vef mennta- og barnamálaráðuneytis er nú auglýst eftir umsóknum um styrki frá íslenskum félagasamtökum til verkefna sem varða farsæld og samfélagslega virkni. Það getur verið menntun, frístundir, íþróttir og vernd og réttindi barna. Verkefnin snúa að forvörnum og fyrirbyggjandi aðgerðum og þjónustu sem miðast sérstaklega að börnum í viðkvæmri stöðu. Þetta er verkefni sem hefur verið að þróast síðustu ár og ég tel afskaplega mikilvægt til að mæta hópunum sem einhverra hluta vegna eru í viðkvæmri stöðu. Við þurfum ekki bara að koma gagnlegum og áhugaverðum verkefnum á fót. Við þurfum að tryggja að þau nái til þeirra barna sem þurfa á þeim að halda. Til þess eiga þessir styrkir að nýtast. Auðvitað þarf fjölþætta vinnu til að draga úr fátækt en mín bjargfasta skoðun er að markviss vinna með börnum og ungmennum með það að markmiði að auka jöfnuð geti beinlínis dregið úr fátækt til lengri tíma, og auk þess dregið úr áhrifum fátæktar á börn og ungmenni í samtímanum. Þess vegna hef ég hér fókus á börn og fjölskyldur þótt auðvitað hefði verið hægt að koma inn á margt fleira sem er verið að gera og hefur verið unnið upp á síðkastið. Þar má nefna alla vinnu innviðaráðherra í húsnæðismálum, bætt regluverk utan um leigumarkað, hlutdeildarlán og fleira, eða vinnu heilbrigðisráðherra, bæði þess sem nú situr og þess sem sat á undan, við að draga úr þátttöku einstaklinga í heilbrigðiskostnaði með lægri komugjöldum, með langtímasamningum við sérgreinalækna og hækkun á styrkjum til tannréttinga barna. Þarna eru fleiri umbætur í pípunum.

Hér hefur auðvitað verið komið inn á ýmis önnur mikilvæg mál eins og fæðingarorlof, aðgengi að leikskóla og skólamáltíðir. Þá langar mig sérstaklega að draga fram að ég er stolt af mínu sveitarfélagi, Fjarðabyggð. Þar eru skólamáltíðir fríar. Það skiptir miklu máli. Ég veit sem fyrrverandi skólastjóri að það er meira en að segja það, hvort sem er fyrir starfsmenn skóla að ætla að velja úr börnin sem þyrftu sérstaklega að fá fríar skólamáltíðir, eða fyrir foreldra sem þyrftu á slíkum stuðningi að halda að stíga skrefið og sækja um það. Þess vegna er þetta eitt af ódýrari jöfnunartækjunum sem við gætum notað, fríar skólamáltíðir.

Þá læt ég þessari umfjöllun lokið að sinni þó að vissulega væri lengi hægt að halda áfram að ræða þessi mál.

###

Virðulegi forseti. Hér ræðum við samgönguáætlun fyrir árin 2024–2038 ásamt fimm ára aðgerðaáætlun fyrir árin 2024–2028. Nú er þessi áætlun lögð fram í einu skjali. Þar er stefnan í samgöngumálum sett og helstu markmið sem vinna skal að. Áætlunin tekur mið af annarri stefnumörkun stjórnvalda, svo sem byggðaáætlun og fjarskiptaáætlun, og í henni er fjallað um fjáröflun til samgöngumála, en eins og ég hef ítrekað sagt úr þessum ræðustól hafa samgöngur áhrif á alla. Þær eru stærsta byggðamálið en jafnframt heilbrigðismál, menntamál, velferðarmál, atvinnumál, umhverfismál og menningarmál. Skipulag og uppbygging samgangna ræður mjög miklu um samfélagsþróun, bæði til lengri og skemmri tíma. Hér þarf því að vanda til verka. Grundvöllur sjálfbærra byggða og sveitarfélaga um land allt eru öflugar og tryggar samgöngur innan og milli sveitarfélaga.

Hér næ ég aðeins að koma inn á örfá atriði en í samgöngumálum er oft stutt á milli gleði og vonbrigða eins og hér hefur ítrekað komið fram í dag. Í þeirri áætlun sem hér er lögð fyrir þingið eru stigin mörg mjög mikilvæg skref en vissulega markast næstu ár af því efnahagsástandi sem við glímum nú við og því er farið hægar í nýjar vegaframkvæmdir en ég hefði kosið við bestu aðstæður. Það er samt alltaf gleðiefni að sjá verkefnin sem eru í vinnslu og áfangana sem hafa náðst síðan við ræddum samgönguáætlun síðast hér í salnum.

Mig langar að nefna nokkur verkefni úr síðustu áætlun sem komin eru til framkvæmda, t.d. veg til Borgarfjarðar eystri, en með því hefur síðasti þéttbýliskjarni landsins fengið vegtengingu með bundnu slitlagi. Það sér fyrir endann á framkvæmdum við flugstöð og flughlað á Akureyri. Nýtt slitlag er komið á Egilsstaðaflugvöll. Tengivegafé hefur nýst til að ljúka við lagningu bundins slitlags á Upphéraðsvegi þannig að nú er hægt að keyra hringinn frá Egilsstöðum um Löginn á bundnu slitlagi. Þá eru framkvæmdir við stofnvegi úr höfuðborginni í gangi, margt hefur gerst á Vestfjörðum og einbreiðum brúm á hringveginum fækkar jafnt og þétt.

Það eru mér samt líka ákveðin vonbrigði að sum þeirra verkefna sem áttu að vera hafin samkvæmt áætlunum og uppfærðum áætlunum sem hér voru samþykktar munu dragast enn um sinn. Við höldum samt áfram jafnt og þétt, en vissulega erum við ekki að verða uppiskroppa með verkefni í vegamálum og verðum það raunar mjög seint á Íslandi.

Eins og fram hefur komið í umræðunni hér í dag fjallar samgönguáætlun um margt annað en lagningu vega, hún fjallar um flug, hafnir, höfuðborgasáttmálann, jarðgöng, reiðvegi, hjólastíga, loftslagsmál, viðhald eigna, sjóvarnir, vegþjónustu og fleira og fleira. Ég ætla sérstaklega að geta þess hvað ég er ánægð með varaflugvallargjaldið og hvað það mun breyta miklu um uppbyggingu flugvallanna og vil draga það fram að þess er sérstaklega getið að festa eigi loftbrúna í sessi sem er að nýtast íbúum landsbyggðarinnar mjög vel og vil ég leggja áherslu á að hún verði ekki aðeins fest í sessi heldur líka þróuð áfram.

Virðulegi forseti. Nú ætla ég að venda mínu kvæði í kross og beina sjónum að áskorunum í samgöngumálum á Austurlandi til að draga fram að það þarf að halda jafnt og þétt áfram framkvæmdum þar eins og í öðrum landshlutum. Til að Austurland blómstri enn frekar þarf góðar samgöngur og til að sameiningar sveitarfélaga skili þeim ávinningi sem stefnt er að þarf miklu betri samgöngur en í dag. Í nýsamþykktu svæðisskipulagi Austurlands 2022–2044 er dregin saman og sett fram sameiginleg stefna sveitarfélaganna í landshlutanum um framtíðarsýnina. Það er mikilvægt verkfæri við forgangsröðun samgönguframkvæmda þótt forgangsröðunin verði seint hafin yfir allan vafa. Bráðnauðsynleg samgönguverkefni á Austurlandi eru mörg dýr en þar verða líka til mikil verðmæti fyrir þjóðarbúið og þau geta orðið enn meiri.

Fyrst vil ég nefna Austfjarðagöng. Í samgönguáætlun, sem samþykkt var með öllum greiddum atkvæðum 12. júní 2020, var samþykkt að fara í þessi göng og í nefndaráliti með þeirri samgönguáætlun segir, með leyfi forseta:

„Meiri hlutinn leggur áherslu á að jarðgangagerð á Austurlandi skilar ekki fullum ávinningi nema verkefnið verði unnið sem samfelld heild sem skilar hringtengingu vega í landshlutanum. Því þarf seinni áfanginn, göng milli Seyðisfjarðar og Norðfjarðar, að fylgja í kjölfar Fjarðarheiðarganga. Raunar gæti vinna við göngin milli Seyðisfjarðar og Norðfjarðar hafist áður en vinnu við Fjarðarheiðargöng er að fullu lokið. Meiri hlutinn leggur því áherslu á að rannsóknum og undirbúningi við hringtenginguna ljúki sem fyrst svo að hægt verði að hefja framkvæmdir um leið og fjármagn er fyrir hendi.“

Það voru því vonbrigði að nú er ekki lagt upp með verkefnið sem eina heild. Ekki síst eru það vonbrigði í ljósi veðursins sem gekk yfir í lok mars á þessu ári og í rauninni greiningar í skýrslu [Rannsóknarmiðstöðvar] Háskólans á Akureyri þar sem kom viðauki út við þá skýrslu snemma á þessu ári þar sem farið var yfir ábata af þessum göngum ásamt öðrum. En það sem er fyrst og fremst mikilvægt núna er að það takist að fara hratt í að hefja vinnu við jarðgangaáætlunina og það verði sem fyrst hafist handa við Fjarðarheiðargöng því að dragist upphaf framkvæmda þar tefjast ekki aðeins aðrar framkvæmdir á Austurlandi heldur allar jarðgangaframkvæmdir í landinu.

Þá er það Suðurfjarðarvegur. Vegurinn milli Reyðarfjarðar og Breiðdalsvíkur er með hættulegustu köflum á hringveginum. Þar eru langir kaflar sem ekki uppfylla öryggisstaðla, sérstaklega í sunnanverðum Fáskrúðsfirði og í fjarðarbotnum þar sem jafnframt eru fjórar einbreiðar brýr, allar með óviðunandi burðarþol, sem skapa margþættar hindranir fyrir atvinnulífið á svæðinu. Ég fagna því sérstaklega að nú er fyrsti hlutinn, vegurinn um Reyðarfjarðarbotn, kominn inn á fyrsta tímabil áætlunar. Þar er mikil krafa um að byrja sem fyrst og mikilvægt að í framhaldinu verði hver kaflinn tekinn fyrir af öðrum.

Vegur um Öxi hefur verið á dagskrá lengi. Farið var í vinnu við undirbúning á árunum 2007 og 2008 en verkinu var svo frestað 2009 vegna efnahagshruns. Þegar verkið kom aftur inn á áætlun var orðin tíu ára seinkun og nú stefnir í að það verði 20 ára seinkun. Vegurinn eins og hann er uppfyllir ekki öryggisstaðla og því er ekki talið forsvaranlegt að halda honum opnum yfir veturinn þó að heimamenn treysti sér til að keyra hann. Þannig lengist leiðin milli Djúpavogs og Egilsstaða um 70 km yfir veturinn. Það að byggðarlögin séu nú í sama sveitarfélagi gerir kröfu um betri samgöngur en 152 km ferð aðra leið.

Aðrar brýnar framkvæmdir á Austurlandi eru fjölmargar. Vegur upp af Efri-Jökuldal upp að Stuðlagili hefur verið að þokast áfram með sérstakri fjárveitingu og fjármagni úr tengivegapotti samgönguáætlunar og heldur væntanlega þannig áfram. Það eru svo fjölmargir vegir á Héraði og Fjörðum sem íbúar aka daglega til vinnu og skóla sem þarf að viðhalda og koma á bundnu slitlagi. Lagarfljótsbrúin er á langtímaáætlun og val á nýju brúarstæði stendur yfir, líka í ljósi endurbóta á flugvellinum. Jarðgöng milli Vopnafjarðar og Héraðs eru nauðsynleg og eru til frekari skoðunar samkvæmt tillögunni. Sérstök fjárveiting er ætluð til að breikka eða skipta út einbreiðum brúm. Á hringveginum eru 30 einbreiðar brýr. 11 þeirra eru á Austurlandi en tvær á Norðurlandi, fyrir utan þessar fjórar brýr á Suðurfjarðarveginum eru sjö í gamla Djúpavogshreppnum. Þessum brúm megum við ekki gleyma. Það þarf líka að bæta tenginguna á mörkum landshlutans, eins og komið hefur verið inn á hér, með brú á Jökulsá á Fjöllum og úrbótum í Hvalnesskriðum eða göngum undir Lónsheiði.

Allar samgöngubætur eru liður í að bæta samkeppnishæfni landsins og einstakra landshluta. Þær eru grundvöllur frekari verðmætasköpunar og velferðar og því mjög varhugavert að líta á tiltekna samgönguframkvæmd sem verkefni fyrir tiltekna byggð. Hún er hagsmunir allra landsmanna.

Ég hefði gjarnan viljað fara yfir fleiri verkefni, t.d. á Norðurlandi eystra, en allmargir þingmenn hafa komið inn á þau verkefni hér og kannski fer ég bara seinna í ræðu um þau. En til að við komumst áfram veginn núna er brýnt að ljúka vinnu innviðaráðuneytisins með fjármála- og efnahagsráðuneytinu við endurskoðun á tekjuöflunarkerfi ríkisins af ökutækjum í umferð og útfærslu veggjalda þar sem það á við. Og, virðulegi forseti, þetta verður ekki of oft sagt: Þetta er brýnasta verkefnið núna, að finna út hvernig við ætlum að fjármagna allar þessar brýnu framkvæmdir sem fram undan eru.

###

Virðulegi forseti. Ég þakka hv. þingmanni svarið. Bein markaðssetning er bönnuð en við vitum hins vegar að það er farið inn á ný svæði og það hefur verið gert í gegnum tíðina þó að það sé ekki gert með þeim auglýsingum sem eru bannaðar. Ég sjálf var einmitt unglingur þar sem ýmsar greinar — og öllum var bent á það að það væri ekki nærri eins hættulegt að neyta sígarettna með mentólbragði. Þegar við erum að tala um neysluna í hópi kvenna á mínum aldri þá eimir enn þá eftir af þessari markaðssetningu sem beint að þessum hópi sem ungmennum, sem var hugsanlega óbein.

Seinna andsvarinu langar mig að beina að aðlögunartímanum og hlutfallinu. Í fyrsta lagi hefur legið ljóst fyrir að þetta bragðbann væri á leiðinni í Evrópu og ég leyfi mér að efast um að sígarettur séu framleiddar eingöngu fyrir Íslandsmarkað. Það er framleitt fyrir stærri markað þótt merkingarnar séu svo sérstaklega settar á pakkana hér og því vil ég beina þeirri spurningu til hv. þingmanns hvort markaðsaðilum ætti ekki að vera fullkunnugt um að þetta bann væri yfirvofandi.

Í öðru lagi þegar talað er um hlutfall, og það hefur ítrekað verið gert í umræðunni, að hlutfallið sé hærra hér, en víða í Evrópu er miklu stærra hlutfall af íbúum hvers lands sem reykir, þannig að hlutfall af þeim tóbaksneytendum á Íslandi er hugsanlega miklu lægra hlutfall af heildarmannfjölda en lægra hlutfall í Evrópu. Getur þingmaðurinn verið sammála mér um það?

###

Virðulegi forseti. Ég vil þakka hv. þm. Hildi Sverrisdóttur fyrir ræðuna þar sem hún fer yfir gagnrýnisatriði sem komið hafa fram varðandi þetta frumvarp í fyrri umfjöllun hér. Ég lít á þetta frumvarp sem mjög mikilvæga lýðheilsuaðgerð og það sem ég velti fyrir mér hér er. Hvernig getur þingmaðurinn fullyrt það að þó að í dag sé markaðssetning á sígarettum með mentólbragði ekki beitt gagnvart ungmennum — hvernig getum við verið viss um að það gerist ekki aftur? Fyrir 5–6 árum höfðum við hér fæst heyrt um nikótínpúða. Þeir eru núna ein af miklum heilsufarsógnum við börn og ungmenni, bæði þau sem neyta þeirra í rauninni óvart vegna þess að þeir liggja hér og þar og þau sem ánetjast í rauninni neyslunni og neyta þeirra daglega. Það er akkúrat það sem við höfum séð í tóbaksheiminum eins lengi og ég man eftir að um leið og einhvers staðar þrengir að er önnur opnun í lagaumhverfinu gripin, bæði vestan hafs og í Evrópu, og það höfum við ítrekað séð gerast. Þess vegna verð ég að viðurkenna að ég vil heyra rökin fyrir því hvernig þeir sem eru á móti því að takmarka notkun bragðefna í sígarettum geti verið vissir um að því verði ekki beitt í markaðssetningu gagnvart ungmennum.

###

Virðulegi forseti. Mig langaði að koma hér örstutt til að hafa nokkur orð um þessa tillögu um skipun starfshóps um umönnun og geymslu líka. Þetta er tillaga sem ég er meðflutningsmaður á og styð heils hugar. Mig langar eiginlega bara að lýsa þessum aðstæðum og þeim breytingum sem hafa orðið.

Á 152. þingi lagði ég fram fyrirspurn til þriggja ráðherra um líkgeymslur. Það er skemmst frá því að segja að af þeim svörum sem þar bárust er ljóst að hvergi liggur fyrir nein heildaryfirsýn um hvar er aðgangur að líkgeymslum í landinu og hvar ekki. Á Austurlandi, þar sem ég þekki best til, háttar víða þannig til að félagasamtök, kvenfélög, björgunarsveitir eða önnur samtök sem vinna samfélögunum í haginn höfðu gefið líkgeymslur sem eru staðsettar í hjúkrunarheimilum, í heilbrigðisstofnunum, jafnvel björgunarsveitarhúsum. Þarna var í öllum tilfellum vel búið að þessari aðstöðu í upphafi en eftir því sem samgöngur batna og heilbrigðisstofnanir hafa sameinast frá því að vera stakar einingar í hverjum firði og orðið ein stór heilbrigðisstofnun á Austurlandi og ein heilbrigðisstofnun fyrir Norðurland, eftir því sem þessar sameiningar verða breytast þarfirnar og það kannski þarf ekki líkgeymslu í hverjum þéttbýliskjarna. Síðan bilar eitthvað eða húsnæðið gengur úr sér og þá er ekki endilega ljóst hver á líkgeymsluna, hverjum ber að viðhalda henni eða yfir höfuð hvort það er einhver sem ber ábyrgð á húsnæðinu, einhver stofnun sem enn er starfandi. Það hafa komið upp ýmsir vinklar á þessum málum sem bitna síðan á þeim sem þurfa að nýta sér þessa aðstöðu, aðstandendum látinna. Þannig að ég tel mjög mikilvægt mál að skýra það hvernig viljum við haga þessum málum til framtíðar þannig að sómi verði að.

###

Virðulegi forseti. Ég mæli hér fyrir tillögu til þingsályktunar um skráningu og bókhald kolefnisbindingar í landi. Flutningsmenn tillögunnar, auk þeirrar sem hér stendur, eru þau Hafdís Hrönn Hafsteinsdóttir, Halla Signý Kristjánsdóttir, Lilja Rannveig Sigurgeirsdóttir, Þórarinn Ingi Pétursson, Hanna Katrín Friðriksson og Þórunn Sveinbjarnardóttir.

Tillagan hljóðar svo, með leyfi forseta:

„Alþingi ályktar að fela matvælaráðherra að skýra reglur um skráningu og bókhald kolefnisbindingar í landi og önnur þau atriði sem landeigendur þurfa að taka tillit til þegar þeir selja kolefniseiningar eða nýta þær til kolefnisjöfnunar í eigin rekstri.

Matvælaráðherra skili Alþingi greinargerð um skráningu og bókhald kolefnisbindingar í landi eigi síðar en 1. febrúar 2024.“

Tillagan gengur með öðrum orðum út á það að dregnar verði saman á einn stað úr hinu ýmsa regluverki einhvers konar leiðbeiningar stjórnvalda um það hvernig landeigendur geta staðið að vinnu við kolefnisbindingu í landi þannig að hún uppfylli þær reglur sem gerðar eru kröfur um til að hægt sé að nota kolefnisbindingu til einhvers konar jöfnunar í bókhaldi.

Það er að mörgu að hyggja hjá þeim sem vilja nota land til að binda kolefni eða að fara markvisst í að draga úr losun kolefnis frá landi og eitt af því er að standa rétt að málum til þess að hægt sé að skrá kolefnisbókhaldið í samræmi við innlendar og alþjóðlegar reglur. Það er auðvelt að rökstyðja það að óljósar upplýsingar um regluverkið eins og það er núna og skortur á leiðbeiningum standi kolefnisbindingu á Íslandi fyrir þrifum. Það bæði skapar hindranir fyrir þá sem ráða yfir landi þannig að þeir geti þróað áfram sín verkefni og eins eru hindranir fyrir þá sem vilja kaupa kolefnisbindingu eða að leggja fram fjármagn til kolefnisbindingar á móti einhvers konar losun sem starfsemi þeirra stendur fyrir. Það er mikilvægt að þarna veiti stjórnvöld leiðsögn.

En að tillögunni sjálfri og ætla ég að fara yfir ákveðin atriði úr greinargerðinni. Tillagan var lögð fram á 153. löggjafarþingi, síðasta þingi, í fyrsta skipti og er nú endurflutt nánast óbreytt. Markmiðið með tillögunni  er að vinna gegn loftslagsbreytingum með því að skýra þá umgjörð sem bændur og umráðamenn lands þurfa að virða og uppfylla við kolefnisbindingu í landi. Ein af mikilvægum forsendum þess er að ljóst sé hvernig standa skal að skráningu og bókhaldi kolefnisbindingar þannig að þeir sem þess óska geti annaðhvort selt kolefniseiningar á frjálsum markaði eða fengið þær viðurkenndar við kolefnisjöfnun eigin rekstrar í bókhaldi sínu, grænu bókhaldi einhvers konar.

Til að vinna gegn loftslagsbreytingum af völdum gróðurhúsalofttegunda og til að uppfylla markmið Íslands í loftslagsmálum þarf að draga markvisst úr losun gróðurhúsalofttegunda úr landi og nota land til að binda kolefni þar sem það á við. Margir bændur og aðrir umráðamenn lands eru tilbúnir til að nota hluta af því landi sem þeir hafa yfir að ráða til að binda kolefni og oft er raunar hægt að samþætta kolefnisbindingu og önnur landnýtingarmarkmið, svo sem ræktun skóga til viðarframleiðslu, skjóls og beitar.

Kolefnisbinding í landi er langtímafjárfesting sem bæði bindur landnýtingu og fjármagn til fjölda ára. Því er mikilvægt að leikreglur séu skýrar. Leiðsögn stjórnvalda í þessum málum er á margan hátt óskýr eins og er, t.d. að því er varðar samspil kolefniseininga sem seldar eru á frjálsum markaði og loftslagsbókhalds Íslands, mat á kolefniseiningum til kolefnisjöfnunar eigin rekstrar og mat á kolefniseiningum þar sem markmið ræktunar eru fleiri en binding kolefnis.

Í því ljósi leggja flutningsmenn til að matvælaráðherra verði falið að skýra reglur um skráningu og bókhald kolefnisbindingar í landi og önnur þau atriði sem landeigendur þurfa að taka tillit til þegar þeir selja kolefniseiningar eða nýta þær til kolefnisjöfnunar í eigin rekstri.

Áður en lengra er haldið er kannski rétt að geta þess að ein kolefniseining samsvarar einu tonni af koltvísýringi sem getur verið bundið í gróðri eða í jarðvegi og þannig getur jöfnunin annaðhvort falist í nýrri bindingu eða því að komið sé í veg fyrir að koltvísýringur eða kolefni losni úr landi eða gróðri.

Umráðamenn lands horfa til þess að nýta eigið land til kolefnisjöfnunar rekstrar í bókhaldi sínu en margir bændur hafa raunar lengi unnið markvisst að kolefnisjöfnun búrekstrar. Undanfarin ár hafa ýmis fyrirtæki fjárfest í landi til þess að búa til tækifæri til kolefnisjöfnunar á móti öðrum rekstri á ólíkum sviðum, svo sem vélaverktöku, sjávarútvegi eða verslun. Ekki virðist ljóst hvernig rekstraraðilar geta gert grein fyrir kolefnisjöfnun eigin rekstrar á landi sem þeir hafa til umráða. Þá er að mörgu leyti óljóst hvaða kröfur eru gerðar til vottunar slíkrar bindingar.

Forsendur fyrir viðskiptum með kolefnisbindingu á valkvæðum og frjálsum markaði eru að vottunarkerfi séu til staðar, að kolefniseiningar séu skráðar í viðurkennda gagnagrunna og viðurkennd vottunarstofa votti seldar einingar og mæli og staðfesti bindingu í samræmi við áætlanir eftir að ræktunin er farin að skila árangri og að kolefnisbindingin eigi sér stað með nýjum verkefnum, svo sem skógrækt, sem ekki hefði verið ráðist í nema með það að markmiði að binda kolefni.

Varðandi  þetta atriði, á meðan umgjörðin er óljós, þá held ég að margir bíði með að hefja ný kolefnisbindingarverkefni ef það er ekki fullkomlega ljóst frá upphafi hvort það muni uppfylla kröfur um kolefnisbindingu á markaði. Meðan stjórnvöld veita ekki betri leiðbeiningar í dag þá fara færri verkefni af stað heldur en ella. Hér á landi hefur verið boðið upp á einfaldari leiðir en vottaðar einingar til kolefnisjöfnunar en ýmislegt bendir til þess að þau verkefni muni þróast yfir í vottuð verkefni.  Samhliða því að leikreglur um kolefnisbókhald verði skýrðar gæti þurft að endurskoða samstarf ríkisins við bændur og fjölga leiðum til samstarfs, t.d. þannig að þeir sem vilja geti ræktað skóga með minni ríkisstuðningi en nú er í skógræktarverkefnunum sem eru samstarfsverkefni ríkis og bænda. Það mætti hugsa sér nýja tegund af samstarfi þar sem hugsanlega kæmu inn styrkir til þess að hefja ræktunina en síðan gæti skógræktin farið inn á frjálsan markaðinn og bændur selt kolefniseiningar. En til þess að þetta geti orðið þarf að fara í ákveðnar greiningar á því hvort viðskipti með kolefniseiningar geti staðið undir grunnfjármögnun skógræktar hjá bændum og landeigendum í framtíðinni.

Það hefur verið farið í ákveðnar breytingar til að hvetja til skógræktar og í ársbyrjun 2021 tóku gildi breytingar á lögum um tekjuskatt sem ættu að freista lögaðila. Samkvæmt þeim má nota allt að 0,85% árstekna til kolefnisjöfnunar án tekjuskattsgreiðslu fyrir yfirstandandi ár þegar framlögin eru greidd. Þetta á við um aðgerðir í rekstri til kolefnisjöfnunar lögaðilans og um fjárframlög til skógræktar, uppgræðslu og endurheimtar votlendis. Þetta var mjög gott skref en framgangur þess gæti einmitt ráðist af því hvaða reglur og leiðbeiningar verða settar um mat á kolefniseiningunum.

Frá því að tillagan var fyrst lögð fram fyrir tæpu ári síðan barst mér svar frá umhverfis-, orku- og loftslagsráðherra við fyrirspurn um samspil kolefnisbókhalds innan lands og alþjóðlega bókhaldsins og satt best að segja þá virðist mér ýmislegt óskýrt í þeim efnum. En í svarinu kom fram að ákveðið hefur verið að umhverfis-, orku- og loftslagsráðherra skipi starfshóp sem falið verði að leggja mat á möguleika og áskoranir varðandi þátttöku íslenskra fyrirtækja og ríkisstofnana á alþjóðlegum kolefnismörkuðum. Ég held að þetta sé mjög brýnt mál og vil hvetja hæstv. ráðherra til að halda áfram á þeim vettvangi en tel á sama hátt mjög mikilvægt að matvælaráðherra skýri reglurnar og veiti leiðbeiningar til þeirra sem fara með umráð yfir landi.

Þá var einnig í ágúst síðastliðnum haldin ráðstefna á vegum Lagastofnunar Háskóla Íslands um kolefnismarkaði og tengsl þeirra við löggjöf og stefnumótun um loftslagsmál og þar voru til grundvallar spurningar eins og hvaða hlutverki kolefnismarkaðir gegna í loftslagsaðgerðum og hvernig þeir tengjast skuldbindingum, löggjöf og stefnumótun íslenskra stjórnvalda í loftslagsmálum og hvaða reglur gilda um viðskipti með kolefniseiningar og kolefnisjöfnun. Í stuttu máli má segja að mjög margt gagnlegt kom fram á þessari ráðstefnu en jafnframt var þar staðfest að það er allt of margt óljóst um regluverkið og hvernig landnotendur jafnt sem þeir sem vilja kaupa kolefnisjöfnun eiga að haga sér á kolefnismarkaðnum. Það sé mikilvægt að það séu skýrar reglur sem tryggi traust og trúverðugleika og eftirlit og það sé samræmi í reglunum sem snúa að þeim sem hafa land til umráða, þ.e. þeim sem búa til kolefniseiningarnar, og þeim sem hafa áhuga á að kaupa einingarnar og telja þær fram í sínu bókhaldi. Og svo, eins og tillagan gengur út á, þá snýst þetta líka um reglurnar gagnvart þeim sem vilja sjálfir nota þær einingar sem þeir framleiða.

Vil ég bara ítreka það að lokum að það er mjög mikilvægt að skýra lagaumhverfið og leiðbeiningar í því lagaumhverfi sem þó er til staðar núna og alþjóðlega regluverki þannig að þeir sem vilja vinna á þessum markaði feti sig réttu leiðina strax frá upphafi. Og auðvitað er það mjög mikilvægt að bændur geti nýtt það kolefni sem þeir binda til jöfnunar í eigin rekstri, hvernig svo sem þau verkefni eru til komin í upphafi.

###

Virðulegur forseti. Í mínum huga er verkefnið Gott að eldast lykill að framþróun þjónustu við aldraða, enda eitt af forgangsverkefnum ríkisstjórnarinnar, leitt af félagsmálaráðuneyti og heilbrigðisráðuneyti í samvinnu við fjölmarga í samfélaginu. Þessu samvinnuverkefni er ætlað að stuðla að auknu heilbrigði og lífsgæðum, m.a. með því að efla fjölbreytta heimaþjónustu og styðja við virkni eldra fólks. Verkefninu miðar vel áfram.

Eins og rakið hefur verið hér í umræðunni er málaflokkurinn á fljúgandi ferð, m.a. er samkvæmt framkvæmdaáætlun til ársins 2026 verið  að byggja 559 hjúkrunarrými, þar af 404 ný rými. Áætlunin er endurskoðuð árlega. Auk þess hefur Framkvæmdasýsla ríkisins auglýst eftir húsnæði sem þegar er byggt og hægt væri að aðlaga að þörfum hjúkrunarrýma. Endurhæfingarrýmum hefur verið fjölgað og þjónustan þróuð, m.a. með sérstöku þróunarverkefni á Sólvangi. Sveigjanlegum dagdvalarrýmum hefur verið fjölgað og framlög til heimaþjónustu fara stöðugt vaxandi í samræmi við áherslur í málaflokknum þvert á það sem fram kom í forsendum í spurningum framsögumanns.

Á fjárlögum ársins í ár er 300 millj. kr. varið til að efla heimahjúkrun um land allt. 500 milljónum var úthlutað til heilbrigðisstofnana í lok árs 2021 til að þróa notkun velferðartækni í heimaþjónustu. 500 milljónum hefur verið bætt inn í málaflokkinn til rekstrar sérhæfðrar heimahjúkrunar og á fjárlögum næsta árs er bætt inn 360 milljónum til að mæta öldrun þjóðarinnar með fjölbreyttum lausnum.

Að lokum langar mig að leggja áherslu á  áframhaldandi þróun þjónustu í samræmi við ólíkar aðstæður í ólíkum samfélögum um land allt, eins og gert er í verkefninu Gott að eldast. Ég vil sérstaklega draga fram að tímabært er að skoða sérstaklega stöðuna þar sem sveitarfélög reka hjúkrunarheimili í litlum byggðakjörnum, svo sem eins og á Vopnafirði, Þórshöfn og Grenivík.

###

Virðulegi forseti. Ég þakka hv. þm. Birgi Þórarinssyni svarið. Ef ég skil þingmanninn rétt er það þannig núna að það eru beinlínis hindranir sem standa í vegi fyrir því að ættliðaskipti geti gengið fyrir sig á einfaldan hátt, þar sem búrekstur er oft á tíðum þannig að innkoma er stöðug en ekki er mikið afgangs. Því getur verið afskaplega erfitt að greiða fyrir þennan rekstur í einu lagi á einu ári og mjög mikilvægt að þetta verði skoðað nánar. Ef ég man rétt var ákveðinn sveigjanleiki til staðar áður fyrr. Hins vegar skil ég þingmanninn þannig að tillagan sé í rauninni bundin við rekstur á bújörðum þar sem markmiðið er matvælaframleiðsla og einkum sé verið að horfa á þann þátt. Það er ekkert við það að athuga en að mínu viti gæti alveg verið ástæða til að víkka þessa athugun út þannig að hún næði líka til annars rekstrar í dreifbýli sem er á einhvern hátt bundinn við landið þar sem reksturinn fer fram.

###

Virðulegur forseti. Ég þakka hv. þm. Birgi Þórarinssyni fyrir framsöguna þar sem hann mælti fyrir tillögu um ættliðaskipti og nýliðun í landbúnaðarrekstri. Mér finnst þessi tillaga allrar athygli verð og langar að spyrja aðeins nánar út í í  fyrsta lagi hvort  skattaumhverfið vinni gegn þessum ættliðaskiptum núna, hvort  það séu sömu kröfur til skattgreiðslna við ættliðaskipti í landbúnaði og bara við hverja aðra sölu fasteigna. Ég vildi fá það aðeins fram hjá þingmanninum.

Síðan langaði mig að velta því upp hvernig afmörkunin á búrekstri er, af því að þar sem ég þekki til  þar sem er fjárfest mikið í framleiðslutækjunum, eins og í mjólkurframleiðslunni, þá eru þetta gífurleg verðmæti sem þurfa að flytjast á milli kynslóða. Þetta er ekki einfalt. En það sama á við t.d. í ýmiss konar ferðaþjónustu í dreifbýli, ég tala nú ekki um þar sem ferðaþjónustan er enn árstíðabundin, þar reynist þessi flutningur á milli kynslóða mjög erfiður. En hann er líka oft og tíðum bundinn tiltekinni jörð og þeim náttúrugæðum sem jörðin býr yfir.

Eins sé ég þetta með jarðirnar; þar sem er að byggjast upp mikill skógur þá verður dýrt að flytja hann á milli kynslóða og þau verðmæti sem þar eru. En á sama hátt er mikilvægt að fólkið sem vill búa á jörðunum og þekkir aðstæðurnar þar, hefur alist upp við þær, geti haldið því áfram. Mig langar bara að heyra hvað hv. þingmaður hefur um þetta þrennt að segja.

###

Virðulegi forseti. Í byrjun september barst mér svar við fyrirspurn sem ég lagði fram í febrúar um framvindu uppbyggingar mannvirkja til varnar ofanflóðum. Svarið segir mér að það þarf að halda vel á spöðunum til að ná að ljúka öllum áætluðum framkvæmdaverkefnum til varnar ofanflóðum árið 2030 eins og gert er ráð fyrir í uppfærðri framkvæmdaáætlun sjóðsins frá 2020. Bæði þarf að tryggja fjármögnun og breyta og bæta hönnun eftir því sem reynsla fæst af þeim mannvirkjum sem þegar hafa verið byggð. Hvort tveggja er vel mögulegt. Í svarinu eru líka mikilvægar og jákvæðar fréttir sem einnig hafa komið fram í tilkynningum frá ríkisstjórninni síðasta mánuðinn, þar á meðal að framkvæmdir við ofanflóðavarnir á Seyðisfirði hafa gengið hraðar en áætlað var og fjárveitingar til þeirra því auknar á þessu ári til að flýta verkefninu. Þá hefur ríkisstjórnin ákveðið að flýta upphafi framkvæmda við næsta snjóflóðavarnargarð á Norðfirði um eitt ár þannig að þær framkvæmdir hefjist árið 2024 í stað 2025. Þar með verður síðasta stóra snjóflóðamannvirkið sem þarf til að verja íbúabyggðina þar komið. Loks segir í svari hæstv. umhverfis-, orku- og loftslagsráðherra að hann hyggist leggja fram frumvarp til breytinga á lögum um varnir gegn snjóflóðum og skriðuföllum þannig að lögin taki einnig til atvinnusvæða sem búa við ofanflóðahættu í þéttbýli og varnarmannvirkja sem þeim tengjast. Í dag rignir og rignir fyrir austan og ljóst að nýlega varnir og vöktunarkerfi eru þar að skila sínu.

Virðulegi forseti. Í þessum verkefnum megum við hvergi hvika frá áætlunum.

###

Forseti vill beina því til hv. þingmanna að virða ræðutíma.

###

Forseti vill minna hv. þingmenn á að það er sá þingmaður sem er í ræðustól hverju sinni sem hefur orðið og vill jafnframt minna hv. þingmenn á að nota viðeigandi ávarp við upphaf ræðu.

###
