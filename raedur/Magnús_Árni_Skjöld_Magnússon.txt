
Virðulegi forseti. Lántökuheimild er í sjálfu sér ekkert endilega þensluhvetjandi, það er bara spurning um hvort hún er nýtt og þá hvernig henni er varið. Eins og ég tók fram í ræðu minni hér fyrr í dag þegar þetta mál var til umræðu þá verð ég að hvetja ríkisstjórnina til að grípa til aðgerða í ríkisfjármálum sem vinna að því markmiði að lágmarka verðbólguhvetjandi áhrif þessara aðgerða sem eru nauðsynlegar til að bjarga fjölskyldum í Grindavík sem eru í vanda. Það sem við erum að fjalla um hér í dag er fyrst og fremst heimild til að grípa til þess að taka erlent lán ef þess gerist þörf og þess vegna ætla ég að styðja þetta mál.

###

Hæstv. forseti. Já, ég held að við hv. þm. Stefán Vagn Stefánsson tölum svona nokkurn veginn sama tungumálið í þessum efnum og gerum okkur báðir grein fyrir því að þetta er auðvitað fjölþætt verkefni og það þarf að horfa á það frá öllum hliðum. Þar kemur líka inn að skoða hvort það séu þensluhvetjandi framkvæmdir fram undan sem hið opinbera stendur fyrir sem hugsanlega mætti færa til á milli ára. Það er klárlega þáttur í því að horfa á ríkisfjármálin með þeim hætti að við getum dregið úr þenslunni á meðan á þessu vandasama en samt ákaflega mikilvæga verkefni stendur og að við missum ekki boltann í því mikilvæga verkefni heldur reynum eftir fremsta megni að ná tökum á verðbólgunni í þessu landi og ná vonandi niður stýrivöxtunum líka því að það mun skila sér í pyngju okkar allra, bæði Grindvíkinga sem og allra hinna.

###

Virðulegur forseti. Ég þakka hv. þingmanni kærlega fyrir andsvarið. Það eru auðvitað fjölþættar aðgerðir sem þarf að grípa til. Það er alveg rétt, ég talaði um það hér í minni ræðu að það þyrfti að huga að framboðshliðinni, þ.e. framboði á húsnæði. Spurning hv. þingmanns sneri kannski að því hvort það væru til einhverjar leiðir til að auka framboð á húsnæði sem væru minna til þess fallnar að auka á þensluna heldur en að halda bara áfram að byggja eins og við höfum gert með öllum þeim tilkostnaði sem það óhjákvæmilega hefur í för með sér. Það er örugglega til í dæminu að hægt sé að byggja með ódýrari hætti heldur en við höfum verið að gera og við þurfum auðvitað að skoða hvað er í stöðunni þar. Ég veit að hæstv. innviðaráðherra hefur verið að skoða það og aðrir hv. þingmenn hafa talað um það hér líka. Þannig að jú, vissulega er það einn af þeim hlutum sem við þurfum að skoða. En við þurfum líka að skoða, eins og var nefnt í ágætu andsvari hv. þm. Björns Levís Gunnarssonar hérna áðan, sértækar aðgerðir þar sem við drögum með einhverjum hætti úr peningaflæðinu í umferð, þ.e. með sértækum aðgerðum á skattahliðinni í ríkisfjármálunum. Við þurfum að skoða hvort það sé einhver leið til þess hugsanlega að draga úr þenslunni þannig að það sé kæling á markaðnum á einhverjum öðrum stað sem myndi skila sér í því að halda aftur af verðbólgunni. En ég vil taka heils hugar undir það með hv. þingmanni að við þurfum vissulega að gera átak á framboðshliðinni.

###

Hæstv. forseti. Ég vil byrja á að þakka flutningsmanni, hv. þm. Stefáni Vagni Stefánssyni, fyrir sína greinargóðu framsögu. Hér er mikilvægt mál á ferð og ánægjulegt að þingið hefur borið gæfu til að afgreiða þau mál sem snerta samstöðu þjóðarinnar með Grindvíkingum hratt og vel og þetta er liður í því. Hér í dag hefur farið fram góð umræða sem snertir með misjöfnum hætti þau mál og er það vel. Að sama skapi er auðvitað mikilvægt að skynja og skilja að þær aðgerðir sem gripið er til geta orðið eldsmatur á verðbólgubálinu og því skiptir máli hvernig samstaðan með Grindvíkingum er fjármögnuð og til hvaða aðgerða er gripið til að vinna gegn því að áhrifin á verðlag, sérstaklega auðvitað húsnæðisverð, sem hefur drifið áfram verðbólguþróunina hér á landi undanfarin ár, verði ekki þau að viðhalda hárri verðbólgu og hæstu stýrivöxtum í Evrópu.

Hæstv. fjármálaráðherra var með ádrátt um það hér fyrr í dag að endurskoða þyrfti fjármálaáætlun til að ríkisfjármálin styðji við verðbólgumarkmið Seðlabankans og er það vel. Að sama skapi kom fram í máli hv. formanns fjárlaganefndar hér í andsvörum að hann teldi að huga þyrfti að efnahagsstjórninni í þessu samhengi.

Við í Samfylkingunni höfum um nokkra hríð talað fyrir því að það þurfi að ná betri stjórn á skammtímaleigu, þ.e. að það sé hægt að koma í veg fyrir að heilu blokkirnar séu byggðar eða keyptar og síðan nýttar eingöngu sem gisting fyrir erlenda ferðamenn í stað þess að koma inn á leigumarkaðinn eða húsnæðismarkaðinn fyrir almenning í þessu landi. Einnig höfum við talað fyrir aukinni aðkomu lífeyrissjóðanna að uppbyggingu á húsnæði en þetta eru hvort tveggja atriði sem fyrir löngu hefði átt að vera búið að ráðast í.

Þetta frumvarp, virðulegur forseti, snýst auðvitað fyrst og fremst um auknar lántökuheimildir ríkissjóðs fyrir utan stofnun eignaumsýslufélags með þeim eignum sem keyptar eru af Grindvíkingum. En á þessum tímapunkti þarf að halda til haga og ítreka mikilvægi þess að ráðast í mótvægisaðgerðir til að koma í veg fyrir að þeir peningar sem koma þarna inn á markaðinn virki sem bensín á verðbólgubálið. Í þeim efnum er ekki aðalatriðið hvar peningarnir eru fundnir til að standa undir þessu verkefni, það er fyrst og fremst bókhaldslegt atriði, en hitt er að huga að þenslunni og vinna gegn henni með markvissum hætti. Það eru sem sagt áhrifin af notkun peninganna sem skipta máli.

Ég nefndi áðan framboðshliðina, virðulegur forseti, að það þurfi að finna leiðir til að losa um húsnæði, annars vegar t.d. með hömlum á skammtímaleigu, og þar kemur að því að það voru nokkur vonbrigði að sjá frumvarp frá hæstv. viðskiptaráðherra um daginn þar sem ekki var gert ráð fyrir að það yrði tekið á því vandamáli afturvirkt sem ég hef nefnt hér fyrr í þessari ræðu, að deilihagkerfið, sem hugsað var sem leið fyrir almenning til að skapa sér aukatekjur með því að leigja húsnæði sitt tímabundið til ferðamanna, er orðið að atvinnugrein þar sem spekúlantar kaupa upp íbúðarhúsnæði eingöngu til að leigja það út í skammtímaleigu til ferðamanna. En það þarf líka að huga að áhrifum þeirra peninga sem koma inn á markaðinn með þessum aðgerðum. Það eru yfir 1.100 heimili sem þarf að finna fyrir íbúa Grindavíkur á allra næstu mánuðum.

Þegar eldgosið varð í Heimaey var ráðist í hækkun á söluskatti til að fjármagna aðgerðir stjórnvalda. Í dag köllum við söluskattinn virðisaukaskatt og það væri ekki góð leið í dag, virðulegur forseti, að gera slíkt því slíkt myndi umsvifalaust skila sér út í verðlag og leiða til hækkandi verðbólgu. En það er ekki þar með sagt að aðgerðir á skattahliðinni gætu ekki skilað árangri í þessum efnum en það þyrftu þá að vera sértækar aðgerðir sem væru þá sérstaklega hugsaðar til að draga úr þenslunni sem þessi nýja staða skapar. Það er sem sagt ekki fjármögnun aðgerða sem er aðalatriðið hérna þó að það sé vissulega meginatriði þessa tiltekna frumvarps, sem við styðjum nota bene heils hugar, heldur þarf jafnframt þessu að grípa til aðgerða sem hafa áhrif á efnahagslífið. Það þarf sem sagt, virðulegur forseti, að huga að beinum leiðum til að taka peninga úr umferð til að mæta þessu mögulega verðbólguskoti sem hættan er á að skapist.

Virðulegur forseti. Við í Samfylkingunni styðjum þetta frumvarp. Við viljum standa með Grindvíkingum og það þarf að gera það hratt og vel. En það þýðir ekki að við megum missa boltann við að halda þjóðhagslegu jafnvægi því hátt vaxtastig og verðbólga bitnar líka á Grindvíkingum, gleymum því ekki.

###

Hæstv. forseti. Ég vil byrja á að þakka fyrir þessa umræðu hér í dag um gjaldtöku á friðlýstum svæðum. Gönguleyfi og aðgangsgjöld gegna lykilhlutverki í verndun náttúruverndarsvæða víða um heim eins og hér hefur komið fram. Þau stuðla beint að viðhaldi og varðveislu svæða og þjóðgarða og með því að fjárfesta í viðhaldi á gönguleiðum, merkingum og aðstöðu getum við tryggt að komandi kynslóðir njóti þeirra forréttinda að upplifa þessa sömu náttúru og hið fjölbreytta vistkerfi sem okkur þykir svo vænt um. Að auki geta aðgangsgjöld gegnt mikilvægu hlutverki við að stjórna fjölda gesta inn á hin friðlýstu svæði. Þó að okkur þyki öllum vænt um frelsið til að ferðast um landið er nauðsynlegt að ná jafnvægi sem kemur í veg fyrir átroðslu og eyðileggingu á náttúrulegu landslagi. Stýrt aðgengi tryggir að viðkvæm vistkerfi og dýralíf innan þessara friðlanda geti þrifist óáreitt og stuðlar að jákvæðri sambúð manna og náttúru, ekki síst í ljósi upplifunar þeirra sem sækja þessi svæði heim en víðerni og auðnir eru það sem ferðamenn vilja upplifa á Íslandi. Hvernig tryggjum við að sú upplifun haldi áfram að vera til staðar?

Mig langar að nefna dæmi um þau jákvæðu áhrif sem gönguleyfi og aðgangsgjöld geta haft á varðveislu náttúruverðmæta með því að skoða reynslu Nepals. Nepal, sem eins og flestir vita er heimkynni hæstu fjalla heims og magnaðs landslags,  hefur innleitt kerfi gönguleyfa fyrir ákveðin svæði, þar á meðal Himalaya-fjöllin og Everest. Innleiðing leyfa í Nepal hefur ekki aðeins stuðlað verulega að verndun viðkvæmra vistkerfa þeirra heldur hefur hún einnig skipt sköpum við að stjórna innstreymi göngufólks. Þegar við tölum fyrir sambærilegum aðgerðum í okkar eigin landi getum við fengið innblástur frá löndum eins og Nepal og viðurkennt að gjaldtaka, t.d. innleiðing gönguleyfa, snýst um framtíðarstefnu til að tryggja langvarandi verndun og varðveislu okkar stórkostlega lands.

###

Hæstv. forseti. Takk fyrir þessa spurningu. Það er hárrétt. Ef við horfum bara á danssenuna, sérstaklega sjálfstæðu senuna, er hennar helsta áskorun fjárskortur og að mörgu leyti tímaskortur. Það kostar peninga að gera hluti almennilega. Auðvitað er hægt að taka hluti upp á símann sinn en það er ekki það sem er verið að tala um hér. Það sem verið er að tala um er að þetta sé gert á „professional“ hátt og þannig að sómi sé að og að þetta varðveitist í bestu mögulegu gæðum. Og það kostar peninga. Það er skortur á þeim sem kannski hefur orðið til þess að þetta hefur ekki verið gert meira. Hugsanlega mætti sjá það fyrir sér að hægt væri að leita í einhvern sjóð eða það væru þá einhverjir aðilar sem hefðu það með höndum að tryggja að danssýningar væru varðveittar og hefðu þá einhverja „resorsa“ á bak við það til að taka upp eða nota þá tækni sem er til staðar á hverjum tíma til að varðveita sýningarnar.

###

Virðulegi forseti. Ég þakka kærlega fyrir þessa skemmtilegu spurningu. Já, þetta er spurning sem ég hef einmitt velt upp til þeirra sem best þekkja þessi málefni. Mér skilst að jú, það sé hægt að varðveita og skrásetja dans með þrívíddartækni en til þess þarf dansarinn að vera með búnað á sér. Það gerist því í rauninni ekki á sýningu sem slíkri heldur myndi það gerast við einhvern annan viðburð. Það er vissulega hægt og hugsanlega getur tæknin þróast með þeim hætti að hægt sé að búa til einhvers konar þrívíddarlíkön út frá bara myndum af dansinum með aðstoð gervigreindar eða eitthvað slíkt. Það er auðvitað fjöldamargt sem er í pípunum þar og verður sjálfsagt æ auðveldara þegar fram í sækir að varðveita þessa áhrifaríku listgrein. Eins og staðan er í dag þá eru danshöfundar að varðveita ýmislegt í tengslum við danssýningar sínar. Ég þekki t.d. til þess að það er einn ákveðinn íslenskur danshöfundur sem hefur mjög sérstaka aðferð, sem byggir einmitt á stafrænni tækni, til að varðveita sína dansa og er í rauninni í fararbroddi á heimsvísu en það er í rauninni bara hluti af hennar listsköpun og ekki líklegt að aðrir taki það upp. Hvað varðar geymd eða kennslu á milli kynslóða, eða hvað við eigum að kalla það, þá er auðvitað mjög öflug danssena á Íslandi og þar læra yngri dansarar af þeim sem á undan hafa farið.

###

Hæstv. forseti. Ég mæli hér í dag fyrir þingsályktunartillögu sem miðar að því að fela menningar- og viðskiptaráðherra að hefja vinnu við að stuðla að varðveislu íslenskra dansverka. Dans er list augnabliksins. Ekkert kemur í stað þess að upplifa dansverk á þeim tíma og í því rúmi sem það er flutt. Eins og með önnur sviðslistaverk er það nærvera við listamanninn sem býr til galdurinn, hrífur okkur með og veitir okkur dýpri skilning á okkur sjálfum sem er vitaskuld tilgangur listarinnar þegar upp er staðið. Það er ekki þar með sagt að það sé ekki hægt að varðveita heimildir um listaverkið og flutning þess. Tæknin hefur fært okkur fjölmargar aðferðir, svo sem myndupptökur til að miðla til framtíðarinnar því sem fór fram, en eins og kemur fram í greinargerðinni með þessari þingsályktunartillögu eru dansverk oft varðveitt á annan hátt en þann, t.d. með handritum, dansnótum, ljósmyndum, búningum, leikmunum, plakötum og teikningum. Slíkir hlutir passa oft illa inn í hefðbundin skjalasöfn.

Hér á landi hefur varðveislu dansverka ekki verið sinnt sem skyldi. Myndbandsupptökur eru að mestu til staðar af verkum Íslenska dansflokksins en lítið hefur varðveist þegar kemur að sjálfstæðu danssenunni. Þetta er auðvitað menningarsögulegt slys því að hér hefur dansinn verið í gríðarlegri sókn síðustu áratugi og mikilvægt er fyrir menningu þjóðarinnar að heimildir um þennan uppgangstíma séu varðveittar. Við verðum því að gera betur. Við þurfum ekki að leita langt að fyrirmyndum að því hvernig þetta er gert því að á hinum Norðurlöndunum er staðið mun betur að þessum málum heldur en hér og væri gott ef við gætum sett okkur það markmið að nálgast það sem þar gerist.

Mig langar til að grípa niður í BA-rannsókn listdansarans Þorgerðar Atladóttur, með leyfi forseta. Hún segir:

„ …mörg íslensk dansverk hafa glatast þótt til séu upplýsingar og/eða heimildir um þau. Önnur dansverk er erfitt að nálgast því aðstandendum er ekki kunnugt um hvar gagnaskrár gæti verið að finna. Sá staður sem helst ætti að geyma gögn um íslensk dansverk, Leikminjasafn Íslands, hefur fá sem engin dansverk á skrá, sérstaklega þegar kemur að sjálfstæðu senunni. Stofnunin er undirmönnuð og -fjármögnuð.“ — þ.e. undirmönnuð og undirfjármögnuð — „Úrbóta er því þörf í málefnum um varðveislu dansverka á Íslandi og með stefnumótun ráðuneytis gæti verið lagður góður grunnur að varðveislu framtíðarinnar.“

Orð eru til alls fyrst. Í greinargerð með þessari tillögu er ráðherra hvattur til að hefja samtal við fagfólk innan greinarinnar um hvernig verði best að þessu staðið. Best er ef hægt er að hefjast handa sem allra fyrst því að á meðan ekkert er gert erum við að tapa menningarverðmætum og leyfa þeim að glatast í augnablikinu. Þótt augnablikið sé dýrmætt og ekkert komi í stað þess getum við þó gert okkar besta til að varðveita heimildirnar um það. Út á það gengur þessi tillaga.

Ég vil svo að lokum segja, hæstv. forseti, að það er ánægjulegt fyrir mig persónulega að standa hér og mæla fyrir þingsályktunartillögu því að það gerði ég síðast fyrir 25 árum og fimm dögum eða 16. febrúar 1999. Það hafa svo sem ekki verið mörg tækifæri til þess þennan aldarfjórðung, svo að það sé nú sagt. Það mál snerist um að álykta um að skipa skyldi nefnd fagaðila og aðila úr menntamálaráðuneyti, viðskiptaráðuneyti og utanríkisráðuneyti til að skoða hvernig íslenska ríkið gæti stutt útflutning á íslenskri dægurtónlist. Tími slíkra hugmynda var ekki kominn árið 1999 þannig að það mál var andvana fætt og komst ekki út úr nefnd.

Ég vil að lokum þakka meðflutningsfólki mínu fyrir stuðninginn og vona að þessi tillaga hljóti brautargengi í gegnum nefndir þingsins og verði að lokum send til ráðherra sem tillaga frá Alþingi.

###

Virðulegi forseti. Hugmyndin um ríkisborgararétt á sér fornar rætur, nánar tiltekið í borgríkinu Aþenu í Grikklandi til forna þar sem einstaklingar, reyndar bara frjálsir og fullveðja karlmenn, voru viðurkenndir sem borgarar með ákveðin réttindi og skyldur. Þetta var frávik frá hugmyndinni um fólk sem þegna konunga og harðstjóra og til varð fyrirmyndarkerfi sem viðurkenndi þátttöku og ábyrgð meðlima þess. Það gekk síðan í endurnýjun lífdaga í Rómaveldi og síðan auðvitað í kjölfar frönsku og bandarísku byltinganna undir áhrifum upplýsingarinnar. Ríkisborgararéttur nær yfir hugmyndina um að tilheyra samfélagi, þjóð eða ríki. Það er ekki bara lagaleg staða heldur sameiginleg sjálfsmynd, skuldbinding við gildismat og virk þátttaka í málefnum samfélagsins, t.d. kosningum. Ríkisborgararéttur táknar réttindi og skyldur sem fylgja því að tilheyra pólitískri einingu.

Undanfarið hefur fjölgað mjög í hópi þeirra sem hingað flytja í leit að betra lífi og er það ánægjuefni. Við eigum, þegar við loksins setjumst niður við það verkefni að móta okkur innflytjendastefnu, að gera upptöku íslensks ríkisborgararéttar að sérstöku markmiði þeirra sem kjósa að setjast hér að, rétt eins og gert er í Kanada. Til að svo megi verða þarf það að vera aðlaðandi, sérstaklega fyrir þau sem koma hingað með vegabréf sem veita þeim nánast full réttindi hér, þ.e. aðildarlanda EES, að verða íslenskur ríkisborgari. Það á að vera hátíðleg stund sem fólk fagnar að fá íslenskan ríkisborgararétt og við eigum að koma á fót fallegri athöfn í kringum það, í stað þess að fólk fái bara tilkynningu í tölvupósti um aðgang að Ísland.is eða hvernig sem þetta gerist í dag. Vegferðin til íslensks ríkisborgararéttar þarf líka að vera skilgreind og þar á færni í íslensku og þekking á sögu og lýðræðisgildum þjóðar og ríkis að skipa sess.

Virðulegi forseti. Ríkisborgararéttur er ekki aðeins réttarstaða. Það er sameiginleg skuldbinding við þær meginreglur sem binda okkur saman sem samfélag. Hann snýst um að þekkja réttindi okkar, virða skyldur okkar og gildi, efla tilfinningu um einingu í fjölbreytileika og stuðla að velferð og farsæld lýðveldisins Íslands.

###

Hæstv. forseti. Ríki eru eins og einstaklingar, dæmd af því sem þau gera. Eins og staðan er í dag hafa íslensk stjórnvöld,  þar til bærir aðilar, veitt landvist og loforð um skjól fólki sem býr við stöðuga lífsógn á Gaza þar sem stórtækustu ofbeldisaðgerðir í langan aldur hafa átt sér stað undanfarna mánuði. Þar af eru fjöldamörg börn. Nokkur þeirra barna sem upphaflega fengu þetta skjól hafa þegar látið lífið í sprengjuregninu  sem hefur lagt Gaza-svæðið í rúst. Þessi börn búa við hungur, þau búa við ótta, þau búa við hörmungar sem við hér á þessu friðsæla landi getum varla ímyndað okkur. Þess vegna var það    lágmarksviðbragð hjá okkur sem ríki að veita þessum börnum skjól þar sem strangar innflytjendareglur okkar heimiluðu það í nafni fjölskyldusameiningar. Þau eiga að fá að sameinast sínu fólki sem hefur búið hér á landi að undanförnu og fengið hér skjól. Við höfum hins vegar ekki klárað málið. Það er ekki auðvelt fyrir þetta fólk að komast hjálparlaust frá Gaza og útilokað fyrir börn. Þess vegna er loforð okkar um skjól ómarktækt nema því fylgi stuðningur til að koma þessu fólki út og til Íslands. Sjálfboðaliðar hafa sýnt að það er hægt og komið tveimur fjölskyldum út af Gaza og fleiri eru í pípunum. Á sama tíma hafa starfsmenn utanríkisráðuneytisins verið á staðnum í rúma viku og ekkert hefur frést af þeirra verkum, a.m.k. ekki til okkar hér. Til skamms tíma kvörtuðu íslensku sjálfboðaliðarnir yfir því að ekki væri hægt að ná sambandi við þá. Við hér á Alþingi hljótum að vilja fara að sjá þau ná árangri í þessu mikilvæga verkefni. Orðspor okkar sem marktækt ríki er undir, kannski ekki í alþjóðastofnunum eða hjá nágrannaríkjunum sem sum hver virðast ekki vera að gera mikið til að hjálpa fólki á Gaza, heldur hjá því fólki sem við höfum veitt vonir um skjól og aðstandendum þeirra.

###

Hæstv. forseti. Ég vil þakka hæstv. ráðherra fyrir svarið. Háskólar á Íslandi hafa um árabil bent á að fjármögnun íslenskra háskóla stenst engan veginn samanburð við fjármögnun háskóla á hinum Norðurlöndunum og innan OECD. Hugsanlega má segja að kjarninn í rekstrarvanda íslenskra háskóla liggi einmitt í þessu. Skil ég þá hæstv. ráðherra rétt og hennar svar hér áðan, að það standi til að fjármagna íslenska háskóla með sama eða sambærilegum hætti og gert er á hinum Norðurlöndunum?

###

Hæstv. forseti. Í liðinni viku boðaði hæstv. háskóla-, iðnaðar- og nýsköpunarráðherra að sjálfstætt starfandi háskólar á landinu hljóti óskert fjárframlag frá ríkinu til jafns við opinberu háskólana gegn afnámi skólagjalda. Um er að ræða þrjá háskóla: Háskólann í Reykjavík, Háskólann á Bifröst og Listaháskóla Íslands. Svo að það sé sagt strax í upphafi þá finnst mér andi þessarar hugmyndar góður og jákvætt sem hæstv. ráðherra hefur sagt, að það sé réttlætismál að greitt sé jafnt fyrir hvern nemanda af hálfu ríkisins, hvernig svo sem rekstrarformið er á skólanum sem viðkomandi sækir. Viðræður um sameiningu Háskólans á Akureyri og Háskólans á Bifröst standa yfir og óljóst hvað kemur út úr þeim samræðum. Í kjölfar tilkynningar hæstv. ráðherra lýsti Listaháskólinn því strax yfir að skólinn hygðist fella niður skólagjöld frá og með næstu haustönn. Háskólinn í Reykjavík hefur á hinn bóginn lýst því yfir að skólinn muni ekki taka tilboði hæstv. ráðherra. Í tilkynningu frá skólanum kemur fram að með því að samþykkja hugmynd hæstv. ráðherra um aukið ríkisframlag gegn afnámi skólagjalda myndu rekstrartekjur skólans skerðast um 1.200 milljónir á ári. Þetta helgast af því að það er mishá greiðsla með hverjum nemanda miðað við hvaða nám viðkomandi stundar og listnám er í hæsta flokki á meðan nám í félagsvísindum er í þeim lægsta. Nú má búast við því að einhverjir þeirra skóla sem tækju þessu tilboði ráðherra myndu þurfa að stefna að því að fjölga nemendum til að dæmið gengi upp. Ef horft er t.d. til Háskólans á Bifröst er hann eingöngu með nám á sviði félagsvísinda sem er í lægsta greiðsluflokki, eins og sagt hefur verið, og ljóst að 100% greiðsla í þeim flokki myndi ekki duga til að mæta því gati sem myndaðist ef skólagjöld væru felld niður.

Í þessu samhengi vil ég velta upp þeirri spurningu til hæstv. ráðherra hvort áætlanir um að auka ekki við fjárheimildir háskólastigsins rími við þessar tillögur. Hvernig sér hæstv. ráðherra fyrir sér að dæmið gangi upp ef ekki stendur til að auka við fjárheimildir háskólastigsins þar sem búast má við umtalsverðri fjölgun nemenda?

###

Hæstv. forseti. Ég vil þakka hæstv. ráðherra fyrir hans svar. Það er auðvitað stuttur tími sem við höfum til að koma sjónarmiðum á framfæri í þessu formi. Hæstv. ráðherra nefndi þennan þrönga stakk sem dómarar telja að stjórnarskráin sníði þeim. Ég myndi þá kannski vilja spyrja hæstv. ráðherra, í framhaldi af því, hvort hann líti svo á að það sé kannski kominn tími til að endurheimsækja það að endurskoða stjórnarskrána, þá með þeim hætti að hugsanlega verði hægt að framfylgja þessu með þeim hætti sem andi EES-samningsins gerir ráð fyrir.

###

Virðulegur forseti. Ég vil byrja á að þakka fyrir þessa skemmtilegu umræðu sem er að byrja hérna. Hún verður sjálfsagt bara fín og það eru margir á mælendaskrá þannig að það verða örugglega mörg góð sjónarmið sem hér koma fram. Við auðvitað búum við aðra stöðu heldur en Evrópusambandsríkin sem, eins og kemur ágætlega fram í þessari góðu skýrslu sem er lögð hérna fram, hafa búið við forgang ESB-reglna síðan árið 1964. Hér þarf alla vega að innleiða reglurnar og fullveldið er þar af leiðandi tryggt þó að það sé auðvitað ekki ljóst hvað myndi gerast ef við neituðum að innleiða reglurnar með einhverjum hætti hér á Alþingi. Það hefur stundum verið kallað kjarnorkusprengjuákvæðið. Ég er nú ekki lögfræðingur en svona í anda þessarar breiðu umræðu sem verið er að kalla eftir hérna þá langar mig til að spyrja hæstv. utanríkisráðherra um afstöðu hans til, hvað á maður að segja, dómaframkvæmdar í kringum þessi mál síðustu 30 árin, því að samningurinn er nú orðinn svo gamall, og hver sé skoðun hæstv. ráðherra á athugasemdum ESA við það hvernig þetta hefur verið framkvæmt.

###

Virðulegi forseti. Blessunarlega er samfélag okkar í sífelldri þróun og þeirri þróun fylgja nýjar áskoranir sem krefjast öflugrar löggæslu. Mér sýnist þingheimur vera tiltölulega sammála um það, miðað við þær ræður sem hafa verið fluttar hér í dag. Á undanförnum misserum höfum við því miður orðið vitni að fjölgun tilfella þar sem gripið er til vopna en slík tilfelli krefjast skjótra og skilvirkra viðbragða úthvíldra og vel þjálfaðra lögreglumanna. Lögreglan okkar glímir að sama skapi við fjölda nýrra áskorana, allt frá netglæpum til skipulagðrar glæpastarfsemi. Svo má ekki gleyma hinni gríðarlegu fjölgun ferðamanna sem eru að lenda í alls konar óhöppum víða um land. Allt krefst þetta fleiri lögreglumanna en við höfum ekki náð að bregðast við þessum nýju áskorunum með því að fjölga þeim í takt við nýjar þarfir. Fjölmennara lögreglulið gæti lagt sitt af mörkum til samfélagslöggæslu en mikilvægt er að byggja upp sterk tengsl milli löggæslu og samfélagsins sem lögreglan þjónar til að viðhalda trausti og efla samvinnu. Með fleiri lögreglumönnum á vettvangi getum við fjárfest í forvörnum sem byggja brýr og skapa öruggari hverfi.

Við skulum líka íhuga þann toll sem þetta krefjandi starf tekur af lögreglumönnunum okkar. Mikil yfirvinna og undirmannaðar deildir leiða til kulnunar og skerts starfsanda og að lokum leiðir það til minnkaðra gæða þjónustunnar sem veitt er. Með því að fjölga lögreglumönnum tökum við ekki aðeins á þeim brýnu vandamálum sem samfélag okkar stendur frammi fyrir heldur tryggjum einnig að löggæslufólk okkar hafi þann stuðning og þau úrræði sem þau þurfa til að sinna skyldum sínum á skilvirkan hátt.

Að lokum, virðulegur forseti, má segja að þörfin fyrir fleiri lögreglumenn snúist ekki bara um að bregðast við vaxandi glæpatíðni. Það er fjárfesting í öryggi og velferð samfélagsins. Með því að fjölga í lögregluliðinu tökum við frumkvæði að því að takast á við áskoranir nútímans og skapa grundvöll fyrir öruggari og farsælli framtíð. Við skulum sameinast um að styðja við löggæslustofnanirnar okkar sem eru okkur svo mikils virði og viðurkenna mikilvægt hlutverk þeirra við að varðveita samfélagsgerð okkar.

###

Hæstv. forseti. Ég ætla mér svo sannarlega ekki að drepa þessari umræðu á dreif. Ég held að hún sé mikilvæg en ég held að það sé engu að síður skynsamlegt að víkka hana út. Svona umræða er auðvitað líka að mörgu leyti, hvað á maður að segja, áhugaverð þegar kemur að akademískum rannsóknum vegna þess að ef við erum að hugsa um að búa til rannsóknir sem gagnast öryggishagsmunum einhverrar þjóðar, einhvers ríkis, þá felur það oft í sér upplýsingar sem liggja ekki á lausu og eru oft og tíðum bundnar trúnaði. Því er oft ákveðin kúnst að stunda akademískar rannsóknir á svona sviði en engu að síður er það mjög spennandi og alveg hægt. Eins og ég hef áður sagt þá hlakka ég til að sjá hvernig þessu reiðir af og vona að það gangi vel.

###

Forseti. Takk fyrir þetta. Ég skil þá hugmynd hv. þingmanns rétt, að þetta sé fyrst og fremst til að hreyfa við þessari umræðu. Ég held hins vegar að það sé jákvætt að utanríkisráðuneytið sem forsvarsaðili þessara mála, svona að stórum hluta, komi að þessu með einhverjum hætti og lagt er til í þessari þingsályktunartillögu að utanríkisráðuneytið geri samning við ákveðnar stofnanir eða háskóla um að koma þessu á fót. En ég held að það gæti verið ágætt að utanríkisráðuneytið hefði frumkvæði að því að koma þessu af stað, koma samræðunni og samtalinu af stað, en hugsanlega hefðu háskólarnir þá með sér samstarf um að taka við boltanum. Ég held líka að það væri æskilegt að hafa fleiri aðila í þessum samræðum eins og t.d. þá sem ég hef nefnt hér áður, Landhelgisgæsluna og ríkislögreglustjóra.

Ég vil benda á — ég man að við bentum á það líka í umsögninni sem við sendum inn — að háskólaráðherra hefur verið að hvetja til samstarfs á milli háskólastofnana á Íslandi og hefur lagt til hliðar peninga í það samstarf. Það er tiltölulega einfalt umsóknarferli sem háskólarnir fara í gegnum, senda inn umsókn og geta fengið fjármuni í svona samstarf. Ég held að það væri bara tilvalið að Alþingi beindi þeirri hugmynd til háskólanna að þeir tækju þetta málefni upp á sína arma og sæktu um einhvers konar samstarfsverkefni í tengslum við þetta.

###

Hæstv. forseti. Ég vil byrja á að þakka fyrir þessa umræðu og þessa mjög svo vel meintu tillögu sem hér er til umræðu. Hv. flutningsmaður tillögunnar, hv. þm. Njáll Trausti Friðbertsson, fór vel yfir breytt umhverfi öryggismála hér á norðurslóðum og stöðuna sem uppi er í dag. Það er full ástæða fyrir Ísland til að koma sér upp eins miklu af sjálfstæðri getu til þess að meta bæði sína öryggishagsmuni, stöðuna í kringum landið og samstarfið sem við erum í á eins sjálfstæðan hátt og mögulegt er. Það er gríðarlega mikilvægt að sjálfstætt og fullvalda ríki haldi algerlega utan um þessa þætti sjálft en láti ekki alltaf öðrum eftir að meta öryggi sitt eins og við höfum dálítið gert á Íslandi undanfarna áratugi.

Hv. þm. Njáll Trausti Friðbertsson kom inn á það áðan að það hefðu komið tvær umsagnir við þetta mál frá háskólastofnunum. Það vill nú svo sérkennilega til að sá sem hér stendur skrifaði undir aðra þeirra, umsögnina frá Háskólanum á Bifröst. Ég ætla ekki að fara í gegnum hana hér eða endurtaka hana með neinum hætti en hv. þingmaður kom ágætlega inn á það að þar voru athugasemdir sem aðallega fólust í því að vekja athygli á að rannsóknir á öryggismálum eru stundaðar víðar en við Háskóla Íslands, og hafa verið undanfarið, og á málum sem beinlínis tengjast öryggismálum. Það er rekið nám í málefnum sem tengjast þessu viðfangsefni, til að mynda á Bifröst þar sem er sérstakt meistaranám í áfallastjórnun. Í undirbúningi er sérstakt grunnnám í öryggisfræðum. Við Háskólann á Akureyri er auðvitað lögreglunámið sem er nátengt þessu líka, sérstaklega hér þar sem við höfum búið okkur til það umhverfi að almannavarnir eru undir hatti ríkislögreglustjóra og okkar öryggisstofnanir eru annars vegar ríkislögreglustjóri og lögreglan og hins vegar Landhelgisgæslan.

Ég gæti líka nefnt það, sem kemur svo sem ekki fram í þessari umsögn okkar, að t.d. á Bifröst er nú þegar samstarf við erlenda háskóla um rannsóknir á hlutum sem tengjast fjölþáttaógnum, netöryggi, öryggi kapla á milli landa o.s.frv., samstarf við háskóla á borð við Cornell og John Hopkins í Bandaríkjunum, ETH Zürich í Sviss og sænska varnarmálaháskólann, Försvarshögskolan. Því eru auðvitað þræðir víða en þetta eru þeir sem ég þekki best. Ég veit auðvitað líka að Alþjóðamálastofnun Háskóla Íslands og fræðimenn tengdir henni hafa stundað þessar rannsóknir mjög lengi og þar er að finna þekkingu.

Akademískar rannsóknir verða til á ákveðinn hátt, á fjölbreyttan hátt og ekkert endilega undir hjálmi einhverra svona stofnana. Ef við horfum t.d. á starf Alþjóðamálastofnunar þá er vissulega rétt að þar eru rannsakendur sem koma að en starfið felst ekki síður í því að vekja athygli á því sem verið er að gera á sviði rannsókna og fá til landsins sérfræðinga annars staðar frá, kynna sjónarmið þeirra o.s.frv. og stuðla þannig að virkri umræðu um alþjóðamál. Það finnst mér þeim takast mjög vel.

Þá er komið að athugasemd minni við þessa ágætu þingsályktunartillögu sem hér er til umræðu. Mér finnst vera ástæða til þess þegar hún verður tekin til umfjöllunar í nefndinni að skoða þann möguleika hvort hugsanlega væri hægt að víkka þetta eitthvað út. Í umræðunni er nú þegar búið að nefna hugveitur sem starfa á hinum Norðurlöndunum og annars staðar í löndunum í kringum okkur. Ég velti því bara upp hér í þessari umræðu hvort mögulega væri hægt að formgera þetta þannig að utanríkisráðuneytið hefði forgöngu að stofnun hugveitu um öryggismál, þar sem utanríkisráðuneytið tæki að sér að leggja til einhvers konar þekkingu, hugsanlega starfsfólk, og peninga til þess að stuðla að samstarfi við þá aðila sem eru að stunda rannsóknir á þessu sviði, en ekki bara þá heldur líka þá sem eru að starfa í þessu á hinum praktíska vettvangi. Nefni ég þar t.d. fulltrúa bæði Landhelgisgæslunnar og ríkislögreglustjóra. Jafnvel mætti nefna fleiri aðila eins og slökkviliðin og björgunarsveitirnar, þess vegna Landsbjörg og aðra slíka aðila sem koma að öryggismálum með ákveðnum hætti. Það kom vel fram í umræðu í gær um almannavarnir að við erum að treysta á sjálfboðaliðakerfi á Íslandi sem í mörgum löndum í kringum okkur er á vettvangi hersins eða einhvers konar þjóðvarðar. Þetta tengist því allt saman.

Ég velti fyrir mér hvort þetta gæti verið einhver leið áfram fyrir þessa ágætu hugmynd sem hér er, því að ég veit að hún kemur ekkert fullsköpuð út úr höfði Seifs heldur held ég að þetta sé bara góð hugmynd sem verið er að leggja inn í púkkið og sé alveg allt í lagi að vinna aðeins áfram ef það er málefninu til framdráttar. Eins og áður segir fer þetta núna  í nefnd þar sem gefst kostur á að ræða þetta og ég hlakka til að sjá hvert framhaldið af þessu verður, því að ég held að þetta sé ákaflega mikilvæg umræða og verði æ mikilvægari þegar fram í sækir, því miður.

###

Hæstv. forseti. Já, það er kannski ekki miklu að bæta við ræður þeirra hv. þingmanna sem hafa talað hér í dag. Ræða hv. þm. Gísla Rafns Ólafssonar var ákaflega sterk, verð ég að segja. Það er hárrétt hjá honum að þegar endurflytja þarf góð mál sem þverpólitísk sátt er um hér á þingi aftur og aftur þá er eitthvað sem er ekki að virka hjá okkur.

Ég hef sjálfur orðið vitni að þeim sársauka sem er til staðar hjá þeim sem ekki hafa átt kost á því að eignast börn með hefðbundnum hætti, ef við getum kallað það það. Ég er svo lánsamur að eiga fjögur börn og það er auðvitað erfitt fyrir okkur sem erum í þeirri stöðu að átta okkur á því hversu djúpur þessi sársauki er. En ég hef engu að síður orðið vitni að því og ég get staðfest það að hann er það. Mér finnst því að samfélagið okkar, sem býr yfir tækni, kunnáttu og getu til að hjálpa fólki sem er í þeirri stöðu, eigi að gera það og eigi ekki að flækjast fyrir því eins og staðan er því miður í dag.

Það fína frumvarp sem hér er flutt er liður í því að koma til móts við það fólk og ég vona að það hljóti brautargengi að þessu sinni í gegnum þingið.

###

Hæstv. forseti. Ég sé mig knúinn til að taka til máls um þetta góða mál hér sem lagt er fram af hv. þm. Sigmari Guðmundssyni. Mig langar að þakka þeim þingmönnum sem hafa tekið til máls hér í dag undir þessum lið, líka gaman að sjá nýja þingmenn koma sterka inn í þessa umræðu, hv. þingmenn Sigþrúði Ármann og Guðrúnu Sigríði Ágústsdóttur.

Ég þekki alveg fáránlega marga sem hafa lotið í lægra haldi fyrir þessum sjúkdómi. Ég er sjálfur haldinn honum og get ekki drukkið áfengi. Það er átakanlegt að fylgjast með lífshlaupi þeirra sem verða þessum vágesti að bráð, hvort sem það er áfengisneysla eða önnur vímuefnaneysla, og alveg hryllilegt hvað þetta böl hefur tekið frá okkur mikið af ótrúlega hæfileikaríku og snjöllu fólki.

Það er afskaplega ánægjulegt fyrir okkur sem erum á mínum aldri að sjá hversu miklum árangri við höfum engu að síður náð í baráttunni við unglingadrykkju. Ég á sjálfur fjóra krakka, sum þeirra komin á fullorðinsaldur, og það er alveg frábært að sjá að þau eru ekki að fara í gegnum sömu eldskírn og maður sjálfur fór í gegnum á sínum tíma á skiptistöðinni í Kópavogi, þar sem maður var „beisiklí“ drukkinn hverja einustu helgi frá því að maður var 15–16 ára gamall. Það var bara það sem maður gerði, það var það sem krakkar gerðu og þeir sem ekki drukku — ég man bara eftir einum úr skólanum mínum, Víghólaskóla í Kópavogi. Sá er reyndar sendiherra Íslands um þessar mundir erlendis, sem er gaman að nefna.

Þetta gegnsýrir okkar menningu hins vegar alveg rosalega og ég segi það sjálfur sem einhver sem hefur þurft að hætta áfengisneyslu að það er átak að vera í þessu daglega sambandi, eða segi ekki daglega, þessu venjulega samfélagi hérna og geta ekki tekið þátt í þessu sem er svo stór hluti af því sem vinirnir eru að gera, vera alltaf sá sem fer fyrstur heim, bara af því að ég er orðinn svo syfjaður, ég bara meika það ekki lengur. Aðrir eru á einhverjum efnum sem halda þeim gangandi lengur o.s.frv. Ég efast ekkert um að margir deila þessari reynslu, fyrir utan auðvitað allt sem hefur komið fram hérna sem tengist þessu; slysin, glæpirnir og mistök sem fólk gerir á sinni göngu í gegnum þetta líf sem tengist beint vímuefnaneyslu og áfengisneyslu og allir aðstandendurnir sem verða fyrir áhrifum af þessu. Það er líka kostnaður sem sjaldan er tekinn til greina eða reiknaður inn í þetta tjón. Þetta er samfélaginu alveg ofboðslega dýrt og þess vegna er svo gott að sjá þessa tillögu hér. Þó svo að við vitum auðvitað að þetta sé erfið barátta er ekki þar með sagt að við eigum ekki að hafa neina stefnu eða að við eigum ekki að taka utan um þá þekkingu sem við höfum og nota hana til að reyna að gera eitthvað gott með hana, reyna að bjarga einhverjum af þeim lífum sem annars þyrftu að fara í gegnum þessi svipugöng.

Ég er sammála hv. flutningsmanni að refsistefna er ekki svarið. Við höfum prófað hana. Við höfum prófað að banna áfengi og reyna að framfylgja því. Það gekk ekki. Við reyndum að banna bjórinn. Ég er ekki viss um að það hafi skilað okkur betra samfélagi. Við þurfum að vera með einhvers konar velviljaða og umfaðmandi stefnu sem styður fólk sem á við þennan sjúkdóm að etja. Það er gríðarlega margt sem er vitað um hann og viðbrögð við honum. Hér hefur verið nefnt skjal frá Alþjóðaheilbrigðismálastofnuninni. Það eru fjöldamargar stofnanir sem hafa gert viðamiklar skýrslur um þetta og til eru endalausar akademískar rannsóknir. Við eigum að nota okkur þær. Við eigum að móta okkur stefnu. Þetta er risavaxið mál og það er gríðarlega gott að taka þessa umræðu hér og ég hlakka til að heyra þær ræður sem enn eru á dagskránni.

###

Hæstv. forseti. Ég vil þakka kærlega fyrir þessa fínu umræðu. Hún kemur á dálítið skemmtilegum tíma vegna þess að ég var einmitt í gær með fyrirspurn til hæstv. dómsmálaráðherra um svipað mál, þ.e. frumvarp sem hæstv. forveri hans lagði fram árið 2020 og var í efnisatriðum náskylt því frumvarpi sem hér er verið að tala um og miðaði að þeim breytingum sem hér er stefnt að líka en sofnaði í hinni ágætu allsherjarnefnd og hefur ekki verið vakið til lífsins aftur. Það var hins vegar gleðilegt, og er gaman frá að segja, að hæstv. dómsmálaráðherra var ákaflega jákvæður fyrir þessu máli, tók því vel og áttaði sig á því hversu mikið einstaklingsfrelsismál þetta er. Þetta er auðvitað mál sem snertir okkur sem einstaklinga fyrst og fremst, því að nafnið okkar er sennilega eitthvað það nánasta sem maður á að einhverju leyti, það persónulegasta. Og hið persónulega er pólitískt, ekki satt? Það er setning sem oft er notuð.

Ég hafði gaman af umræðunni hér áðan og skylmingunum sem fóru fram milli hv. fyrirspyrjanda og hv. flutningsmanns þessarar tillögu um íslenska tungu og íslenska mannanafnahefð. Nú er svo komið að orðið hafa mjög miklar breytingar á íslensku samfélagi síðan árið 1996 þegar mannanafnalögum var síðast breytt og þeim komið í það horf sem þau eru núna, sem er að mínu mati ákaflega takmarkandi og tek ég undir það hjá hv. flutningsmanni að svo sannarlega er ástæða til að skoða þessi lög í því ljósi. Nú eru 20% þjóðarinnar ekki innan þessarar íslensku mannanafnahefðar, það er einfaldlega þannig. Þá vil ég spyrja, herra forseti: Segjum að ég væri íslenskur ríkisborgari, stæði í þessum stól og talaði íslensku eins og ég geri, hefði alist upp hér, en héti Múhameð Sadiq. Væri ég þá að brjóta niður íslenska tungu? Eða ef ég héti Moon-Cheng Wang? Er ég þá í einhverjum ofsóknum gagnvart íslenskri tungu með því að heita þessum ágætu nöfnum, sem ég gæti bara vel heitið sem íslenskur ríkisborgari og Íslendingur á Alþingi Íslendinga?

Hv. flutningsmaður kom ágætlega inn á það hvort þessi tillaga myndi brjóta niður þá evrópsku alþýðuhefð að kenna sig til föður eða móður, sem við höfum varðveitt hér á Íslandi og gerðum lengi vel. Ég vil leiðrétta það í þessum ágæta stól að þetta er engin íslensk hefð. Þetta er bara miðaldahefð, alþýðuhefð, evrópsk og sjálfsagt evrasísk ef út í það er farið. Enn þann dag í dag kenna t.d. Rússar sig við föður og gera það aukreitis með sínu fjölskyldunafni. Við þekkjum mjög vel að það er oft notað í almennri umræðu þar. En það er rétt sem hér kom fram að á hinum Norðurlöndunum og víða í Evrópu kom fram sérstök löggjöf sem skyldaði fólk til að taka upp ættarnöfn. Það var sjálfsagt mestmegnis til að þjóna bjúrókrasíu þjóðríkjanna sem voru að verða til á þeim tíma, til að mynda í Hollandi. Þegar Napóleon lagði það ríki undir sig skyldaði hann Hollendinga til að kasta þessari föðurnafnahefð sem við höfum hér og taka upp ættarnöfn. Þeir voru nú ekki par hrifnir af því margir hverjir en þeir tóku upp alls konar fáránleg ættarnöfn sem enn þann dag eru við lýði í Hollandi og eru beinlínis fyndin, og áttu að vera það. Það var svona 18. aldar brandari.

Svo er það hitt málið, með mannanafnanefndina sem við erum með hérna á Íslandi. Hv. flutningsmaður kom mjög vel inn á það hversu tilviljanakenndar niðurstöður er oft að finna þar. Ýmislegt hlýtur ekki náð fyrir augum nefndarinnar sem maður eiginlega skilur ekki hvernig lenti í þeirri stöðu og annað er leyft, sem maður áttar sig ekki á. Þetta er eins og með handboltadómara, það verður að vera einhvers konar staðfesta í dómum. Það er ekki hægt að dæma eitt á annað liðið og annað á hitt liðið en manni finnst oft eins og það sé ekki alveg staðfesta í þessu. Sennilega væri langbest að losna við þetta vandamál og mér sýnist að þetta ágæta frumvarp hér taki á því.

Þetta bann við ættarnöfnum sem flutningsmaður, hv. þm. Guðbrandur Einarsson, kom ágætlega inn á áðan á uppruna sinn í lögunum 1925 þegar verið var að taka fyrir það að fólk gæti tekið upp ættarnöfn. Þá höfðu þó nokkrir, mestmegnis velmegandi einstaklingar, tekið upp ættarnöfn og passað var vandlega upp á það að þeir þyrftu ekki að afsala sér þeim og að niðjar þeirra gætu haldið þeim. Það sama var uppi á teningnum árið 1996 þegar lög þau sem nú gilda voru sett. Þar var verið að standa vörð um forréttindi ákveðinna aðila af efri millistétt og yfirstétt sem höfðu tekið sér ættarnöfn á ákveðnum tíma í sögu þjóðarinnar.

Eins og áður segir þá er þetta einstaklingsréttarmál. Það er líka réttur okkar sem einstaklinga að þurfa ekki að kenna okkur við foreldra okkar. Það geta verið ýmsar ástæður fyrir því að fólk vill ekki kenna sig við foreldra sína, hvorki við föður né móður, en það er valið sem við stöndum frammi fyrir í dag, þ.e. við sem erum þvinguð til að taka þátt í því að vera safngripir á þjóðminjasafni evrópskrar miðaldanafnahefðar sem verið er að viðhalda á þessu landi með lögum. Það er bara réttur okkar að losna undan þessari undarlegu kvöð sem var sett í anda þjóðernishyggju og stéttaskiptingar. Því styð ég eindregið þetta frumvarp. Mér finnst það að mörgu leyti einfaldara en frumvarpið sem lagt var fram af hálfu hæstv. dómsmálaráðherra 2020, en inniheldur þó allan þann anda sem í því var að finna.

Ég hlakka til að sjá hver afdrif þessa máls verða í allsherjarnefnd. Ég vona að því verði fylgt fast eftir. Ég veit og ég heyrði í gær að hæstv. dómsmálaráðherra ætli að vera bandamaður í þessu máli, þó svo að hann sé ekki að leggja fram þetta frumvarp núna. Ég hvet því hv. flutningsmenn til að hafa það í huga, leita bandamanna þar sem þá er að finna og koma þessum nauðsynlegu umbótum á einstaklingsréttindum okkar hér á Íslandi í gegn.

###

Virðulegur forseti. Ég náði að taka þátt í hluta þessarar umræðu í nefndinni fyrr í vetur og var ákaflega áhugavert að hlusta á þá gesti sem komu fyrir nefndina á þeim tíma og lýstu stöðunni eins og hún er í dag í þessum efnum. Eins og þau sem hér eru inni vita kannski er Ísland meðal þeirra ríkja þar sem vopnaeign er hvað mest á mann í heiminum og ég held að við séum í öðru sæti í Evrópu á eftir Finnum. Hér eru um 80.000 skotvopn skráð. Langflest þeirra eru auðvitað venjuleg veiðivopn eða vopn sem notuð eru í veiðum eða til íþróttaiðkunar. Engu að síður eru þó ákveðnir einstaklingar sem eiga tugi vopna, jafnvel sjálfvirkra eða hálfsjálfvirkra, og það er vissulega áhyggjuefni sem frumvarp þetta tekur í sjálfu sér ekki á.

Mig langar að vekja athygli á ákveðinni klausu sem er í greinargerð með þessu frumvarpi en komið hefur fram að talsverð aukning hefur verið á innflutningi þessara svokölluðu safnvopna, sem hér er verið að taka á. Það voru um 20 einstaklingar sem áttu 161 þessara hálfsjálfvirku eða sjálfvirku skotvopna. Við erum að sjá að ákveðnir einstaklingar eru bara með vopnabúr á heimili sínu með hálfsjálfvirkum eða sjálfvirkum skotvopnum. Það er auðvitað áhyggjuefni sem þingheimur þarf að hafa í huga, ekki síst í ljósi þess að við erum farin að sjá aukinn vopnaburð meðal ungmenna og í undirheimum þessa lands og vekur það ugg til framtíðar.

Mig langaði bara að koma hingað upp og vekja athygli á þessu tiltekna máli. Ég tel að þetta frumvarp sé til bóta og að þarna sé tekið á ákveðnum þáttum sem þurfti að taka á.

###

Hæstv. forseti. Er einhver hér í þessum sal sem á barn eða barnabörn sem dreymir um að komast út í geim? Er einhver sem hefur átt sér þann draum? Ég átti hann. Fyrir íslensk börn dagsins í dag er þessi draumur ekki endilega út í bláinn, eins og hann var nú sennilega í tilfelli okkar sem hér sitjum. Í febrúar síðastliðnum lagði ég fram fyrirspurn til hæstv. háskóla-, iðnaðar- og nýsköpunarráðherra um stöðu umsóknar Íslands um aðild að Geimvísindastofnun Evrópu, ESA, en svar barst rétt fyrir páska í fyrra. Svarið olli mér nokkrum vonbrigðum en lítið hefur gerst í því máli síðan Alþingi ályktaði um, með leyfi forseta, „að fela utanríkisráðherra að sækja um aðild Íslands að Geimvísindastofnun Evrópu að undangenginni nánari skoðun á skuldbindingum samfara aðild.“

Þegar síðasta var spurt um þetta mál á þingi árið 2021 sagði utanríkis- og þróunarsamvinnuráðherra, sem þá var talinn vera ráðherra málefna geimsins, eftirfarandi, með leyfi forseta:

„Hinn 11. júní 2019 lá fyrir samþykki á næsta skrefi í ferlinu, í samræmi við vegvísi stofnunarinnar, sem fólst í því að ráðherra málefna geimsins ritaði stofnuninni bréf þar sem leitast væri eftir að hefja viðræður um aðild.“

Og hvað hefur gerst síðan? Eiginlega ekkert.

Ég hef í rannsóknum mínum á geimgeiranum á Íslandi komist að því að íslensk stjórnvöld hafa ekki tekið þetta mál mjög alvarlega. Það er tilfinning þeirra sem starfa í þessum geira að fólk haldi að þetta sé einhver brandari. Það er synd því að þátttaka í geimvísindum í dag snýst ekki um að eiga geimskutlu eða lenda á tunglinu og planta fána. Þetta er einfaldlega netverk um hátækniþróun, hugbúnaðargerð og grunnrannsóknir. Geimvísindastofnun Evrópu er líka atvinnuþróunarverkefni að því leyti að þau aðildargjöld sem aðildarlöndin greiða til hennar koma nánast öll til baka, en stofnunin skuldbindur sig til að verja a.m.k. 95% þeirra í aðildarlandinu sjálfu í því að styðja við bakið á ýmiss konar verkefnum sem tengjast geimrannsóknum.

Heyr, heyr.Að auki má nefna það, herra forseti, að ríkisborgarar aðildarríkjanna geta átt von um að láta þann draum að verða geimfarar rætast. Íslensk börn gætu þannig með raunhæfum hætti tekið stefnuna á að komst út í geim.

###

Hæstv. forseti. Ég vil þakka hæstv. ráðherra fyrir svörin og ég heyri að að hún er tiltölulega hlynnt þessu góða framfaramáli eða alla vega gat ég ekki betur skilið það á hennar svari. Í ágætri greinargerð með umræddu frumvarpi segir, með leyfi forseta, „að lögin séu barn síns tíma og hafi að nokkru leyti runnið sitt skeið. Því sé tími kominn á heildarendurskoðun löggjafarinnar.“ Mig langar bara til að taka heils hugar undir það. Ég hef líka tekið eftir því að frumvarp um mannanöfn hefur verið lagt fram á þessu þingi af nokkrum þingmönnum undir forystu hv. 10. þm. Suðurk., Guðbrands Einarsson, og er það vel og vonandi að þingið taki vel í það þó að það komi ekki frá ráðherra.

Það segir í greinargerðinni frá 2020, með leyfi forseta:

„Verði frumvarpið að lögum eykur það til muna frelsi einstaklinga til að velja sér og börnum sínum eiginnöfn og kenninöfn og frelsi til að breyta nöfnum verður víðtækara en nú er.“

Þetta er einstaklingsréttarmál. Þetta er mál sem svarar kalli tímans. Vil ég að lokum hvetja þingheim til að koma þessu máli í gegnum þingið og breyta þessum löngu úreltu mannanafnalögum sem gilt hafa á þessu landi allt of lengi.

###

Hæstv. forseti. Nafnið er einhver persónulegasti og mest sérkennandi þáttur í lífi hvers einstaklings. Nafn segir sögu og merkir einstaklinginn umsvifalaust í hugum þeirra sem heyra. Það getur gefið til kynna þjóðerni, ætterni, kynferði, jafnvel aldur, trúarbrögð, menningu og hugsjónir nafngjafanna sem í langflestum tilfellum eru foreldrar. Það er því grundvallarréttur hvers einstaklings að hafa stjórn á nafninu sínu enda hefur Mannréttindadómstóll Evrópu talið að réttur manns til nafns njóti verndar 8. gr. mannréttindasáttmála Evrópu um friðhelgi einkalífs og verði hann aðeins takmarkaður með lagaheimild ef brýna nauðsyn ber til vegna réttinda annarra.

Við Íslendingar höfum a.m.k. frá árinu 1925 búið við þrönga löggjöf þegar kemur að nafngiftum. Örlítið var rýmkað um stjórn okkar einstaklinganna á þessu persónulega einkenni 1996 en einn þáttur hefur þó mætt algjörum afgangi. Það er rétturinn til að taka upp svokölluð ættarnöfn sem víða annars staðar eru kölluð fjölskyldunöfn. Hér var í anda 19. aldar þjóðernishyggju mörkuð sú stefna í upphafi þeirrar 20. að allir Íslendingar sem ekki höfðu borið ættarnöfn eða tekið þau upp fyrir árið 1925 þyrftu að vera inni í föðurnafnakerfinu, sem talið var bera vott um glæsta fortíð þjóðarinnar og menningararf sem standa þyrfti vörð um. Hliðaráhrif af þessum verknaði löggjafans og hugsanlega tilgangur einhverra þeirra sem málið studdu var að búa til mjög sýnilega stéttaskiptingu í íslensku samfélagi þegar kom að nöfnum, enda hafði það tíðkast, einkum meðal velmegandi landsmanna, að taka upp ættarnöfn eins og kemur fram í greinargerð með því lagafrumvarpi sem spurning mín snýr að í dag.

Virðulegur forseti. Það er vitaskuld fleira sem kemur inn í þetta mál en sú aðgerð að gera íslenska ríkisborgara að sýnisgripum og eins konar þjóðminjasafni fyrir alþýðlega mannanafnahefð evrópskra miðalda, með þeirri skyldu að fólk þurfi að kenna sig við annað hvort foreldra sinna eða bæði. Það geta verið ýmsar ástæður fyrir því að fólk kæri sig ekki um það; ofbeldi, ósætti eða annað sem veldur því að fólk vill skilja sig frá þeirri fortíð en hefur ekki kost á að gera það samkvæmt núverandi lögum.

Hæstv. fyrrverandi dómsmálaráðherra, Ólöf Nordal heitin, hóf þá vinnu að endurskoða þessi mál á þeim tíma sem hún gegndi embætti og afrakstur þeirrar vinnu sem var löng og vönduð leit dagsins ljós undir forystu fyrrverandi hæstv. dómsmálaráðherra, Áslaugar Örnu Sigurbjörnsdóttur, árið 2020 en náði ekki að skila sér út úr allsherjar- og menntamálanefnd vorið 2021. Því miður urðu ráðherraskipti það ár sem virðast hafa orðið til þess að málið var ekki endurflutt en því spyr ég, í ljósi þeirrar vönduðu vinnu sem unnin hefur verið í þessu máli: Hyggst ráðherra endurflytja frumvarp til laga um mannanöfn sem lagt var fram á 151. löggjafarþingi? Hefur farið fram frekari vinna við frumvarpið í ráðuneytinu?

###

Hæstv. forseti. Ég vil þakka fyrir þessa góðu umræðu og taka undir með hv. fyrirspyrjanda að það er auðvitað mikilvægt að þetta mál fari að hljóta brautargengi og fyllist maður bjartsýni þegar maður heyrir svör hæstv. ráðherra. Mig langar til að nota tækifærið og vekja athygli á öðru máli sem gæti fjölgað blóðgjöfum á Íslandi umtalsvert. Ég sjálfur er haldinn heilkenni sem er svokölluð járnofhleðsla og er því í hópi þeirra sem mega ekki gefa blóð á Íslandi. Hins vegar er ég í þeim hópi sem þarf að fá dregið úr mér blóð a.m.k. tvisvar sinnum á ári, sumir miklu oftar. Þetta er mjög algengt heilkenni á Íslandi, talið að, ef ég man rétt, 5% karlmanna séu haldnir þessu þannig að þar eru nokkur þúsund sem um ræðir og nokkrir lítrar af góðu blóði sem mætti nýta í íslensku heilbrigðiskerfi. Ég er t.d. í O+ sem má gefa öllum þannig að ég hvet hæstv. heilbrigðisráðherra til að huga að þessu í leiðinni til að fjölga blóðgjöfum á Íslandi.

###

Hæstv. forseti. Ég vil byrja á að þakka hv. þm. Gísla Rafni Ólafssyni fyrir þessa mikilvægu umræðu, hæstv. forsætisráðherra fyrir svörin og öðrum hv. þingmönnum fyrir sín uppbyggilegu innlegg. Þegar kemur að viðbrögðum við vá er skipulag grundvallaratriði. Aðalatriðið er að skipulagið sé skilvirkt, hraðvirkt, boðleiðir séu stuttar og allir viti hvað þeir eigi að gera. Eins er mikilvægt að enginn misskilningur sé um boðleiðir og allir viti hvar ákvörðunarvaldið liggur. Því miður var það svo þegar Almannavarnir ríkisins voru lagðar niður og verkefnið fært yfir til ríkislögreglustjóra að þá komu upp flöskuhálsar og að sögn þeirra sem unnu í kerfinu á þeim tíma datt ákveðinn nauðsynlegur sveigjanleiki út.

Á þeim tíma sem liðinn er síðan hafa ýmsir agnúar verið sniðnir af og kerfið er betra í dag en það var þá og ég vil taka undir með ráðherra um að tilkoma þjóðaröryggisráðs var mikilvægt skref. Engu að síður erum við Íslendingar með afar sérstakt kerfi þegar kemur að almannavörnum og gríðarlega stór hluti af kerfinu treystir algerlega á sjálfboðaliða. Fyrir okkur sem þjóð er það í annan stað algerlega stórkostlegt að svo mörg séu tilbúin til að leggja lið, og ég vil nota þetta tækifæri til að færa þeim mínar bestu þakkir, en í hinn stað blasir við að ef álagið eykst meira en nú, sem ekki er útilokað miðað við það sem við vitum í dag og bent hefur verið á, getum við lent á þeim stað að við verðum í vandræðum.

Nú er verið að vinna að endurskoðun á verklagi ríkislögreglustjóra þegar kemur að almannavörnum og ný almannavarnalög eru í undirbúningi. Það er von þess sem hér stendur að tekið verði tillit til eftirfarandi þátta:

Í fyrsta lagi að tryggt verði að boðleiðir verði eins stuttar og mögulegt er.

Í öðru lagi að betur verði stutt við starfsemi björgunarsveitanna sem eru hryggjarstykkið í viðbrögðum okkar og að fjármagn frá ríkinu komi til sem fari í þjálfun, aðbúnað og starf.

Í þriðja lagi að styðja við og styrkja þær stoðir sem eru hjá ríkinu sjálfu, fyrst og fremst lögregluembættin úti á landsbyggðunum sem og Landhelgisgæsluna. Það hefur nokkuð skort á hjá núverandi ríkisstjórn þar sem fjárskortur hefur háð þessum stofnunum sérstaklega og hefur t.d. birst í því að upp kom tillaga í fyrra að selja flugvél Landhelgisgæslunnar, sem því miður er meira og minna í útleigu hjá Frontex til að afla Gæslunni fjár.

Ég vil að lokum þakka fyrir umræðuna um þetta mikilvæga mál. Það er öllum ljóst að almannavarnir eru okkur hér á þessu harðbýla landi mikilvægar.

###

Hæstv. forseti. Ég þakka hv. þingmanni kærlega fyrir svarið og deili áhuga hennar á því að hafa sem mesta viðveru þarna og fylgja sem best eftir hagsmunum Íslendinga í Evrópusamstarfinu. Varðandi áhuga á inngöngu í Evrópusambandið og efnahagsmál þá er það hárrétt hjá bæði hv. þm. Bjarkey Olsen Gunnarsdóttur og hv. þm. Ingibjörgu Isaksen sem talaði hérna áðan, að það helst í hendur. Ég man ekki eftir ríki sem hefur gengið inn í Evrópusambandið eða forvera þess í efnahagslegum styrkleika. Það gerist yfirleitt til þess að styrkja efnahaginn heima fyrir vegna þess að stór hluti Evrópusamstarfsins snýst auðvitað um efnahagsmál og snýst um að nýta þá kosti sem opinn og frjáls markaður hefur upp á að bjóða. Við erum þátttakendur í því en okkur stendur til boða að taka þátt í víðtækara samstarfi og vera þar aðilar að ákvarðanatökum. Það er mín skoðun og hefur verið lengi að það væri hagfellt fyrir okkur. Við erum að sjá núna að hlutir geta auðvitað breyst í alþjóðlegu samstarfi. Við erum búin að vera að tala hérna um Norðurlandasamstarfið fyrr í dag og í tengslum við öryggismál og við sjáum hvernig umræðan um öryggismál á vettvangi Norðurlandaráðs hefur breyst með inngöngu Finna í NATO og væntanlegri inngöngu Svía í NATO. Ég velti upp þeirri spurningu til hv. þingmanns, úr því að formið er með þeim hætti, hvort hún sjái fyrir sér að það gæti hugsanlega styrkt samstarf Norðurlandanna á vettvangi efnahagsmála og alls konar annarra mála ef þau öll væru innan borðs hjá Evrópusambandinu.

###

Virðulegur forseti. Ég þakka kærlega fyrir góða ræðu og upplýsandi frá hv. þm. Bjarkeyju Olsen Gunnarsdóttur sem fyllir betur út í þá mynd sem er að teiknast upp í dag af starfi þessa þingmannahóps, sem er mjög mikilvægt. Ég verð að koma hingað upp líka til þess að lýsa yfir ánægju minni með að það er aukin áhersla af hálfu íslenskra stjórnvalda á aukna viðveru í Brussel við hagsmunagæslu fyrir ríkið og þjóðina. Mér fannst líka gaman að hlusta á hvernig hv. þingmaður lýsti vinnunni í þessum hópi og hvernig umræður fara þar fram um ýmsa þætti þessa samstarfs, m.a. um inngöngu Úkraínu í Evrópusambandið. Það snertir auðvitað okkur vegna þess að við erum inni á þessu svæði. Ég fór nú áðan ágætlega í gegnum sögu Evrópusamrunans hér á Íslandi og þær hugmyndir sem mættu Gylfa Þ. Gíslasyni þegar hann fór í sína höfuðborgaferð árið 1961 um að við gerðumst aukaaðilar að Efnahagsbandalagi Evrópu eins og það hét á þeim tíma. Það er nákvæmlega það sem við erum. Við erum aukaaðilar að Evrópusambandinu. Þess vegna langar mig til að spyrja hv. þingmann, af því að hún er búin að lýsa vel andrúmsloftinu í þessu samstarfi: Er þetta ekki félagsskapur sem við sem fullvalda þjóð eigum heima í?

###

Hæstv. forseti. Ég þakka kærlega fyrir þessa skemmtilegu spurningu. Ég held að mér myndi nú reyndar ekki endast dagurinn til að svara henni algerlega fyllilega ef ég hefði tíma til þess en ég skal samt gera atlögu að því á þessari einu mínútu og fjörutíu og fimm sekúndum sem ég á eftir. Það er alveg hárrétt hjá hv. þingmanni að það eru mismunandi skoðanir innan Evrópusambandsins á Evrópusambandinu og á Evrópuþinginu sitja fjöldamargir þingmenn sem eru ekki hrifnir af Evrópusambandinu og vilja jafnvel að sínar þjóðir gangi út úr því. Það er bara sjálfsagt mál að fólk hafi ýmsar skoðanir á svona samstarfi. Evrópusambandið er vettvangur pólitískra skoðanaskipta af því tagi og þar fá slíkar raddir að heyrast og það er auðvitað mjög mikilvægt. Við sjáum hins vegar að útganga t.d. Breta, þó svo að þar hafi verið meiri hluti fyrir henni í bæði þjóðaratkvæðagreiðslu og annars staðar, hefur ekki verið mjög hagfelld þeim.

Varðandi áhrif smáríkja innan Evrópusambandsins þá lýsir hv. þingmaður því ágætlega að innan ykkar góða samstarfs á vettvangi þessarar nefndar sem skýrslan var flutt um hérna áðan þá hafið þið leið til þess að koma ykkar sjónarmiðum á framfæri innan Evrópusambandsins. Munurinn á því að vera með EES-samninginn annars vegar og því að vera í Evrópusambandinu hins vegar er þó sá að jú, við erum með sama fjórfrelsið og við erum í Schengen o.s.frv. og við erum að taka þátt í þessu starfi en við sitjum þó alla vega við borðin þar sem verið er að ræða ákvarðanirnar í stað þess að þurfa að koma bakdyramegin og biðja þingmenn vinveittra þjóða að taka upp okkar erindi, vinsamlegast. Við sitjum við borðið. Í því, eins og hv. þm. Ingibjörg Isaksen veit fullvel, felast áhrif og geta jafnvel falist völd.

###

Hæstv. forseti. Ég þakka fyrirspyrjanda, hv. þm. Ingibjörgu Isaksen, enn fyrir þessa ágætu spurningu og mér er ljúft og skylt að svara henni. Í stefnuskrá Samfylkingarinnar segir: Samfylkingin stefnir að fullri aðild að Evrópusambandinu með upptöku evru að undangenginni þjóðaratkvæðagreiðslu. Það hefur ekkert breyst í þeim efnum og engin ákvörðun verið tekin á vettvangi Samfylkingarinnar sem breytir þeirri eindregnu skoðun flokksins og landsfunda hans að það beri að stefna að því að láta reyna á aðildarsamninga við Evrópusambandið. Það er hins vegar hárrétt sem þingmaðurinn bendir á, Evrópumál hafa oft verið ofar á baugi í málflutningi Samfylkingarinnar en þau eru nákvæmlega í dag. Við erum að einbeita okkur að öðrum málum í dag sem eru ákaflega brýn; atvinnumál, kjaramál, heilbrigðismál og önnur slík. Ég styð eindregið þann málflutning en tek mér það bessaleyfi að tala um Evrópumál líka vegna þess að það er stefna flokksins og það er mál sem ég hef haft áhuga á ákaflega lengi og vil endilega að sé rætt um hér í þessum sal.

###

Hæstv. forseti. Ég vil byrja á að þakka framsögumanni, hv. þm. Ingibjörgu Isaksen, fyrir þessa góðu skýrslu og þessa ágætu kynningu á þessu mikilvæga máli sem snertir Evrópusamstarf okkar Íslendinga og er þá auðvitað örlítið tilefni til að tala um Evrópumál og Evrópusamstarf okkar ágæta ríkis og okkar ágætu þjóðar. Helstu vörðurnar, við þekkjum þær auðvitað. Eftir síðari heimsstyrjöld, þegar ríki Evrópu fóru að hugsa um aðferðir til að vinna saman á efnahagssviðinu og til þess að tryggja í grunninn að aldrei myndi endurtaka sig hildarleikur síðari heimsstyrjaldarinnar, fengum við Íslendingar snemma ákveðinn áhuga, því að við erum í nánu samstarfi og nánum tengslum við þessa ágætu granna okkar, á því að taka þátt í þessu starfi. Árið 1961 var gerð út af örkinni sendinefnd frá íslensku ríkisstjórninni undir forystu viðskiptaráðherra, Gylfa Þ. Gíslasonar, og var hún send í heimsóknir til allra helstu höfuðborga Evrópu, þ.e. höfuðborga þeirra sem tóku þátt í Efnahagsbandalagi Evrópu á þeim tíma, til að kanna með hvaða hætti Íslendingar gætu nálgast þetta samstarf. Það sem kom út úr því var að skynsamlegast og heppilegast fyrir Íslendinga og bandalagið á þeim tíma væri að Ísland gerðist aukaaðili að bandalaginu.

Þetta var svo sem ekki skoðað nánar vegna þess að á sama tíma voru að eiga sér stað aðrir atburðir sem höfðu mikil áhrif á þetta allt saman. Bretar höfðu sótt um aðild en þeim var hins vegar neitað um hana af hálfu Frakka og beitti forseti Frakklands, Charles de Gaulle, beinlínis neitunarvaldi sínu gegn umsókn Breta. Umsóknir annarra sem sótt höfðu um á sama tíma voru þar með út af borðinu og þar af leiðandi þessi umræða um aukaaðild okkar Íslendinga líka. Við hins vegar létum ekki deigan síga og árið 1970 gengum við í EFTA, sem hér er til umræðu í dag, vitaskuld eftir harðvítugar umræður í þessum sal þar sem öllum sömu rökunum og hefur jafnan verið beitt gegn auknu Evrópusamstarfi var beitt gegn því að ganga í EFTA. Endurtekning á þeirri atburðarás má segja hér innan þings varð svo áður en við gengum í Evrópska efnahagssvæðið árið 1994. Umræðurnar um það fóru fram hér 1992, ef ég man rétt, og enduðu með því að við ákváðum að stíga það skref, heillaskref eins og kemur ágætlega fram í skýrslu þeirri sem hér var kynnt. Við erum hluti af Schengen. Við erum hluti af þessu fjórfrelsi Evrópusambandsins sem aðilar að Evrópska efnahagssvæðinu og við höfum auðvitað orðið fyrir mjög miklum áhrifum af þessari þátttöku okkar allri saman. Hér hefur efnahagurinn dafnað á þessu opna markaðssvæði. Við höfum séð mikla fólksflutninga hingað til Íslands en við að sama skapi höfum séð að Íslendingar hafa nýtt sér þau tækifæri sem Evrópska efnahagssvæðið hefur boðið upp á, bæði til að stunda viðskipti og til að búa og nema í öðrum löndum Evrópska efnahagssvæðisins.

Síðan kemur hrunið 2008 og breytir talsvert miklu. Við þekkjum það öll sem hér sitjum inni að þeir atburðir allir saman leiddu til þess að Ísland sendi inn aðildarumsókn að Evrópusambandinu 16. júlí 2009. Við tóku samningaviðræður sem tóku allt það kjörtímabil og voru, eins og þingheimur þekkir, settar á ís í aðdraganda kosninga árið 2013. Þá höfðu 27 af 33 samningsköflum verið opnaðir. Það hefði verið lokið við 11 og það eru sem sagt 14 kaflar í þessu samstarfi sem eru utan Evrópska efnahagssvæðisins, taka ekki til þess samstarfs sem við erum í, þar á meðal auðvitað mikilvægir málaflokkar á borð við landbúnað og fiskveiðar.

Afstaða Íslendinga til aðildar að Evrópusambandinu hefur verið dálítið sikksakk-kennd og eins og víða annars staðar þannig að því nær sem stjórnvöld eru því að ganga í Evrópusambandinu, því fjær eru kjósendur og öfugt. En við höfum séð það undanfarin ár að áhugi þjóðarinnar á því að skoða þann kost að ganga í Evrópusambandið hefur aukist og er núna drjúgur meiri hluti fyrir því að stíga það skref að kanna hvort hugur þjóðarinnar standi ekki til að sækja um aftur eða endurvekja þessa aðildarumsókn.

Við höfum séð að það er ýmislegt sem hefur haft áhrif á þessa umræðu, frú forseti. Brexit hafði auðvitað ekki góð áhrif á umræðuna þó svo að eftirmálar Brexit hafi kannski frekar orðið til þess að hvetja til áhugans því að sú útganga hefur ekki verið Bretum sérlega hagfelld. Stríðið í Úkraínu hefur auðvitað haft áhrif líka og sú samstaða sem Evrópuþjóðir hafa sýnt með Úkraínu þar og sá eindregni vilji sem við sjáum í austurhluta Evrópu til að taka þátt í þessu samstarfi hefur blásið nýju lífi í hugmyndina um að stækka sambandið.

Þessi skýrsla er fín og fjallar vel um okkar þátttöku í þessu starfi og lýsir að einhverju leyti áhrifum Evrópusambandsins á íslenska löggjöf. En þá rifjast upp fyrir mér orð sem ágætur maltneskur vinur minn sagði við mig einhvern tímann. Hann sagðist ekki skilja þetta alveg: Ísland vill fyrir alla muni taka þátt í meira og minna öllu sem Evrópusambandið gerir en þverneitar að taka þátt í að stjórna því. Þetta fannst honum mjög skrýtið.

Evrópusambandið, ég kom inn á það í ræðu í gær þar sem ég var að tala um bæði landbúnaðarmál og einhver önnur mál líka, er meira heldur en bara efnahagsmál. Það er samfélag og það er samtal. Hv. þm. Gísli Rafn Ólafsson lýsti þessu ágætlega áðan þegar hann talaði um mikilvægi tengslanetsins í þessum þingmannahópi EFTA. Þarna verður til samtal. Þarna er hlustað á áhyggjur og hægt að koma á framfæri skoðunum og hagsmunum á óformlegan hátt. En Evrópusambandið er meira en það, það er líka vettvangur fyrir lítil ríki Evrópu. Langflest aðildarríki Evrópusambandsins eru smáríki þótt fæst séu jafn smá og Ísland, þó einhver. Það er líka rödd við borðið þar sem ákvarðanirnar eru teknar fyrir þessi ríki og það er vettvangur fyrir ráðamenn til að hittast og kynnast. Í því sambandi rifjast upp fyrir mér harmsaga úr hruninu sem var símtal fjármálaráðherra Íslands við fjármálaráðherra Bretlands, Árna M. Mathiesen, hæstv. ráðherra á þeim tíma, við Alistair Darling, sem er reyndar nýlátinn. Það símtal fór ekki vel. Það kom seinna í ljós að Alistair Darling vissi raunar ekki við hvern hann var að tala og sagan segir að hann hafi haldið að hann væri að tala við Björgvin G. Sigurðsson sem hann hafði hitt af öðru tilefni. Þetta hefði aldrei gerst ef Ísland hefði verið fullur þátttakandi í Evrópusambandinu.

Nú ætla ég ekki að vera með neina eftirásögu eða hliðarsögu hérna en það sem ég er að reyna að lýsa er það að svona stöðu myndu íslenskir ráðamenn ekki lenda í ef þeir væru fullir þátttakendur í Evrópusambandinu vegna þess að þá myndu þeir hafa hist margoft á fundum og þekkjast persónulega. Staða okkar Íslendinga minnir mig á bænaskjal sem til er á Þjóðskjalasafninu upp á Landsbókasafni frá árinu 1419 til Eiríks konungs af Pommern, danska konungsins á þeim tíma, og er undirritað af Arnfinni Þorsteinssyni hirðstjóra og einhverjum 18, 19 öðrum íslenskum pótintátum með innsiglum þeirra þar sem þeir eru að biðja konung vinsamlegast og náðarsamlegast um að banna ekki siglingar Englendinga til Íslands. Enn erum við í þeirri stöðu að sitja ekki við borðin  þar sem ákvarðanirnar eru teknar heldur senda bænaskjöl.

###

Herra forseti. Já, þetta er spennandi og við Íslendingar búum svo vel að hafa komið ár okkar ágætlega fyrir borð þegar kemur að upplýsingatækni og tungumálinu. Þó svo að alltaf megi gera miklu betur, eins og margir þreytast ekki á að hamra á, höfum við þó alla vega tryggt það að letrið okkar er tækt á lyklaborðum heimsins og getum örugglega miðlað af reynslu okkar í þeim efnum. Það er líka svo sannarlega rétt að reynsla þessara svæða er að mörgu leyti ólík því sem kannski er að finna sunnar í hinum norrænu ríkjum og allt frá fyrstu tíð því að það má segja að Norðurlönd hafi á miðöldum til að mynda skipst í þrjú megin efnahagsleg svæði. Það var auðvitað þetta svæði í Danmörku og þar og syðstu sveitum Svíþjóðar sem var líkara því sem gerðist í Þýskalandi með þorpum og mörkuðum o.s.frv. og síðan þetta sjálfsþurftarlandbúnaðarsvæði fyrir norðan sem var drjúgur partur Svíþjóðar og góður hluti Noregs líka. En síðan nyrst var alltaf svæðið sem treysti á annars konar auðlindir, auðlindir hafsins og veiði og annað slíkt, og þar er Ísland klárlega staðsett. Þar eru líka nyrstu héruð Noregs og hugsanlega að einhverju leyti Svíþjóðar og Finnlands líka. En þetta voru á miðöldum ríkustu svæðin, mun ríkari  en þessi sjálfsþurftarlandbúnaðarsvæði þarna á milli, þannig að það var líka mjög sérstakt. — Ég bara þakka að lokum fyrir skemmtilega umræðu.

###

Herra forseti. Ég er sammála því að ég held að það sé brýnt að styrkja þessa rödd. Það væri líka heppilegt fyrir þau okkar sem búa á þessu svæði hérna að sú rödd heyrðist því að þau viðfangsefni sem við eigum við að etja hér á norðurslóðum eru kannski önnur en fara hæst við Eyrarsundið. Það er hins vegar annað varðandi tungumálakunnáttu og tungumál sem notað er á svona fundum. Það er auðvelt að sjá fyrir sér að ef danskan myndi víkja sem opinbert tungumál svona samstarfs þá myndi, þrátt fyrir góðan vilja til að halda úti túlkaþjónustu og allt það, enskan bara taka þar við og það er í sjálfu sér þróun sem við höfum verið að sjá á vettvangi Norðurlandanna.

Mig langar að nefna það í lok þessarar umræðu að kannski fallegasta augnablikið sem ég upplifði á fundi þessa þingmannahóps á sínum tíma, fyrir utan það náttúrlega að fara í hvalaskoðun með mjög grimmum hvalveiðisinnum þar sem snætt var grillað hvalkjöt á þilfari hvalaskoðunarskipsins, var að hlusta á Jonathan Motzfeldt spila á lítið kirkjuorgel í kirkju einhvers staðar í Þingeyjarsveit. Það var mjög eftirminnilegt augnablik.

###

Virðulegi forseti. Mér fannst ekki vera hægt að láta þessa merkilegu umræðu líða án þess að það tæki einhver úr sal til máls um hana og lýsi því að þetta er auðvitað mjög mikilvægt starf og áhugavert. Sú umræða sem spannst hér milli hv. þingmanna um aðild Færeyja og Grænlands að Norðurlandaráði hefur verið lengi í gangi. Ég var stjórnmálabarn á tíunda áratug síðustu aldar og sat af því tilefni þrjú Norðurlandaráðsþing sem áheyrnarfulltrúi ungra jafnaðarmanna og þá var verið að ræða þetta. Það voru mjög hatrammar umræður um nákvæmlega þetta mál og ég sé að það hefur ekkert breyst þessi 30 ár sem síðan eru liðin.

Svo er líka áhugavert að velta fyrir sér þessu sem hv. þingmenn voru að ræða hér áðan um tungumálið. Ég lenti í því að sitja svona fund þessa ágæta þingmannaráðs, ekki reyndar sem þingmaður heldur sem fræðimaður á Húsavík einhvern tímann í byrjun þessarar aldar, og var beðinn um að koma þangað og lýsa Evrópusambandinu fyrir þátttakendum ef þeir hefðu einhvern áhuga á að kynna sér það. Ég  talaði náttúrlega bara sænsku af því að það tungumál er mér tamara en danskan en ég myndi halda að við Íslendingar værum mun lélegri í dönsku  en hinir þátttakendurnir í þessu samstarfi. Þannig að það er auðvitað gott að heyra að það sé einhvern veginn verið að bregðast við því því að annars endar þetta alltaf þannig að þeir sem taka þátt í þessu starfi eru þeir sem tala dönsku. Það er  ekki alveg nógu góð krítería til að taka þátt í svona áhugaverðu og skemmtilegu samstarfi við okkar næstu nágranna og bara ekki málefnaleg ástæða fyrir því.

Ég man líka að þar var einmitt umræða um þennan Hoyvíkursamning, sem er einhvers konar fríverslunarsamningur milli Íslands og Færeyja, og hvort Grænland ætlaði að stíga inn í hann. Það rifjaðist upp fyrir mér þegar ég var að hlusta á ágæta ræðu hv. þm. Andrésar Inga Jónssonar, sem situr í stólnum fyrir aftan mig núna, og hann var að tala um nýlendustefnu dagsins í dag, að grænlenskur fulltrúi á þessum fundi sem ég sat þarna, stóð upp og sagði að  Grænlendingar hefðu engan áhuga á því að skipta út Dönum fyrir Íslendinga sem nýlenduherra á Grænlandi. Þeir sáu fyrir sér, þetta var á þessum bóluárunum þar sem Íslendingar voru að kaupa upp meira og minna allar verslanir í Kaupmannahöfn og víðar, að Íslendingar myndu fljótlega koma með peningana sína þangað og kaupa upp allar auðlindir Grænlendinga. Það er því að ýmsu að hyggja í þessum efnum og gott að þessi samstarfsvettvangur sé til staðar, að við höfum þarna tækifæri til þess að ræða við okkar nánustu nágranna og áhugavert fyrir okkur að vera í þeirri stöðu að vera stærsti aðilinn í þessu samstarfi. Auðvitað búum við líka að því sem veitir okkur ákveðna sérstöðu og er ástæðan fyrir því að við erum aðilar að Norðurlandaráði en ekki Færeyjar og Grænland, og það er hið svokallaða fullveldi. Fullveldi er náttúrlega, ja, ég veit ekki, það er kannski best að líkja því við kennitölu. Ef þú ert fullvalda ríki þá ertu með kennitölu á alþjóðavettvangi en þú ert það ekki ef þú ert ekki með kennitölu og þessu í tilfelli er kennitala Danmerkur og Færeyja í Kaupmannahöfn. Þannig er það. Það er ekki búið að leysa úr því en mér finnst persónulega mikilvægt að þrýsta á um það að þessi lönd, þessi góðu vinaríki okkar, fái sem sterkasta rödd inn í samstarfið okkar hér á norðurslóðum og á Norðurlöndum.

Það er líka ástæða til að nefna það í þessu samhengi að við Íslendingar erum að mörgu leyti ákaflega lík grönnum okkar í Færeyjum. Við tölum svipað tungumál, svona nánast sama tungumálið, og eigum í miklum tengslum við Færeyjar að mörgu leyti, menningarlega og sögulega. En því miður er ekki það sama hægt að segja um Grænland og það er mikil synd því að ég held að við getum lært mikið af þeim og höfum margt þangað að sækja og að það þurfi að gera sérstakt átak í því að styrkja tengslin á milli okkar og Grænlands, alveg burt séð frá því hvort Hoyvíkursamningurinn verður útvíkkaður til þess ríkis. Sem dæmi má nefna að oft er um dálítið erfiðar og dýrar samgöngur milli Grænlands og Íslands að ræða og í sumum tilfellum, ef fólk þarf að treysta á það að vera komið þangað á einhverjum ákveðnum tíma, er þægilegast og jafnvel ódýrast að fljúga í gegnum Kaupmannahöfn. Það er bara ekki nógu gott og það má styrkja og það væri gott ef við hér á þessum stað getum þrýst á að það verði hægt með einhverjum hætti.

Að lokum, herra forseti, langar mig bara til að hvetja til þess að það verði haldið áfram að þróa þetta góða starf. Auðvitað er það svo að fyrir okkur Íslendinga er Norðurlandasamstarfið sem slíkt mikilvægara að mörgu leyti, en þetta er líka svo fallegt og skemmtilegt starf sem þarna á sér stað og það endurspeglast í þeim viðfangsefnum sem þetta samstarf er að fást við og þeim tillögum sem góðu heilli skila sér frá þessum fundum og hingað inn í þessa sali.

###

Frú forseti. Þetta er mjög áhugaverð umræða og mér hefur alltaf þótt dálítið spennandi og forvitnilegt hvers vegna við Íslendingar erum feimin við umræður um varnarmál. Við tölum um að við séum herlaus þjóð og það er vissulega rétt, en við erum ekki vopnlaus þjóð og höfum aldrei verið. Í því ljósi ættum við að kasta af okkur þessari feimni gagnvart þessu mikilvæga málefni því að það er auðvitað alveg augljóst að engin þjóð er fullvalda og sjálfstæð nema hún geti séð um sínar varnir, alla vega að stórum hluta. Það er bara beinlínis hlutverk íslenskra stjórnvalda að sjá um að hér séu varnir, hér séu landvarnir, hvernig svo sem því er háttað. Í framhaldi af því langar mig til að spyrja hv. þingmann, af því að honum var tíðrætt um að norðurskautið ætti að vera lágspennusvæði og ég er sammála honum um að það væri mjög æskilegt ef svo væri, hverja hann telji bera meginábyrgð á því að við erum ekki að upplifa það sem lágspennusvæði í dag.

###

Virðulegur forseti. Ég vil þakka hv. þm. Andrési Inga Jónssyni fyrir þessar athugasemdir sem hann hefur komið fram með og eru mjög áhugaverðar. Það er auðvitað hárrétt hjá hv. þingmanni að þegar fram fer uppbygging á sviði varnar- og öryggismála þá þarf auðvitað að ræða hana og er eðlilegt að hún sé rædd á vettvangi þjóðþingsins. Samanburður hans á því sem farið hefur fram innan þessara veggja og þess sem hefur gerst í Noregi er auðvitað sláandi. Mig langar þess vegna að spyrja hv. þingmann hvers vegna hann haldi að það sé þessi feimni við að ræða varnarmál á Alþingi Íslendinga.

###

Frú forseti. Þetta eru að mínu mati skemmtilegar og nauðsynlegar umræður og ég þakka hv. þingmanni fyrir að minna mig á flugvöllinn í Pristína, sem var auðvitað risavaxið verkefni líka. Það er auðvitað langeðlilegast, vegna þess að Danir hafa viðveru hér á þessu svæði út af tengslum sínum við Færeyjar og Grænland, að okkar samstarf við þá sé náið og kannski nánara en við önnur Norðurlönd, hugsanlega þó líka Noreg sem er auðvitað nágranni okkar ef litið er aðeins norðar.

Fyrir skömmu kom út bók sem var að mörgu leyti áhugaverð, skrifuð af fyrrum skrifstofustjóra varnarmálaskrifstofu utanríkisráðuneytisins, Arnóri Sigurjónssyni, um íslenskan her. Það er auðvitað eitthvað sem margir óttast að nefna á nafn hér í þessum sölum, enda gefum við Íslendingar okkur út fyrir það að vera herlaus þjóð og erum stolt af því. Þar kom fram að við erum auðvitað að reka alls konar þjónustu og störf sem eru undir hatti slíkra fyrirbæra í öðrum ríkjum og til að taka þátt í svona samstarfi herja, varnarsamstarfi. Þá þarf kannski ekkert að stofna til nýrra stofnana að einhverju leyti heldur kannski frekar að taka til í því hvernig þær eru skipulagðar og undir stjórn hverra þær eru og hverjir hafa ábyrgðina á aðgerðum á vettvangi o.s.frv. Það er ýmislegt sem má skoða í þessu samhengi og verður spennandi að sjá hvaða stefnu þessi mál taka í nánari samvinnu við Norðurlöndin öll þegar kemur að varnarmálum.

###

Virðulegur forseti. Jú, ég ætla bara að leyfa mér að taka 100% undir með hv. þm. Njáli Trausta Friðbertssyni um þessi mál. Ég held að þetta sé eitthvað sem er um að gera að fara að byrja á strax. Ég hef það fyrir satt og veit fyrir víst að við Íslendingar getum lagt okkar af mörkum í ýmsum störfum tengdum þessum varnarmálum, til að mynda í netöryggismálum. Við erum þar leikendur sem getum virkilega lagt okkar af mörkum þar. Þegar kemur að varnar- og öryggismálum þá eru það ekki bara skriðdrekar og orrustuþotur og hermenn með vopn heldur þarf að inna af hendi fjöldamörg önnur störf og þar höfum við Íslendingar alveg ágæta þekkingu. Við búum á erfiðum og harðbýlum norðlægum slóðum og þekkjum vel til hafsvæðisins hér á Norður- Atlantshafi og vitum hvað þarf að hafa þegar tekist er á við það. Við erum með risastóra lofthelgi sem við þurfum að sinna og höfum sérþekkingu á. Við höfum tekið að okkur erfið verkefni á átakasvæðum. Ég nefni nú bara þegar við tókum að okkur að stýra flugvellinum í Kabúl á fyrsta áratug þessarar aldar. Það var ekkert lítið verkefni. Þar höfum við auðvitað sérþekkingu sem nýttist vel á þeim tíma. Eins og áður segir, ég vil bara taka undir með hv. þingmanni, það er ekki eftir neinu að bíða. En við þurfum auðvitað að tryggja líka að þær stofnanir sem við erum með til staðar nú þegar,  eins og Landhelgisgæslan og það má nefna auðvitað ríkislögreglustjóra líka, hafi þá fjármuni sem til þarf til að sinna sínu hlutverki.

###

Virðulegi forseti. Ég vil þakka fyrir þær skýrslur sem verið er að kynna hér og sýna vel fram á hversu mikilvægt og einstakt norrænt samstarf er. Það er skoðun mín, og tek ég þar undir skoðun þeirra hv. þingmanna sem hér hafa talað, að það mætti vera enn þá nánara og jafnvel enn formlegra en það er í dag.

Forseti. Fyrir nokkru sótti ég málstofu á vegum Alþjóðastofnunar Háskóla Íslands um stöðu Norðurlandanna á þessum nýju tímum í kjölfar innrásar Rússa í Úkraínu. Var áhugavert að heyra finnskan sérfræðing sem talaði á þeirri málstofu tala um að þrátt fyrir endalausar tilraunir þeirra og annarra ríkja til að vinna með Rússum á sviði efnahagsmála, umhverfismála, fræða og vísinda og jafnvel varnarmála hefði allt komið fyrir ekki, þeir notuðu tímann til að vígvæðast. Öll samvinnan var til einskis. Að sama skapi var áhugavert að heyra Svíann lýsa algerum umsnúningi þar í landi frá áherslu á það sem er kallað „common security“, nefnilega að reyna að vinna með öllum til að halda friðinn, að einhverju leyti mætti kalla það eins konar alþjóðlega meðvirkni, yfir í „deterrence“ eða hernaðarlega fælingu þar sem stærsta skrefið er vitaskuld formleg innganga í NATO. Svíinn talaði líka um hin stóru skref sem þegar hefðu verið stigin í formlegu varnarsamstarfi Norðurlandanna, t.d. að hinar 250 orrustuþotur sem hann sagði Norðurlöndin eiga vinni nú saman sem ein sveit. Til samanburðar má geta þess að Bretar eiga 130 þotur en þeir eru, ásamt Hollendingum og Eystrasaltsríkjunum, nánustu samstarfsaðilar Norðurlandanna innan Evrópuhóps NATO undir JEF-samstarfinu eða „joint expeditionary force“ eins og það er kallað á ensku, með leyfi forseta. Rússar eiga reyndar um 1.500 orrustuþotur þannig að varnarsamstarfið við Bandaríkin er áfram algert lykilatriði þegar kemur að vörnum okkar heimshluta.

Norðurlöndin eru sérstakur ríkjahópur og það hefur komið vel fram hér í þessari umræðu. Svíar, Danir og Norðmenn tala í grunninn sama tungumálið og eru því nánari en hin tvö en engu að síður eru tengsl bæði okkar Íslendinga og Finna nánari við hin Norðurlöndin en nokkur önnur ríki. Þaðan sprettur menning okkar og samfélagsgerð sem er þegar allt kemur til alls ein sú allra besta í heimi hér, ef ekki sú besta. Hún er alla vega í flokki með því best heppnaða í engilsaxneskum löndunum og þeim norður-evrópsku eins og Hollandi og Lúxemborg. Norðurlöndin vinna þétt saman að ýmsum málefnum á alþjóðlegum vettvangi, eins og framsögumaður þessarar skýrslu, hv. þm. Bryndís Haraldsdóttir, lýsti vel, en hafa þó búið við þær áskoranir að hafa ekki gengið í takt í stórum málaflokkum. Aðildin að Evrópusambandinu er einn þeirra, varnarmálin annar.

Noregur, Ísland og Danmörk voru stofnaðilar að NATO og traustir bandamenn Bandaríkjanna í kalda stríðinu. Svíþjóð og Finnland voru hlutlaus, þ.e. utan NATO. Svíar litu lengi á það sem sitt hlutverk að gagnrýna Bandaríkin á alþjóðavettvangi en eru nú komnir í varnarsamstarf við þá. Finnar gættu þess vandlega að styggja ekki Sovétmenn og Rússa en nú er þetta allt saman fyrir bí. Þó að Svíþjóð sé ekki formlega gengið í bandalagið er það bara tímaspursmál og má segja að landið sé þegar komið inn fyrir varnarlínu NATO með yfirlýsingum helstu NATO-ríkja um samstöðu með þeim ef á það er ráðist. Finnar eru auðvitað orðnir formlegir aðilar eins og við þekkjum.

Frú forseti. Þegar ég var í Kabúl að vinna fyrir NATO árið 2018 voru þar bæði finnskir og sænskir hermenn innan um NATO-herina. Þótt vissulega væri blæbrigðamunur á verkefnum þeirra varð þó ljóst að þetta voru herir í sama liði. Þannig er varlegt að álykta að NATO-aðild Finna og vænt aðild Svía hafi komið til í einu vetfangi með Úkraínustríðinu. Þetta hefur verið að gerast smám saman en stóru vatnaskilin urðu auðvitað í febrúar í hittiðfyrra. Það er þó líklegt að þetta þýði nánara samstarf Norðurlandanna þar sem nú er enginn munur á því í hvaða átt þau stefna á sviði alþjóðlegra varnarmála. Það gæti því verið klókt fyrir okkur Íslendinga að prjóna okkur rækilega inn í þau samstarfsverkefni sem þar eru að fara af stað. Við erum þó auðvitað í annarri stöðu en hin Norðurlöndin að því leyti að við erum ekki með her. Við eigum enga af þessum 250 orrustuþotum sem Svíinn á málþinginu talaði um en við erum með landhelgisgæslu, stórt hafsvæði og stóra lofthelgi og liggjum á hernaðarlega mikilvægum stað í miðju Norður-Atlantshafi. Vinnum með styrkleika okkar og það sem við eigum.

Það er aukinn ótti, frú forseti, meðal sérfræðinga við að ófarir Rússa hingað til í Úkraínu kunni að koma fram í ógnandi hegðun þeirra á norðurslóðum, að þeir muni vilja sýna fram á að þeir séu nú engu að síður stórveldi sem þurfi að taka mark á. Norðurslóðir eru hafsvæði sem Norðurlöndin liggja að. Þess vegna er líklegt að ábyrgð Norðurlandanna á því að mæta tilburðum Rússa verði töluverð en við vonum auðvitað að það leiði ekki til átaka. Þar er ábyrgð okkar Íslendinga sem strandþjóðar í miðju Norður-Atlantshafinu allnokkur og hana þurfum við að taka alvarlega. Við höldum, eins og áður segir, ekki úti hefðbundnum herafla undir vopnum en erum engu að síður með stofnanir sem sinna mikilvægu öryggishlutverki, hlutverki sem bandalagsþjóðir okkar þyrftu ella að taka að sér með tilheyrandi kostnaði fyrir þær. Þar er Landhelgisgæslan fremst á meðal jafningja. Getum við hér á Alþingi Íslendinga, frú forseti, ekki tekið höndum saman um að efla hana enn frekar?

Ég vil á ný þakka fyrir þessa umræðu og þakka þeim hv. þingmönnum sem hér hafa tekið til máls fyrir þeirra góðu störf í þágu Norðurlandasamstarfsins.

###

Herra forseti. Ég vil þakka hv. þingmanni kærlega fyrir svar hans hér og lýsa yfir vonbrigðum mínum með að hafa ekki getað hlustað á ræðuna sem hann nefndi hér áðan, þessa 20 mínútna ræðu. Ég held að þar hafi örugglega margt komið fram. Hv. þingmaður nefnir réttilega að það þurfi að fara fram hagræðing því að væntanlega er um sóun að ræða sem hugsanlega má útrýma. Mig langar þá til að spyrja líka í framhaldi af því: Eru sóknartækifæri, ekki bara hagræðingartækifæri heldur raunveruleg sóknartækifæri í íslenskum landbúnaði?

###

Hæstv. forseti. Mér finnst þetta svo skemmtileg umræða að ég er að reyna að draga hana á langinn eða afsaka mig í þeim efnum. Hv. þm. Njáll Trausti Friðbertsson fór ágætlega yfir fjöldamargar áskoranir þessarar atvinnugreinar sem komu ágætlega fram í hans máli hér og þetta frumvarp sem hér er til umræðu er auðvitað liður í að taka á ákveðnum þætti þeirra. Mig langar þess vegna til að spyrja hv. þingmann hvort hann sé sammála því orðavali mínu sem ég notaði í ræðu minni hérna áðan að þetta sé atvinnugrein í kreppu, og ef svo er, hvort það þurfi ekki í rauninni að endurhugsa grundvöll hennar með einhverjum hætti. Ef hann er hugsanlega sammála mér í því, ég gæti náttúrlega kannski nýtt þetta í annað andsvar en ég ætla að láta það fljóta með núna, þá  með hvaða hætti? Nú er ég sem sagt bara að biðja hv. þingmann að hugsa dálítið stórt og breitt með okkur hérna inni, að nota þetta tækifæri. Er einhver sýn, langtímasýn þar sem við þurfum ekki að vera með bændur stöðugt í einhverri úlfakreppu og afkomuótta?

###

Hæstv. forseti. Ég vona að hv. þm. Njáll Trausti Friðbertsson haldi ekki að ég sé á móti fæðuöryggi. Það er ég svo sannarlega ekki enda var það ekki hluti af þeirri ræðu sem ég flutti hér áðan og nefndi þá að vonandi fáum við tækifæri til að tala betur um það hér á eftir. Ég held að það sé gríðarlega mikilvægt að standa vörð um fæðuöryggi og styð bara eindregið að það sé gert. Við verðum að sjá til þess að hér séu framleidd matvæli og að hér séu til matvæli — af því að við framleiðum auðvitað ekki allt sem við borðum, klárlega ekki, við höfum ekki tök á því — til að hér verði ekki fæðuskortur ef kemur til brests í aðfangakeðju sökum náttúruhamfara eða ófriðar eða annars óskunda.

Að sama skapi er ég alls ekki andstæðingur hagræðingar í landbúnaði. Ég geri mér auðvitað grein fyrir því að við göngum ekki í Evrópusambandið á hálfu ári og það mun ekki leysa vanda sauðfjárbænda vorið 2025. En þangað til að við kæmumst mögulega inn í það að skoða hvort það væri íslenskum bændum hagfellt að vera hluti af evrópsku landbúnaðarstefnunni þá er um að gera að velta upp þeim steinum sem þarf að velta til að skoða hvað hægt er að gera betur og hvað hægt er að gera hagkvæmar þegar kemur að því að framleiða þessa mikilvægu vöru á okkar ágæta landi.

###

Herra forseti. Ég þakka fyrir þessa spennandi spurningu og gæti reyndar haldið 40 mínútna fyrirlestur um hana ef eftirspurn væri eftir því og tími væri til. Evrópusambandið er auðvitað tollabandalag en það er meira en það, það er líka samband utan um alls konar aðra hluti. Þessi spurning snertir auðvitað á risastóru máli sem snertir ekki bara Evrópusambandið heldur Vesturlönd öll og okkur þar á meðal og snýst um það hvaða vörur við viljum fá inn á markaði okkar frá löndum þar sem hægt er að framleiða þær með mun ódýrari hætti en hér. Það hefur stundum verið talað um að það gæti verið að besta þróunaraðstoðin, ef ég má nota það orð, sem hægt væri að veita, að veita markaðsaðgang. Þetta er því bara allt önnur spurning heldur en evrópska landbúnaðarstefnan sem snýst  um það að standa vörð um evrópskan landbúnað. Evrópusambandið myndi auðvitað að standa vörð um íslenskan landbúnað ef við værum hluti af því bandalagi. En það er  rétt að hugsanlega mætti skoða það að flytja inn vörur frá Afríku og öðrum svæðum sem eru efnahagslega undirskipuð og styrkja með því undirstöður í þeim löndum, en ég held að við myndum seint flytja inn íslenskt lambakjöt frá Simbabve.

###

Hæstv. forseti. Ég vil byrja á að þakka fyrir þessa ágætu umræðu sem fer hér fram um íslenskan landbúnað og þessa tillögu. Eins og komið hefur fram hér í umræðunum þá er íslenskur landbúnaður atvinnugrein í kreppu og það má kannski segja að þetta frumvarp sé ein birtingarmynd þess. Við verðum ítrekað vitni að því að bændur sendi frá sér neyðarkall vegna þess að tekjur þeirra eru með þeim hætti að það er spurning hvers vegna þeir eru að standa í þessu yfir höfuð. Ég hef lengi verið þeirrar skoðunar að það þurfi eitthvað að breytast í umgjörðinni utan um íslenskan landbúnað. Það er eitthvað mjög brogað þar á ferðinni. Hér er framleidd fyrsta flokks vara og þá er ég kannski helst að tala um lambakjötið. Eins og kom fram í máli hv. þingmanns hér áðan, Höllu Signýjar Kristjánsdóttur, er þetta ákaflega umhverfisvæn framleiðsla að mörgu leyti, sjálfbær og flott. Það er auðvitað ekki hægt að alhæfa um alla íslenska landbúnaðarframleiðslu eða allar íslenskar landbúnaðarafurðir án þess að ég ætli að fara að tína eitthvað til. En það er hins vegar klárt að lambakjötið er auðvitað krúnudjásnið í krónu íslensks landbúnaðar og þessarar atvinnugreinar.

Það er annað sem ekki má gleymast þegar fjallað er um landbúnað og það er að landbúnaður er menningarstarfsemi, herra forseti, ef ég má nota það orð. Ég veit að það er kannski ekki hárnákvæmt en landbúnaður er einfaldlega menningarlega mikilvæg starfsemi í samfélögum eins og okkar sem hafa grundvallast á landbúnaði og væru ekki til nema fyrir þá ágætu atvinnugrein.

Fæðuöryggi er orð sem heyrist auðvitað oft í umræðum um landbúnað og landbúnaðarafurðir en ég geri nú ráð fyrir því að við munum fá tækifæri til að ræða þann þátt þessarar starfsemi betur hér á eftir þegar kemur að umræðu um frumvarp hv. þm. Þórarins Inga Péturssonar um fyrirkomulag matvælaframleiðslu til neyðarbirgða.

Það er annað sem oft er í umræðunni og í deiglunni þegar rætt er um landbúnaðinn en það eru erfiðleikar við endurnýjun stéttarinnar. Við vitum það að bændur eru að meðaltali orðnir tiltölulega fullorðnir, sennilega komnir á minn aldur flestir svona miðað við það sem kemur fram í tölum. Ef til er einhver meðaltalsbóndi þá væri hann á aldur við okkur hv. þm. Þórarin Inga Pétursson. Við höfum fjallað um það líka í atvinnuveganefnd og það er auðvitað spennandi viðfangsefni eða áhugavert viðfangsefni, skulum við segja, hvernig hægt er að stuðla betur að endurnýjun í landbúnaði. Ég held að það hljóti að vera einhver sóknarfæri þar og þá í umgjörðinni utan um þessa ágætu atvinnugrein.

Hv. þingmaður nefndi það hér í framsögu sinni fyrir þessu máli að samkeppnin er nú þegar til staðar. Íslenskur landbúnaður er þegar í samkeppni við innfluttar vörur og það hefur komið fram í máli annarra hv. þingmanna hér líka þannig að þetta frumvarp er auðvitað liður í því að takast á við þá stöðu og sýni ég því fullan skilning. En það er ljóst að sumar búgreinar okkar myndu eiga erfitt með eða eiga erfiðara með þessa samkeppni við innfluttu vöruna, eiga erfitt með að keppa í verðum, skulum við segja. En önnur vara sem framleidd er á þessu landi keppir klárlega í gæðum eins og komið hefur fram líka ítrekað, bæði í minni ræðu og ræðum annarra hv. þingmanna. Önnur vara er einhvers konar dagvara sem er ekki í mikilli hættu gagnvart erlendri samkeppni.

En ég kem hingað upp, hæstv. forseti, til þess að tæpa á því, sem er a.m.k. skoðun þess sem hér stendur, að það þurfi að stokka upp þessa grein með einhverjum hætti. Ég er líka talsmaður þess að íslenskir bændur taki alvöruumræðu um hvað myndi gerast ef Ísland gengi í Evrópusambandið og tæki þátt í landbúnaðarstefnu sambandsins. Það hefur verið nefnt hér áður í þessum umræðum. Hv. þm. Þorgerður Katrín Gunnarsdóttir kom inn á það áðan og fleiri og því var aðeins kastað hérna á milli. En væri það í rauninni alslæmt fyrir íslenskan landbúnað?

Herra forseti. Ég man eftir skýrslu sem kom út þegar Ísland var í umsóknarferlinu við Evrópusambandið í kjölfar umsóknarinnar árið 2009, skýrsla sem Hagfræðistofnun Háskóla Íslands vann fyrir íslensk stjórnvöld. Hún skoðaði og kafaði mjög djúpt ofan í stöðu íslensks landbúnaðar í tengslum við þessa umsókn og evrópsku landbúnaðarstefnuna. Þar kom fram að það væri auðvitað talsvert misjafnt hvernig greinum íslensks landbúnaðar myndi reiða af innan hennar. En ég man það líka að það var skoðun stofnunarinnar á þeim tíma að íslensk lambakjötsframleiðsla ætti að öllum líkindum ágætisframtíð innan Evrópusambandsins. Verksmiðjuframleiðslan svokallaða myndi væntanlega tapa en sauðfjárræktin gæti hugsanlega eflst og ekki síst vegna þess að hún er, eins og hefur komið fram hér, sjálfbær umhverfisvæn framleiðsla sem aukin eftirspurn er eftir í Evrópusambandinu. Við sjáum að hluti af þeim mótmælum sem fara fram þessa dagana í löndum Evrópusambandsins sem framkvæmdastjórn Evrópusambandsins mun tækla núna á fundi sínum sem er yfirvofandi, snýr að þessum umhverfiskröfum, auknu umhverfiskröfum sem við uppfyllum að miklu leyti og þyrftum ekki að óttast að væri okkur óhagfelldar ef við værum inni í landbúnaðarstefnu sambandsins. Þess ber að geta að Evrópusambandið snýst að stórum hluta um landbúnað og stærstur hluti útgjalda þess fyrirbæris er í tengslum við sameiginlegu landbúnaðarstefnuna, CAP, eins og hún er skammstöfuð, Common Agricultural Policy, eins og það er á enskunni. Ég hvet íslenska bændur til að skoða hvort það séu ekki tækifæri í þessari miklu áherslu sambandsins á landbúnað.

Hv. þm. Þórarinn Ingi Pétursson talaði um stöðuna í Evrópusambandinu hérna áðan og nefndi m.a. eplabóndann í Frakklandi. Ég hef frekar takmarkaða trú á að við munum þurfa að standa í samkeppni við spænska eplaframleiðendur. En við erum samt með vöru sem ég held að eigi fullt erindi inn á evrópskan markað og gæti staðið þar keik.

Sameiginlega landbúnaðarstefnan var sett á fót árið 1962 af þeim ríkjum sem þá voru í þessu fyrirbæri sem var að þróast yfir í það að verða Evrópubandalagið sem síðan varð að Evrópusambandinu. Hún er svona í grunninn, með leyfi forseta, að styðja bændur og bæta landbúnaðarframleiðslu í Evrópusambandinu, að tryggja stöðugt framboð af mat á viðráðanlegu verði, að standa vörð um tekjur evrópskra bænda, að tækla loftslagsbreytingar og sjálfbæra stýringu náttúruauðlinda, að standa vörð um sveitir og landslag í sveitum Evrópu, halda efnahag sveitanna gangandi með störfum í landbúnaði og tengdum geirum. Þetta er auðvitað gert með sértækum aðgerðum og beingreiðslum til bænda þar sem stutt er við umhverfisvænan landbúnað. Sambandið tekur líka á erfiðum aðstæðum sem geta skapast á markaði, t.d. þegar verða aðfangakeðjuerfiðleikar eða annað slíkt. Stefnan er að styðja við bakið á hinum dreifðu byggðum með aðildarríkjunum og taka á þeim áskorunum sem eru til staðar í landsbyggðunum. Við þetta bætist auðvitað að ef Ísland væri innan Evrópusambandsins, herra forseti, þá eru góðar líkur á því að allur íslenskur landbúnaður yrði skilgreindur sem heimskautalandbúnaður og nyti þar af leiðandi sérstaks skjóls í krafti þess, eins og hluti landbúnaðar Finnlands nýtur og  Svíþjóðar líka, en allt landið er norðan þeirrar breiddargráðu sem skilgreinir þennan heimskautalandbúnað. Er þetta ekki ágætisstefna, herra forseti? Ég bara spyr.

###

Hæstv. forseti. Ég ætla ekki að vera langorður. Tilgangur minn með því að koma hér upp í dag er svipaður og þeirra og hér hafa talað, að þakka fyrir gott starf í nefndinni. Það er gaman að koma inn í störf sem eru með þessum hætti. Ég er, eins og þingheimur veit, að fylla í skarð þingmanns sem er í leyfi og kem inn í störf nefnda svolítið „random“ en það er ákaflega ánægjulegt að sjá og verða vitni að starfi nefndar eins og í þessu tilfelli í tengslum við þetta tiltekna mál. Ekki aðeins er það unnið hratt og örugglega, vegna þess að tilefnið kallar á það, heldur er það líka mjög vandað. Spurninga er spurt, það er hlustað og gerðar  breytingar þegar fram koma málefnalegar athugasemdir. Þetta er svona klassískt dæmi um það sem fer allt of lágt í samfélaginu í dag, þ.e. þegar vinnubrögð hér á þingi eru góð. Það er gott að verða vitni að því og rétt að vekja athygli á því og ég þakka kærlega fyrir þetta starf.

Mig langar líka, eins og síðasti ræðumaður, að minna á að það þarf að kynna þetta úrræði vel og kannski ekki síst gagnvart þeim sem eru af erlendu bergi brotnir og hafa minna bakland hér á þessu landi og þekkja minna til hvernig kaupin gerast á eyrinni. Ég veit svo sem að það fólk sem starfar að þessum málum úti í feltinu er meðvitað um það þannig að ég hef ekki miklar áhyggjur af því en engu að síður finnst mér ástæða til að nefna það hér. En enn og aftur, ég er stoltur af því að vera á þessu máli og þakka fyrir gott starf í nefndinni.

###

Virðulegi forseti. Ekki þarf að tíunda þá stöðu sem við Íslendingar erum í um þessar mundir þegar kemur að glímu okkar við náttúruöflin. Þá er ég ekki að tala um vetrarhríðina sem lemur húsið að utan heldur auðvitað eldvirknina sem er vöknuð til lífsins á Reykjanesskaganum og hefur leitt til þess að við höfum þurft að rýma heilt bæjarfélag. Það er til marks um samstöðu okkar sem þjóðar að við höfum brugðist hratt við og héðan frá Alþingi berast þau skilaboð, vonandi hátt og skýrt, til Grindvíkinga að við stöndum með þeim í þessum hremmingum. Undanfarna daga hefur hæstv. fjármálaráðherra rætt um kostnað þann sem mun falla á  ríkissjóð vegna þessarar stöðu og er hann verulegur eins og gefur að skilja. Eins hefur hún reifað þá hugmynd að hér verði komið á fót þjóðarsjóði til að takast á við svona áföll í framtíðinni, þ.e. að eyrnamerkja peninga sem koma í ríkiskassann viðbrögðum við náttúrutengdum áföllum. Ég sá einhvers staðar því haldið fram að þetta yrði eins og norski olíusjóðurinn, en það er nú ekki alveg nákvæmt, þeir fjármunir koma auðvitað aldrei inn í norskt hagkerfi. En gott og vel. Staðan er hins vegar sú að burt séð frá rausnarlegri söfnun Færeyinga fyrir  Grindvíkinga þá stöndum við Íslendingar nokkurn veginn ein í þessu verkefni, a.m.k. þegar kemur að því að fjármagna tjónið.

Ég nefndi í blaðagrein sem ég skrifaði fyrir nokkrum vikum að ef við hefðum borið gæfu til að halda áfram aðildarviðræðum við Evrópusambandið þá þyrfti svo ekki að vera. Dæmi um slíkt er að Evrópusambandið starfrækir sjóð sem er hugsaður til að mæta áföllum á borð við þessi, eldgosum þar á meðal. Evrópusambandið, eins og fjöldamargir hér inni vita auðvitað, snýst ekki bara um efnahagsmál heldur er það samfélag. Það stendur saman þegar þörf krefur. Þessi sjóður er dæmi um slíkt. Við Íslendingar höfum ákveðið að taka þátt í ýmsum þáttum þessa samstarfs og höfum notið góðs af samstöðunni, t.d. í Covid-19. Við höfum samt ekki enn stigið skrefið inn í samfélagið.

Herra forseti. Kannski er nú, í ljósi þess að við erum, eftir því sem vísindamenn segja, að fara inn í nýtt skeið náttúruhamfara, tími til kominn að fara að gera það svo að við þurfum ekki að takast á við það alveg ein.

###

Virðulegur forseti. Ég þakka hv. þingmanni fyrir þessa skemmtilegu umræðu og spennandi umræðu og mikilvægu umræðu. Varðandi síðari spurninguna og síðara umræðuefnið þá blasir það við að mér finnst þetta ekki góð þróun og er mun hallari undir það að námslán ættu að falla niður við eftirlaunaaldur frekar en að það komi feitur tékki sem þarf að semja um að klára þangað til yfir lýkur. En það er auðvitað þannig að það eru mismunandi lánategundir í gangi þarna úti og þeir sem tóku lán á tíunda áratug síðustu aldar eru undir öðrum skilmálum, skilst mér, en þeir sem eru að taka lán í dag.

Hvað varðar fyrri spurninguna þá er skemmtilegt að rifja það upp að þessi umræða kom upp hér þegar ég var á þingi 1998–1999. Mig minnir að ég hafi ekki verið hrifinn af þessari hugmynd þá en hún kom upp í tengslum við byggðastefnu — eða ef ég man það rétt var ég ekki hrifinn af henni þá. Ástæðan fyrir því er kannski sú að þeir sem við viljum laða til starfa úti á landsbyggðunum eru ekkert endilega kannski með námslán á bakinu. Aðstaða fólks er mismunandi. Sumir eru með námslán. Eigum við að leggja það á þá að þurfa að fara í þessa þegnskylduvinnu frekar heldur en þá sem höfðu ráð á því að fara í gegnum sitt nám án þess að taka námslán? En ég er alveg til í að hlusta á öll góð rök í þessum efnum og hengi mig ekki í einhverjar kreddustefnur í þeim. Ef þetta er eitthvað sem laðar mikilvæga starfsmenn út á land, segjum dýralækna eða lækna eða heilbrigðisstarfsfólk eða annað starfsfólk sem skortur er á, þá held ég að þetta sé vel skoðandi.

###

Herra forseti. Ég þakka hv. þingmanni kærlega fyrir þessa skemmtilegu spurningu. Ég verð að hryggja hann með því að ég kem algerlega ískaldur að þessu en eins og áður segir þá tók ég ekki þátt í umfjöllun um þingsályktunartillögu þingmannsins og meðflutningsmanna hans í þingflokki Samfylkingarinnar. Eins og kom fram í ræðu minni hér áðan þá er ég þeirrar skoðunar að þetta eigi að vera jöfnunartæki og mikilvægt tæki í því að búa hér til samfélag jöfnuðar. Þingmaðurinn nefndi áhugaverðan hlut hér áðan sem er það sem hann kallaði einkavæðingu námslánakerfisins en hún átti sér auðvitað stað fyrir margt löngu þegar hætt var að greiða út námslánin jafnóðum, þ.e. við upphaf annar, og ákveðið var að greiða námslánin eftir á. Þá tóku bankarnir að sér að brúa það bil með sínum vöxtum. Það má því segja að einkavæðing námslánakerfisins hafi gerst á þeim tímapunkti.

###

Hæstv. forseti. Ég vil þakka hv. þm. Gísla Rafni Ólafssyni fyrir framsögu hans með þessu ágæta frumvarpi sem mælt er fyrir. Þarna er komið inn á ýmis mál sem til úrbóta gætu verið. Kannski ber fyrst að nefna þá staðreynd að þær upphæðir sem námsmönnum er gert að lifa á eru engan veginn í takt við þá framfærslu sem er raunverulega í þessu samfélagi. Þannig hefur það verið lengi, sem hefur auðvitað afleiðingar því að það verður til þess, eins og hv. þingmaður kom ágætlega inn á áðan, að sífellt fleiri námsmenn kjósa að vinna með námi, sem er íþyngjandi. Þarna er líka komið inn á það að það getur verið mjög stressandi fyrir námsmenn sem reiða sig á námslán til framfærslu sinnar og jafnvel sinnar fjölskyldu að eiga von á því að fá þau ekki ef illa gengur í einhverju einu prófi, ef þeir eru illa fyrir kallaðir af einhverjum ástæðum — við þekkjum það að ýmsar ástæður geta legið þar að baki — og þá fari öll þeirra fjármál upp í loft. Þetta er óheppilegt fyrirkomulag og mér sýnist að það sem hér er verið að stinga upp á geti verið til bóta í þeim efnum.

Menntasjóður námsmanna, sem lengi hét Lánasjóður íslenskra námsmanna, er merkileg stofnun í íslensku samfélagi og mikilvæg og hefur gert mörgum kleift að kljúfa það að mennta sig við góða háskóla víða um heim og komast í gegnum háskólanám þrátt fyrir takmörkuð efni. Hlutverk þessa sjóðs verður því seint ofmetið þegar kemur að því að tryggja jöfnuð í samfélaginu, jöfnuð til að ná sér í þá menntun sem hugurinn stendur til. Mér hefur stundum, herra forseti, fundist svolítið vanta upp á þá hugsun um þennan sjóð að hann sé fyrst og fremst félagslegt jöfnunartæki og hefur fundist gæta í dálítinn tíma þeirrar hugsunar að þetta sé bara sjóður á einhverjum markaði og honum beri að standa undir sér o.s.frv. Gott og blessað, það kann að vera að lögin og umgjörðin í kringum sjóðinn séu með þeim hætti að þeim sem þar ráða för finnist það mikilvægast í þeirra störfum en fjárfestingin sem felst í menntuninni sem borgarar þessa lands ná sér í með tilstuðlan þessa sjóðs er auðvitað það sem við erum að vinna að og það sem sjóðurinn var stofnaður til að gera. Hann er sem slíkur ein af mikilvægu stofnunum í þessu landi til að við búum hér við jöfnuð og jöfn tækifæri. Hann á ekki að verða þannig að hann flæki fólk í skuldafen ævina á enda. Mín skoðun er sú og ég lýsi henni hér að þótt ég viti að námslánin fyrnist við andlát finnst mér að þau ættu að fyrnast fyrr. Við sjáum að t.d. í Bandaríkjunum er núna verið að vinna að því að strika út gamlar námslánaskuldir og það er vegna þess að stjórnvöld þar sjá að námslán eru góð fjárfesting í fólki, í samfélaginu og í jöfnuði. Mér finnst að sú hugsun þurfi að komast meira inn í umræðuna um Menntasjóð námsmanna og að til framtíðar verði hann það sem hann á að vera; jöfnunartæki.

Annað mál sem snertir þetta er það að stundum kýs fólk að mennta sig við eitthvað en ákveður síðan af einhverjum ástæðum að vinna ekki við það. Það kann að vera að fólk hafi menntað sig til starfa sem gætu jafnvel verið í háum tekjuflokki en kjósi síðan að starfa við eitthvað allt annað vegna þess að þegar á hólminn er komið stóð hugur þess til annars. Þá er að mínu mati nauðsynlegt að taka tillit til þess að lífið getur breyst og aðstæður fólks, og horfa til þess að fólk er alls konar.

Virðulegur forseti. Eins og áður segir þá vona ég að þetta ágæta mál, sem mér fannst vandlega rökstutt af hv. þm. Gísla Rafn Ólafssyni áðan, fái framgang og njóti hljómgrunns hér á Alþingi Íslendinga.

###

Hæstv. forseti. Hér í dag erum við að ræða stórt mál. Það er óhætt að segja að sjávarútvegur sé fyrirferðarmikill í lífi þessarar litlu þjóðar og hafi verið það um langan aldur. Fyrsta skjaldarmerki landsins sem þekkt er bar einmitt flattan hauslausan þorsk og var það merki þessarar eyju frá árinu 1593, svo staðfestar heimildir séu til um, til ársins 1903 þegar fálkamerkið góða var tekið upp. Ef saga íslenskrar efnahagsþróunar, sérstaklega á 20. öldinni, er skoðuð þá er hægt að súmmera hana upp nánast í einu orði: Sjávarútvegur. Við sjáum auðvitað merkin allt í kringum okkur; skipstjóravillurnar í Vesturbænum sem voru byggðar fyrir ótrúlegan hagnað fyrstu áranna sem útgerð var hér í einhverju marki frá Reykjavík árin í kringum fyrri heimsstyrjöld, þegar fjárfesting í skipum borgaði sig upp á tveimur árum. Við þekkjum auðvitað líka söguna í kringum nýsköpunartogarana, þegar atvinnustefna ríkisins var sú að byggja upp þennan atvinnuveg, þessa atvinnugrein og veðja á hana til efnahagsþróunar. Við eyddum öllum þeim gjaldeyrisforða sem við höfðum annars aflað okkur í stríðinu, sem var umtalsverður, á tveimur árum í fjárfestingu í sjávarútvegi.

Alla tíð síðan má segja að það hafi verið markviss stefna af hálfu íslenska ríkisins að styðja við þennan atvinnuveg og byggja um hann ramma sem getur orðið til þess að hans vegur verði sem mestur. Við getum nefnt hluti eins og fjölgengisstefnuna sem var í gangi á sjötta áratugnum. Við getum nefnt niðurgreiðsluna á olíunni sem var til staðar í upphafi áttunda áratugarins. Við getum auðvitað nefnt þorskastríðin sem voru háð til að tryggja hagsmuni Íslendinga þegar kom að sókn í miðin í kringum landið og var það vel að þau tækjust með þeim hætti sem þau tókust, að Bretar voru látnir bakka með sínar kröfur og við tókum stjórnina á okkar eigin landhelgi.

Þetta leiddi auðvitað allt til talsverðrar ofveiði og í óefni stefndi á áttunda og níunda áratugnum. Þess vegna, eins og kom fram í máli eins hv. þingmanns hér áðan, var gripið til þess ráðs að búa til þetta kvótakerfi og kvótasetja mikilvægustu fisktegundirnar, sérstaklega auðvitað þorskinn. Var það vel, því að tekist hefur að snúa við þeirri óheillaþróun sem var á þeim tíma, ólíkt því sem gerst hefur víða annars staðar í heiminum. Það er auðvitað rétt að íslenskur sjávarútvegur er gríðarlega mikilvæg atvinnugrein enn þann dag í dag á Íslandi. Hún er ein helsta stoðin fyrir íslenskt efnahagslíf og ein af þremur meginatvinnugreinum þegar kemur að gjaldeyrisöflun þessarar þjóðar.

En hvað var það þá við kvótakerfið sem varð til þess að hér hafa staðið takmarkalitlar deilur síðan því var komið á? Það var kannski ekki kvótakerfið sem slíkt, þetta ágæta fyrirkomulag að tekin sé ákvörðun um það út frá ráðleggingum okkar fremstu vísindamanna um hversu mikið er skynsamlegt að sækja í þennan stofn, þessa sameiginlegu auðlind þjóðarinnar sem hefur verið ríkur skilningur Alþingis og þjóðarinnar allrar að væri sameiginleg auðlind þjóðarinnar alla tíð, a.m.k. frá því að fólk fór að velta því fyrir sér. Jú, það var auðvitað frjálsa framsalið á kvótanum sem kom til árið 1990. Sú saga er auðvitað margsögð í þessum sal að hér voru mikil átök um þá hugmynd. Þar var þeim sem fengu aflaheimildirnar, byggðar á ákveðinni veiðireynslu á ákveðnu tímabili, fengið það vald að nýta þær, leigja þær frá sér eða hugsanlega selja þær. Með þessari aðgerð varð auðvitað þessi sameiginlega auðlind okkar að sérréttindum.

Það var aðeins komið til móts við gagnrýni á þetta fyrirkomulag í upphafi þessarar aldar og árið 2004 er farið að leggja veiðigjöld á þá sem eiga kvótann, þó engu að síður ákaflega hófsamt gjald og enn þann dag í dag stendur það eiginlega ekki undir þjónustu við atvinnugreinina sem slíkt. Hv. þm. Teitur Björn Einarsson sem talaði hérna á undan mér nefndi í sinni ræðu að þetta kerfi hafi reynst mjög vel. Það er auðvitað satt að það hefur reynst mjög vel fyrir suma. Hins vegar skynjar almenningur í þessu landi mikið óréttlæti í þessu kerfi og það hefur ítrekað komið fram í skoðanakönnunum og könnunum á því hvernig afstaða þjóðarinnar er til þessarar atvinnugreinar. Mikil samþjöppun hefur orðið í henni. Samþjöppun þarf ekki endilega að vera slæm þegar horft er á atvinnugreinar sem slíkar eða fyrirtækjarekstur sem slíkan, stærðarhagkvæmnin getur verið jákvæð þegar kemur að viðskiptalegum sjónarmiðum. En þessi samþjöppun hefur hins vegar orðið þannig að þessi réttindi, þessi sameiginlega auðlind sem við tölum um á tyllidögum, hafa orðið að sérréttindum sem hafa safnast á æ færri hendur. Það hefur líka komið fram í ræðum hv. þingmanna hér í dag að þetta kerfi hefur haft óhagstæð áhrif á byggð í landinu, á sumar byggðir landsins. Þetta kerfi hefur líka skapað stétt milljarðamæringa sem hafa smám saman verið að sölsa undir sig íslenskt atvinnulíf í krafti þess auðs sem kerfið bjó til.

Frú forseti. Ég vil taka það fram að ég hef ekkert á móti milljarðamæringum og ekki nokkurn skapaðan hlut á móti því að fólk auðgist á viðskiptum. Hins vegar erum við að tala um auðlind sem á að vera og heita sameign þjóðarinnar. Það verður að segjast, frú forseti, að það hefði verið hægt að taka öðruvísi á þeim málum, þeim ávinningi sem varð af kvótakerfinu á sínum tíma með því t.d. að gera atlögu að því að byggja upp sterkan auðlindasjóð á borð við olíusjóð Norðmanna. En í staðinn fer þetta til nokkurra einkafyrirtækja. Það er vissulega jákvætt sem hefur verið að gerast á undanförnum árum að einstaka þessara fyrirtækja eru að koma inn á markað og eru þar með að opna eignarhald sitt fyrir almenningi og almennum fjárfestum. Það er auðvitað jákvætt. Vonandi verður framhald á því og við sjáum fleiri öflug sjávarútvegsfyrirtæki á íslenskum hlutabréfamarkaði. En engu að síður er skynjun þjóðarinnar enn sú að það sé óréttlæti í kringum þetta kerfi. Það er í gangi vinna á vegum hæstv. matvælaráðherra til þess að skapa sátt um kerfið til að laða ólíka aðila að borðinu og taka umræðuna umbúðalaust um hvað er hægt að gera betur og er það í sjálfu sér einnar messu virði. Þó er ekki líklegt, a.m.k. að mati þess sem hér stendur, að hún skili þeirri sátt sem æskilegt væri.

Hvað varðar þetta mál sem hér er til umfjöllunar, að setja grásleppuna í kvótakerfi, þá má heyra á máli hv. þingmanna hér og eins inni í atvinnuveganefnd að áhöld eru um það hvort verndarsjónarmið, sem eru auðvitað, eins og áður hefur komið fram í þessari umræðu, helstu rökin fyrir því að setja á kvótakerfi, eigi við í þessu tilfelli. Á hinn bóginn er þó ljóst og verður vonandi þannig að þetta mál fer sinn farveg inn í atvinnuveganefndina þar sem það verður rætt enn frekar til viðbótar við það sem þegar er orðið. Það verður áhugavert, frú forseti, að sjá hver örlög þess verða þar.

###

Hæstv. forseti. Já, það eru sannmæli, ég ætla að gera stutta athugasemd. Það tók mig svolítinn tíma að fatta hvað þessi hlaðvörp voru vegna þess að ég skildi aldrei muninn á þeim og útvarpsþáttum þegar þau voru að byrja nema það var hægt að nálgast þau á hvaða tíma sem var í gegnum netið. Ég held nú reyndar úti einu slíku sjálfu núna þannig að ég hef tekið þau í sátt. En hlaðvörp eru í grunninn bara dagskrárgerð og þeim er miðlað á netinu eins og raunar allri dagskrá Ríkisútvarpsins um þessar mundir og flestra fjölmiðla þannig að ég verð að viðurkenna að mér finnst þessi greinarmunur sem gerður er á hlaðvörpum annars vegar og hefðbundinni dagskrárgerð Ríkisútvarpsins hins vegar, sem það hefur sannarlega heimild fyrir í lögum og raunar skyldur til að sinna, vera skrýtinn.

###

Virðulegi forseti. Mig langar til að þakka málshefjanda, hv. þm. Þórunni Sveinbjarnardóttur, fyrir að vekja máls á þessu og hæstv. ráðherra fyrir hennar svör. Það verður spennandi að sjá niðurstöður þeirrar vinnu sem hæstv. ráðherra er að boða hér. Mér finnst þó vanta inn í þessa vinnu ákveðna breytu sem formaður Samfylkingarinnar tíundaði ágætlega í viðtali í morgun á Sprengisandi, ef ég man rétt, þar sem hún sagði: Hér eru sköpuð störf sem við höfum ekki áhuga á að sinna. Það sem ég er þar að tala um er að auðvitað er ferðaþjónustan frábær og hún hefur lyft grettistaki í atvinnumálum þjóðarinnar en þann fjölda sem við þurfum til þess að vinna í þessari atvinnugrein þurfum við að miklu leyti að flytja inn. Þetta tengist því innflytjendastefnu landsins sem er ekki til og er í rauninni hápólitískt atvinnustefnumál sem við þurfum að ræða sem slíkt.

###

Virðulegur forseti. Það er gott að taka umræðu um þessi rafhlaupahjól sem eru  dálítið ný hér í umferðinni og hafa verið svolítið eins og villta vestrið undanfarin ár. Þau eru auðvitað stórhættuleg, bæði þeim sem á þeim eru og öðrum vegfarendum. Við höfum heyrt tölur um að um fjórðungur slysa,  alvarlegra umferðarslysa, sé af völdum þessara rafhlaupahjóla. Fólk er að koma inn á slysadeild með mjög alvarlega áverka, mænuskaða og heilaskaða o.s.frv., eftir að hafa dottið á þessum hjólum eða keyrt á aðra. Þess vegna er gríðarlega mikilvægt að það myndist dálítið fastur rammi utan um notkun þessara hjóla og að við tökum á þessu brýna vandamáli og að þeim lögum og reglum sem þó eru til staðar um þau  sé framfylgt.

###

Hæstv. forseti. Ég þakka hv. þm. Diljá Mist Einarsdóttur fyrir að hefja máls á þessu hér í þingsal. Þó svo að fólki kunni að finnast að þetta sé hlutur sem eigi frekar heima á vettvangi borgarstjórnar þá er það nú svo að við erum þing þessa lands og mjög stór hluti okkar búum einmitt hér á þessum stað. En mig langar til að taka undir með hv. þm. Steinunni Þóru Árnadóttur varðandi mikilvægi almenningssamgangna og þá sérstaklega mikilvægi fyrirætlana um borgarlínu. En mig langar líka til að taka undir það að mér finnst á köflum umferðarljósin í Reykjavík ekki vera neitt sérstaklega snjöll. Ég þarf t.d. að keyra Miklubrautina tvisvar, þrisvar á dag með barn í skóla og þar eru gönguljós sem eru klárlega mjög heimsk. Mig langar líka til að benda á það að snjallstýring umferðarljósa er mikilvæg til að greiða fyrir almenningssamgöngum. Fyrir nokkrum árum heyrði ég í fréttunum að það stæði til að setja snjallstýringu á umferðarljós sem væri þess eðlis að þau breyttu rauðu í grænt þegar strætó nálgaðist. Ég hef ekki enn þá séð það gerast en ég vona sannarlega að þetta standi allt til bóta enda heyrist mér á hæstv. innviðaráðherra að málið sé í vinnslu.

###

Hæstv. forseti. Mig langar að þakka fyrir þessa góðu fyrirspurn frá hv. þm. Diljá Mist Einarsdóttur sem hefur orðið til þess að utanríkisráðherra hefur tekið saman upplýsingar um útflutning til þessara ríkja sem grunur er uppi um að séu hugsanlega nýtt til að skauta fram hjá þessum útflutningshömlum eða þessum viðskiptahömlum sem hafa verið settar á Rússa. Það er mjög gagnlegt að heyra þessar tölur og vil ég þakka fyrir þær og áhugavert hvað við erum í rauninni slöpp að flytja út til þessara Mið-Asíuríkja og klárt að þar er eitthvert tækifæri því að maður veit til þess að sum þeirra búa við ágætisefnahag. Hins vegar vitum við líka að viðskiptaþvinganir Evrópusambandsins og Vesturlanda voru allt of lengi á leiðinni og hafa bitið of lítið. Til að mynda óx rússneska hagkerfið örlítið í fyrra sem er auðvitað fáránlegt undir þeim kringumstæðum sem þeim eru búnar á alþjóðlegum mörkuðum.

###

Hæstv. forseti. Ég vil byrja á að þakka fyrir þessa umræðu. Hún er mikilvæg. Það eru áberandi átök í heiminum í dag  enda ófriðvænna í honum síðan bara á níunda áratug síðustu aldar. Þessi átök eru líkleg til að taka athygli og fé, t.d. í hælisleitendamálum, eins og hefur verið komið inn á. Ég hef þó ákveðinn fyrirvara um að telja það fé og slík framlög til þróunarsamvinnu eða slíks málaflokks því að það má eiginlega segja að það sé í eðli sínu aðstoð við einstaklinga en ekki við þróun samfélaga. Þess vegna  langaði mig til að koma hérna upp og leggja áherslu á að það er mikilvægt að missa ekki boltann þegar kemur að samstarfi við bæði okkar sérvöldu samstarfsríki og einnig þá hugsanlega að taka þátt í því sem við höfum gert til að mynda í borgaralegri þjónustu við friðargæslu þar sem því yrði við komið. Og ef því verður við komið hér þá hefði ég áhuga á að heyra hvað utanríkisráðherra hefur að segja um starfsemi íslensku friðargæslunnar í dag, hvar hún er að fókusera sitt starf.

###

Hæstv. forseti. Ég vil þakka hæstv. ráðherra fyrir þetta góða svar og fagna því sem hann sagði þar. Þetta sprettur auðvitað ekki úr engu. Hér var auðvitað fyrir skömmu mikil umræða, spratt upp í kjölfar leiksýningar í Þjóðleikhúsinu, um tækifæri fatlaðs fólks til að standa á sviði. Þau tækifæri takmarkast auðvitað af því að aðgengi þeirra hefur verið takmarkað að námi á þessu sviði. Þá er staðan sú að þá erum við að tala um fullgilt háskólanám í sviðslistum en ekki styttri brautir því að það er nú svona að jafnaði skilyrðið fyrir því að standa t.d. á sviði í Þjóðleikhúsinu, svona að jafnaði a.m.k., skulum við segja. En ég veit að hjörtu okkar hæstv. ráðherra slá í takt þegar kemur að málum sem þessum þannig að ég hef ekki áhyggjur af þessum málaflokki í hans umsjón.

###

Hæstv. forseti. Ég vil þakka hæstv. ráðherra fyrir þetta mál sem augljóslega er vel undirbúið og vel unnið og löngu orðið tímabært að ráðast í þessa vinnu því að eftir henni hefur verið kallað lengi og það er ánægjulegt að sjá eitthvað hreyfast í þeim efnum núna. En ég sá að það er í þessu plaggi talað um ákveðið mál sem ég hef sérstakan áhuga á, sem er inngilding fatlaðra einstaklinga í námi og þá kannski sérstaklega í háskólanámi. Nú er það svo að fatlað fólk á rétt á að sjá fyrirmyndir úr þeirra hópi á öllum vettvangi samfélagsins og kannski ekki síst á sviði, í sviðslistum. Ég þekki til þess vegna þess að ég hef sem háskólakennari verið leiðbeinandi í verkefni nemanda sem vann verkefni um inngildingu í listnámi og komst að þeirri niðurstöðu að þrátt fyrir góðan vilja bæði stofnananna sem eru undir hatti bæði sveitarfélaga og ríkis og svo þess háskóla sem sinnir listnámi hér á Íslandi þá sé þröskuldurinn ávallt sá að það skorti fé til þess að innleiða þessa inngildingaráætlun. Þess vegna langar mig að spyrja hæstv. ráðherra hvort í þessari áætlun sé gert ráð fyrir því að tryggja fé í slíka hluti.

###

Hæstv. forseti. Ég þakka hæstv. ráðherra kærlega fyrir hennar svör hér í dag og ég treysti því að sú vinna sem fram undan er í að koma þessu öllu saman í gott horf verði góð fyrir land og þjóð og þá sem vilja nýta sér gögn. Við búum í samfélagi í dag sem treystir mikið á gögn og nýtir gögn mikið og þau sem hafa aðgang að gögnum hafa ótvírætt forskot á þau sem ekki hafa hann þannig að það er mjög mikilvægt að aðgangur að þeim sé sem allra bestur. Ég spyr hins vegar að þessu með kyngreininguna af ástæðu vegna þess að ég hef sjálfur rekið mig á það að opinberar stofnanir hafa verið tregar til að veita slíkar upplýsingar. En ég heyri á ráðherra að það sé vilji til þess að slík gögn séu á því formi að þau ýti undir réttmætan samanburð á milli allra kynja þannig að við getum séð samfélagið með því móti og það geti stuðlað að framgangi slíkra sjónarmiða.

###

Hæstv. forseti. Þetta er gott evrópskt mál sem við erum að fjalla um hérna og er ánægjulegt að sjá að það sé verið að greiða fyrir aðgangi þeirra aðila sem vilja nota opinber gögn að þeim gögnum. Mig langar til þess að snúa umræðunni aðeins að háskólarannsóknum. Ég veit að háskólafólk notar mikið gögn til þess að vinna sínar rannsóknir og treystir þar á góðan aðgang að gögnum eins og þeim sem verið er að tala um hér. Það er auðvitað bagalegt þegar vefsíður eins og hafa verið nefndar hér í dag svona deyja og hætta að vera uppfærðar. En ég heyri það á máli hæstv. ráðherra að það stendur til að gera gangskör í þeim efnum. Mig langar til þess að spyrja annars vegar um aðgang að kannski öðrum gögnum en þeim sem verða til í opinberum stofnunum en eru engu að síður á sviði opinberra aðila, þ.e. gögn hinna opinberu háskóla: Er gert ráð fyrir því að opinberir háskólar séu inni í þessari púllíu? Í öðru lagi, þó svo að það eigi auðvitað engan veginn við um gögn eins og hafa verið nefnd hér eins og veðurfræðigögn og jarðskjálftagögn og önnur slík, en það á engu að síður við um ýmis gögn sem snerta samfélagið, hvort gert sé ráð fyrir því að það verði kynjagreining á þeim gögnum og að kyngreindar upplýsingar komi fram í þeim gögnum sem verða gerð aðgengileg í samræmi við jafnréttismarkmið.

###

Hæstv. forseti. Ég vil byrja á að þakka hæstv. ráðherra fyrir þetta ágæta frumvarp sem hér er lagt fram. Þetta er að hluta til sprottið upp úr Bologna-samstarfinu sem, eins og kemur fram í greinargerðinni, hefur verið við lýði í aldarfjórðung eða svo. Það er má segja svolítið sjálfsprottið samstarfsverkefni evrópskra háskóla og er eitt af þessum farsælu verkefnum sem Evrópusamruninn og Evrópusamstarfið hefur leitt af sér og við höfum blessunarlega tekið fullan þátt í frá upphafi. Þetta hefur auðvitað gjörbreytt íslensku háskólasamfélagi, að ég tel, til hins betra. Íslenskir háskólar hafa þurft að mæta kröfum sem eru gerðar til allra háskóla á þessu evrópska háskólasvæði og það hefur leitt til umfangsmikils gæðastarfs og gæðaferla innan háskólanna á Íslandi. Sem stjórnandi við háskóla sem hefur komið að stjórnun háskóla og farið í gegnum svona gæðamatskerfi í tveimur löndum þá fullyrði ég að starf íslenskra skóla er prýðilegt í evrópskum samanburði. Ég er líka ánægður að sjá þetta örnám sem hér er lagt til og stungið upp á að færa í orð í lögum. Ég held að það sé mjög góð viðbót. 30 eininga meistaranámið sem hefur verið við lýði og er núna verið að einhverju leyti að kveðja vegna þess að það er kannski ekki alveg í samræmi við Bologna, hefur mætt ákveðinni þörf í íslensku menntakerfi sem hugsanlega má þá mæta með þessu örnámi sem þarna er verið að tala um.

Það er auðvitað ákaflega mikilvægt að bjóða upp á fjölbreytt nám á háskólastigi og sú umræða sem fór fram hér áðan var ágæt og ég þakka hv. þingmanni sem kom með andsvar við framsögu ráðherra fyrir að vekja máls á því fjölbreytta framboði sem íslenskir háskólar hugsanlega geta staðið að. Það verður örugglega enginn hörgull á því að fá góðar hugmyndir innan deilda háskólanna að svona örnámi ef ég þekki starf þeirra rétt. Þetta getur verið ákaflega jákvæð viðbót við háskólanám fólks og þetta getur líka veitt fólki sjálfstraust til þess að koma í fullt háskólanám. Ekki er heldur vanþörf á því að hvetja karlmenn til að stunda háskólanám í auknum mæli, sem kemur reyndar fram í greinargerðinni með þessu máli. Ég hef reyndar sjálfur nýtt mér svona örnám við evrópskan háskóla og fullyrði að það styrkti mig í þeim störfum sem ég sinnti á þeim tíma, ákaflega gagnlegt. Í rauninni er sá tími að fólk fari í háskólanám beint eftir framhaldsskóla og síðan ekki söguna meir einfaldlega liðinn. Kröfur dagsins í dag eru þær að fólk sitji ekki á einhverju 40 ára gömlu háskólaprófi endalaust. Það þarf að uppfæra og margir eiga tvo til þrjá starfsferla yfir starfsævina og fara í háskóla til að skipta um vettvang eftir því sem áhugasviðið breytist eftir því sem fram í sækir.

Ég var einmitt núna í hádeginu að tala við konu sem er fullorðin, er raunar komin á eftirlaun, en er í fullu námi í þýðingafræði í Háskóla Íslands til að nýta tungumálakunnáttu sína betur og nýta hana til að kynna okkur hinum annan menningarheim heldur en hinn engilsaxneska sem við höfum svo greiðan aðgang að. Einnig þekki ég það vel, t.d. í þeim skóla sem ég að jafnaði starfa, Háskólanum á Bifröst, að þar er meðalaldur grunnnema 36 ár. Það er augljóst að þar er um að ræða fólk sem er að huga að því að uppfæra sig og jafnvel skipta um starfsvettvang. Þess vegna fagna ég þessu frumvarpi hæstv. ráðherra hér í dag og hlakka til að sjá hvernig því farnast í meðförum þingsins.

###

Hæstv. forseti. Það er ákveðin ánægja að taka til máls undir þessum lið hér í dag vegna þess að ég gerði það líka þegar ég kom inn á þing síðast í febrúar á þessu ári, á síðasta þingi. Ánægjan felst í því að ég get þá alla vega skoðað, þegar ég les ræðuna mína þegar ég fæ hana senda frá starfsmönnum þingsins, hvort ég sé samkvæmur sjálfum mér og muni hvaða skoðun ég hafði á málinu í febrúar síðastliðnum.

Mig langar til að taka undir með hv. þm. Bryndísi Haraldsdóttur sem talaði hérna áðan um mikilvægi stjórnmálaflokka í lýðræðissamfélagi. Það er ótvírætt og það er synd hvernig stjórnmálaflokkar hafa verið talaðir niður sem vettvangur málefnalegrar umræðu. Hlutverk þeirra að vera vettvangur lýðræðislegrar umræðu, einfalda stjórnmálaþátttöku og kosningar er náttúrlega gríðarlega mikilvægt. Ég er þess vegna einlægur stuðningsmaður þess að ríkið sinni því að styðja við bakið á stjórnmálaflokkum og stjórnmálastarfsemi því að hún er mjög mikilvæg fyrir lýðræðið og fyrir starfið t.d. á þessum stað hér og víðast hvar í sveitarfélögum, alla vega þeim sem eru fjölmennari. Það er hins vegar hárrétt sem hv. þingmenn sem hafa talað hér í dag, bæði flutningsmaður tillögunnar, hv. þm. Diljá Mist Einarsdóttir og hv. þm. Bryndís Haraldsdóttir, hafa sagt að það sé alveg ástæða til að skoða það hvers vegna er verið að styrkja stjórnmálaflokka sem ná ekki kjöri á Alþingi. Þetta 2,5% mark held ég að sé eitthvað sem megi alveg skoða að fella burt og ég held að það væri í sjálfu sér ekkert óeðlilegt við það að stuðningur við stjórnmálaflokka miðaðist þá a.m.k. við það að þeir næðu fólki á þing.

Það er hins vegar þannig í samfélagi dagsins í dag að það kostar fjármuni að halda úti umræðu, það kostar fjármuni að halda fundi og halda úti virkri umræðu á samfélagsmiðlum o.s.frv. Þetta kostar allt peninga og það er mikilvægt að við sem lýðræðissamfélag tökum þátt í þeim kostnaði því að versta staðan sem við getum séð fyrir okkur í þeim efnum er að fólk missi áhuga á stjórnmálum og hætti að fylgjast með þeim og hætti að taka þátt í þeim. Ég tek undir að það er gríðarlega þroskandi fyrir einstaklinga að taka þátt í stjórnmálastarfi og kynnast því sem þar fer fram og ég segi það fyrir sjálfan mig a.m.k. að ég hefði ekki viljað missa af því þroskaferli sem ungur maður á sínum tíma að taka þátt í starfi ungliðasamtaka stjórnmálaflokks og er þar af leiðandi kannski ekki fyllilega sammála því sem fram kemur í í greinargerð þessarar tillögu. En ég held að þarna séu punktar sem eru þess virði að skoða og ég held að það væri gott að nefndin fengi þetta til skoðunar og umfjöllunar.

###

Hæstv. forseti. Ég vil þakka flutningsmanni þessarar tillögu, hv. þm. Ingibjörgu Isaksen, fyrir hennar framsögu hér og hv. þm. Loga Einarssyni fyrir hans greinargóðu og upplýsandi ræðu um stöðuna á Akureyri og víðar. Það er ljóst að þessi tillaga er sett fram í því skyni að skapa vandaða umræðu um þetta mikilvæga mál og ég held að það væri til bóta að þessi tillaga fengi brautargengi. Þetta er liður, eins og í mörgum öðrum málum sem hér koma fram, að efla þjónustu í landsbyggðunum. Þetta er líka liður í því að velta upp nýjum vinklum á þeim vanda sem heilbrigðiskerfið á Íslandi stendur frammi fyrir, m.a. mönnunarvanda og þá kannski ekki síst mönnunarvanda í landsbyggðunum.

En það er rétt sem kom fram í máli hv. þm. Loga Einarssonar, og gott ef ekki líka í máli hv. þm. Ingibjargar Isaksen, að þau sem mennta sig á landsbyggðinni eru líklegri til að setjast þar að og halda áfram að starfa þar. Og það er nú bara þannig að við Íslendingar þurfum á því að halda að vera með lækna í landsbyggðunum. Þetta ágæta mál tengist líka að einhverju leyti má segja máli sem við í Samfylkingunni höfum komið á framfæri um staðsetningu sjúkraþyrlu á Akureyri, að gera þann stað að miðstöð heilbrigðisþjónustu á þessum helmingi landsins. Eins og kom fram í máli þingmanns hér áðan þá er Sjúkrahúsið á Akureyri vel í sveit sett til að þjónusta bæði Norðurland og Austurland og þá kannski ekki síst í því augnamiði að auka öryggi bæði landsmanna og svo auðvitað þess fjölda ferðamanna sem þetta svæði heimsækja, sem eykst nú jöfnum skrefum og jafnt og þétt. Þetta getur líka orðið til þess að létta álagi á Landspítalanum, eins og kom fram áðan.

Ég ætla nú kannski ekki heldur, ekki frekar en hv. þm. Logi Einarsson, að endurtaka ræður mínar frá því í gær þegar við vorum að fjalla um hjartaþræðingar á þessu sama sjúkrahúsi en það er mikilvægt að við í þessu stóra landi förum að hugsa það að við eigum fleiri en eina borg. Akureyri er vissulega staður sem hefur flest það til að bera, ef ekki allt, sem borgir þurfa að hafa, hann er bara mjög lítill, svona eins og ágætur þingmaður nefndi í gær má kalla þetta Bonsai-borg, hann gerir það alla vega, þannig að við þurfum að finna leiðir til að styrkja þann stað. Þetta er klárlega ein af þeim leiðum og ég held að það sé lag líka vegna þess að ég veit til þess að nú eru uppi hugmyndir um að styrkja þá háskólastofnun sem er á Akureyri, m.a. með viðræðum tveggja háskólastofnana um sameiningu og samstarf. Það mætti líta á þetta sem hugsanlegt tækifæri til að koma á fót, bara svo að það sé sagt berum orðum, læknadeild við Háskólann á Akureyri, þannig að það séu þá fleiri en einn háskóli og fleiri en einn staður á landinu sem útskrifar lækna þá með þeim bónus að þeir séu líklegir til að setjast þar að og þjóna þessum hluta landsins.

###

Hæstv. forseti. Ég þakka kærlega fyrir þetta svar frá hv. þingmanni. Eins og áður segir þá er vissulega rétt að horfa til þess þegar um störf á vegum ríkisins sem krefjast háskólamenntunar er að ræða að það sé horft til landsbyggðarinnar í þeim efnum, að byggja upp starfsemi í kringum það á þeim stöðum þannig að ekki sé eingöngu verið að moka undir stjórnsýsluna hér í Reykjavík. Þetta tengist auðvitað annarri umræðu sem átti sér stað hér í gær um styrkingu Sjúkrahússins á Akureyri og heimildir þar til að framkvæma hjartaþræðingar, mjög fínt mál. Ég sé ekki betur en að á dagskrá hér á eftir sé einmitt mál sem er af svipuðum toga, að efla og styrkja sjúkrahúsið þar. Við þurfum að hugsa til þess, Íslendingar, að við búum í stóru landi sem við viljum halda í byggð, að það séu ekki allir hlutir hér á þessu svæði, því að eins og áður segir er borgin dýnamísk og hún lifir af þrátt fyrir að slíkar stofnanir verði fluttar en þær geta haft mikið um sitt nærumhverfi að segja. Við sjáum það bara af þeim dæmum þegar stofnanir hafa verið fluttar út á landsbyggðina að það hefur haft áhrif og það skapar líka störf í kringum þær, styrkir áru og ásýnd og skapar fyrirmyndir og annað slíkt. Þannig að ég vænti þess að það verði góð umræða um þetta í nefndinni þegar þar að kemur.

###

Hæstv. forseti. Ég þakka hv. þm. Birgi Þórarinssyni fyrir framsögu á þessari tillögu hans og annarra hv. þingmanna. Ég bendi á, af því að það er rétt hjá hv. þingmanni, að það er meinleg villa í greinargerðinni með tillögunni um að hlutfall erlendra ríkisborgara er miklu hærra en 9% í Reykjanesbæ. Þann 12. janúar 2021 samkvæmt þjóðskrá var hlutfall erlendra ríkisborgara 25,3% í þeim bæ, þannig að það er talsvert hærra en 9% og með því hæsta sem gerist á landinu. Þetta er að mörgu leyti mjög skiljanlegt mál því að það er rétt sem hv. þingmaður segir að hér á höfuðborgarsvæðinu er auðvitað þungamiðja íslenskrar stjórnsýslu og það er í sjálfu sér ekkert náttúrulögmál að svo þurfi að vera. Borgin, eins og ég hef áður nefnt hérna í ræðum undanfarið, er dýnamísk og þarf ekkert endilega á stjórnsýslu að halda til þess að vera aðlaðandi staður til búsetu. En slíkar stofnanir kunna að gera það að verkum að fólk með tilskilda menntun og reynslu kjósi að flytja til að starfa hjá slíkum stofnunum og það er líka gott fyrir sveitarfélög og svæði þar sem menntunarstig er klárlega lægra að meðaltali en annars staðar. Það á því miður við um Suðurnesin af ýmsum ástæðum sem of langt mál væri að tíunda hér, sögulegum og öðrum.

Ég velti hins vegar fyrir mér gagnsemi svona tilflutnings á þeim tímum sem við lifum í dag þar sem er að verða sífellt algengara að fólk vinni einhvers staðar og búi einhvers staðar allt annars staðar og sinni  vinnu sinni í fjarvinnu. Ég minni á stefnu ríkisstjórnarinnar um störf án staðsetningar í þessu sambandi. En það eru engu að síður mjög fín hugmynd að velta upp þeim kostum að staðsetja stofnanir annars staðar en á höfuðborgarsvæðinu. Þar af leiðandi held ég að það sé bara mjög jákvætt að nefndin taki þessa tillögu til umfjöllunar og velti upp kostum og göllum þess að fara þessa leið.

Það er auðvitað líka rétt sem fram kemur í greinargerðinni að Suðurnesin eru, eins og staðan er í dag, hlið landsins og í gegnum það hlið fara flest þau sem hingað koma. Það er annað sem bent er á líka og hv. þingmaður benti á í sinni ræðu áðan, þ.e. að atvinnuleysi hefur lengi verið, því miður, hærra á Suðurnesjum en annars staðar. Þó svo að þessi stofnun sé kannski ekki það stór að hún muni höggva stór skörð í atvinnuleysistölur á Suðurnesjum þá er þetta  liður í því að styrkja það svæði. Þetta eru  einhverjir hlutir sem ég geri ráð fyrir að nefndin muni taka til umfjöllunar.

Hins vegar er oft og tíðum lag að gera svona hluti, flytja starfsemi út á land eða á aðra staði, þegar verið er að gera breytingar á stofnunum. Það er auðvitað ljóst að við Íslendingar stöndum frammi fyrir miklum breytingum þegar kemur að innflutningi fólks til landsins og það hefur gerst mjög hratt. Auðvitað byrjar það að gerast með inngöngu Mið- og Austur-Evrópuríkja í Evrópusambandið sem veitir fólki þar atvinnuréttindi hér á Íslandi sem það hefur óspart nýtt sér. Við höfum séð það bara í síauknum mæli núna undanfarin örfá ár hvað fólki hefur fjölgað hér og það er auðvitað fullt tilefni til að stjórnvöld á Íslandi vakni upp við þessa stöðu og geri ráðstafanir og móti sér innflytjendastefnu. Liður í því gæti verið að að taka til skoðunar stofnun á borð við Útlendingastofnun, sem ég myndi telja að gæti verið mjög mikilvægur hluti af einhverri slíkri nýrri stefnu ef til kæmi. Þetta mál gæti því orðið hluti af miklu stærra máli sem ég held að sé löngu orðið tímabært að taka til mjög gaumgæfilegrar og vandaðrar umfjöllunar, bæði hér á þingi og annars staðar í samfélaginu.

###

Hæstv. forseti. Ég vil byrja á að þakka flutningsmanni þessarar tillögu, hv. þm. Hafdísi Hrönn Hafsteinsdóttur, og hennar meðflutningsfólki fyrir þetta. Maður sér að þetta mál hefur verið vandlega rætt hér á þessum stað, bæði í þessum sal og líka í nefndum og fjöldamargar  umsagnir hafa borist um þetta mál sem ég get ekki betur séð  við mína yfirferð á þeim en að séu flestar jákvæðar í garð þess. Væntanlega hafa   nefndir fengið gesti til sín og rætt þetta þannig að þetta er mikilvægt og jákvætt mál. Auðvitað er gott að halda því til haga að  það er vandmeðfarið að deila persónulegum upplýsingum og þarf auðvitað að passa hvernig það er gert. En í ljósi þeirra umsagna sem þessi tiltekna tillaga fær held ég að  það séu kannski ríkir hagsmunir þarna inni til að það verði gerðar einhverjar úrbætur á þessum málum.

HeimildinniVið sjáum líka bara dæmi úr almennri umræðu, t.d. var grein í nýlega sem var frásögn konu sem hafði lent í heimilisofbeldi og fór á Landspítalann og fékk þar óblíðar móttökur eða a.m.k. móttökur sem urðu til þess að hún lét sig hverfa þaðan og lét sér ekki detta í hug að leita til þess staðar aftur eða neinna sem hugsanlega hefðu getað veitt henni skjól í hennar stöðu. Landspítalinn svaraði þessari frásögn og telur sig hafa gert úrbætur á verkferlum sínum og er sannarlega  vonandi að það sé rétt.

En við vitum það öll sem hér erum inni og flest sem hafa velt þessum málum fyrir sér að það er mikil brotalöm í þessum málaflokki hér á Íslandi, því miður. Nú er það svo að við Íslendingar erum efst á hinum svokallaða Global Gender Gap-lista, sem er birtur árlega, og hreykjum okkur gjarnan af því og mörg, sérstaklega erlendis,  halda að þetta land sé af þeim sökum einhver jafnréttisparadís. En við sem hér búum við vitum auðvitað að það er ekki svo. Ástæðan fyrir þessari veru Íslands í efsta sætinu á þessum lista hefur gríðarlega mikið með það að gera að hér var kona forseti lýðveldisins í 16 ár og eins og við vitum, með fullri virðingu fyrir því ágæta embætti, þá er það ekki það valdamesta embætti, svona í daglegum störfum landsins, stjórnsýslunnar hér, þó svo að það hafi vissulega valdheimildir sem það hefur beitt á ögurstundu.

Kynbundið ofbeldi er gríðarlega alvarlegt mál hér á Íslandi og heimilisofbeldi er  stór partur af því. Það er auðvitað hluti af þessu kynjakerfi sem við búum við og því hvernig karlar beita konur ofbeldi í stórum stíl, því miður, innan þess kerfis og hvernig kerfið okkar veitir þeim skjól til að beita ofbeldi. Konur sem leita réttar síns í  réttarvörslukerfinu á Íslandi hafa margoft lýst því sem ofbeldi í sjálfu sér að þurfa að ganga í gegnum það. Ég þekki persónulega konur sem hafa lent í ofbeldi og láta sér ekki til hugar koma að ganga í gegnum þau svipugöng sem þar er að finna og er það okkur bara til hreinnar skammar, ég verð að segja það, hæstv. forseti,  það er okkur til skammar hvernig það kerfi er í sjálfu sér.

Ég er því glaður og ánægður að sjá að þetta mál er komið fram enn á ný og ég vona svo sannarlega að það finnist svigrúm hérna í þessum salarkynnum, hæstv. forseti, því að manni heyrðist svona á umræðunni hér í upphafi fundar að það væri greinilega talsvert svigrúm inni í nefndum um þessar mundir sökum málafæðar frá ríkisstjórninni til að ræða svona mál og ljúka umfjöllun um þau, svona mikilvæg mál sem ekki þurfa að kosta ríkissjóð stórar fjárhæðir en geta vonandi haft góð áhrif á þennan mikilvæga málaflokk til allrar framtíðar.



###

Hæstv. forseti. Þetta er mikið jafnaðarmál sem hér er til umræðu og er mjög gott mál. Rökin í greinargerðinni sem fylgja með því eru skýr og góð og gild, víða farið og vinna hefur verið lögð í að safna upplýsingum um það hvernig þetta er gert í þeim löndum sem við viljum mjög gjarnan bera okkur saman við, þ.e. hin Norðurlöndin sérstaklega.

Það er líka gaman að heyra frá þessu reynda sveitarstjórnarfólki sem hefur talað hér í dag og mikil reynsla sem þar er af því hvernig þetta hefur verið unnið í þeim sveitarfélögum sem viðkomandi hv. alþingismenn hafa starfað í áður sem sveitarstjórnarfólk og mjög mikilvægt að læra af þeirri reynslu sem þegar er til staðar í þessu merkilega máli.

Það er svo að þetta er auðvitað á forsvari sveitarfélaganna og þess vegna eru þessar reynslusögur þaðan. Eins og ég skil þetta mál er verið að boða til einhvers konar viðamikils samráðs við sveitarfélögin um þetta og þá ekki bara um gjaldfrjálsar máltíðir heldur líka innihald þeirra og hollustu. Það er hins vegar margt sem þarf að taka tillit til þegar talað er um máltíðir barna, grunnskólabarna og fólks á barnsaldri. Það er auðvitað það að börn borða ekki hvað sem er, það er ósköp einfalt. Ég var sjálfur grunnskólabarn í Svíþjóð þar sem búið er að bjóða upp á gjaldfrjálsar skólamáltíðir frá árinu 1946 samkvæmt því sem kemur fram í greinargerðinni. Þetta var reyndar mun seinna en engu að síður, það voru engar svona máltíðir í boði á Íslandi á þeim tíma. Þar leist mér ekkert sérstaklega vel á matinn, ég verð að viðurkenna það. Ég borðaði hann aldrei heldur hrúgaði alltaf á diskinn minn rifnum gulrótum og borðaði þær, örugglega hollt en ég hafði ekki mikinn áhuga á því sem var verið að bjóða mér þarna.

Ég held að það gildi um börn að það þurfi að vanda mjög vel til þess sem þeim er boðið upp á, það á líka að vanda hvernig maturinn er framreiddur. Ég á sjálfur fjögur börn og hef upplifað skólamáltíðir í þremur sveitarfélögum og t.d. veit ég að sonur minn getur ekki hugsað sér að borða matinn í sínum skóla vegna þess að fólkið sem framreiðir matinn tekur hann með berum höndunum og leggur hann á diskinn. Þetta er eitthvert gums sem það tekur með höndunum, reyndar í hönskum, og skellir á diskinn. Honum finnst það svo ógeðslegt að hann getur ekki hugsað sér að borða matinn.

Eins hefur verið skortur á valkostum fyrir börn. Ég á t.d. krakka sem hafa tekið þá ákvörðun, alveg án nokkurs þrýstings heiman frá, að borða ekki kjöt af því að þeim þykir vænt um dýr eða eitthvað slíkt og það eru mjög takmarkaðir valkostir í boði fyrir slík börn, því miður. Þó svo að það sé auðvitað alltaf einhvers konar valkostur er hann alltaf mjög lítið lystaukandi, því miður. Þess vegna er það þannig, svo ég upplýsi þingheim um það, að helstu millifærslurnar á mínum bankareikningum eru þær að leggja þúsundkall og þúsundkall inn á börnin mín til þess að þau geti keypt sér eitthvað að borða og ég veit að það er ekki hollusta sem þau eru að kaupa, það eru örugglega einhverjar samlokur í sjoppu, því miður. Þannig að það sem er verið koma með í þessari tillögu, að bjóða upp á næringarríkan mat, er hlutur sem þarf að ræða í slíku samráði líka og passa hvernig umgjörðin er utan um þetta.

Þó svo að maður sé að kvarta yfir þessu eins og þetta er í dag, og það má vissulega gera betur í sveitarfélögum, þá hefur þetta breyst til mikilla muna frá því að ég var barn og kannski mörg okkar sem erum hér inni. Ég man eftir að við keyptum kókómjólkurmiða í mínum skóla og það var maturinn, kókómjólk og rúnnstykki með osti. Það var maturinn sem var boðið upp á, ekkert mötuneyti eða neitt slíkt. Ég átti heima langt frá skólanum mínum þannig að þetta var það sem ég nærðist á á daginn. Þarna eru því ekki bara jafnaðarsjónarmið heldur líka lýðheilsusjónarmið og eins og hv. þm. Bjarni Jónsson kom inn á áðan þá jafnar þetta einnig stöðuna til náms. Það held ég að sé mjög mikilvægt því að börn sem eru vel nærð eru betur til þess fallin að standa sig vel í skólanum. Og eins og hv. þm. Ágúst Bjarni Garðarsson, sem var sveitarstjórnarmaður í Hafnarfirði áður en hann gerðist þingmaður, benti á þá eru það auðvitað mjög þung spor fyrir þá foreldra sem ekki hafa kost á að greiða skólamatinn fyrir börnin sín að leita til félagsþjónustu eða sveitarfélagsins um að fá niðurfelld gjöld eða þá sleppa því að borga þau og bíða sífellt eftir því að rukkanirnar safnist upp og það verði bankað á dyrnar hjá þeim með einhverja dráttarvexti, sem auðvitað gerist ekki því að sveitarfélögin reyna að koma til móts við fólk í þessari stöðu.

Þetta kemur líka inn á það að við erum með mjög mörg misjöfn sveitarfélög á þessu landi. Sum eru pínulítil og hafa ekki tök á að bjóða upp á skólamáltíðir að neinu marki og önnur eru stærri og hafa burði til þess. En ég held að ef það næðist samstaða um þetta mál þá þyrftum við að fara sömu leið og hefur verið farin í Finnlandi og Svíþjóð; að ríkið standi straum af a.m.k. drjúgum hluta þess kostnaðar sem þarna fellur til. Og eins og bent var á áðan í umræðunni þá er það nú svo að þó að þetta kosti auðvitað peninga þá eru þetta kannski ekki miklir peningar í hinu stóra samhengi hlutanna, en skipta auðvitað miklu máli.

Ég vil bara ljúka þessu hér með því að þakka flutningsmanni, hv. þm. Steinunni Þóru Árnadóttur, fyrir þetta og hennar meðflutningsfólki og lýsa ánægju minni með að þetta sé hér til umræðu í dag.

###

Hæstv. forseti. Mig langar til að þakka fyrir þetta mál sem verið er að flytja hér í dag og þakka hv. þm. Loga Einarssyni fyrir hans ræðu hér áðan og hans prýðilegu útskýringu og góðan rökstuðning fyrir því hvers vegna þetta mál ætti að njóta brautargengis á Alþingi Íslendinga. Eins og þingmaðurinn benti á er Akureyri auðvitað ekki einn af allra stærstu bæjum landsins ef við horfum bara á fólksfjölda í sveitarfélögum. Þingmaðurinn benti réttilega á að Akureyri er sjötti stærsti bær landsins og þar af leiðandi kannski ekki sjálfgefið að sá bær njóti einhverrar sérstakrar forgjafar þegar kemur að hlutum eins og hér er um rætt. En þingmaðurinn benti líka á stöðu Akureyrar sem hinnar borgarinnar, vil ég segja, á Íslandi. Ég talaði um það einmitt í ræðu í síðustu viku að það er verið að vinna borgarstefnu núna á vegum innviðaráðuneytisins þar sem sérstök áhersla er lögð á Reykjavík annars vegar og á Akureyri hins vegar og verður mjög spennandi að sjá hvað kemur út úr þeirri vinnu. Mér skilst á þeim sem standa að henni að það verði skil á þeirri vinnu í febrúar eða mars á næsta ári, það tafðist reyndar aðeins, það átti að vera núna í lok ársins.

Bonsai-borg er auðvitað frábært nafn en Akureyri er auðvitað meira en Bonsai-borg, hún er valkostur á Íslandi við höfuðborgarsvæðið en hingað, eins og þingmaðurinn benti svo vel á í sinni ræðu, hefur safnast meira og minna öll þjónusta við landið allt og það er alveg spurning hvort það er æskilegt. Auðvitað er gríðarlega gott fyrir okkur Íslendinga að eiga stóra og merkilega og mikla og góða borg sem er viðspyrna fyrir þjóðina og kemur í veg fyrir það að við missum fólk í stórum stíl til útlanda. Hér getur fólk fullnægt draumum sínum og þrám á svipaðan hátt og það getur gert í borgum erlendis og Reykjavík hefur vissulega upp á flest það að bjóða sem við sjáum í góðum borgum í kringum okkur. En það hefur Akureyri líka. Akureyri hefur upp á ótrúlega margt að bjóða og ég held að það sé mikilvægt að við hlúum að því og viðurkennum það í raun og ég nefndi það í minni ræðu hér í síðustu viku að það væri viðurkennt með þeim hætti að kalla Akureyri sínu rétta nafni, þ.e. borg, Akureyrarbær verði Akureyrarborg.

Þetta mál sem hér er til umræðu er auðvitað liður í því að styrkja Sjúkrahúsið á Akureyri sérstaklega og það í sjálfu sér er gott markmið vegna þess að það er mjög mikilvægt fyrir okkur hér á Íslandi að hafa fleiri en eitt sjúkrahús sem getur tekið á móti bráðatilfellum eins og þarna er verið að tala um, ekki síst líka í ljósi þeirrar umræðu sem verið hefur hér inni og annars staðar um stöðu Reykjavíkurflugvallar og það svæði sem hugsanlega mætti nýta undir byggð í Reykjavík ef ekki væri sú krafa á þessu svæði að standa undir heilbrigðisþjónustu við allt landið. Það er auðvitað ekki raunhæft markmið að svo verði ekki, að það verði byggður upp einhver spítali annars staðar á landinu sem getur keppt við Landspítala að stærð og gæðum. En engu að síður þá er liður í því að auka öryggi landsmanna að Sjúkrahúsið á Akureyri geti a.m.k. tekið við bráðatilfellum sem ekki er hægt að koma akút til Reykjavíkur og það er auðvitað eðli málsins vegna helmingurinn af landinu sem er nær Akureyri en Reykjavík.

Hæstv. forseti. Ég vildi bara koma hingað upp og lýsa ánægju minni með þetta því að eins og þið heyrið á mínu máli þá tel ég að þetta litla mál, eða svona, þessi stutta setning sem þarna er, sé liður í miklu stærra og mikilvægara máli þegar kemur að því að halda þessu góða landi okkar öllu í byggð og veita þennan valkost sem Akureyri er og á að vera og getur verið við borgríkið hér á suðvesturhorninu.

###

Hæstv. forseti. Við lifum á viðsjárverðum tímum. Ekki hefur verið ófriðvænlegra í heiminum síðan um miðjan níunda áratuginn og bjartsýnin sem ríkti við lok kalda stríðsins er löngu horfin út í veður og vind. Þótt átökin á Gaza hafi átt athygli umheimsins undanfarið mallar stríðið í Úkraínu áfram auk fjölda annarra staðbundinna átaka sem minni athygli hafa fengið í fjölmiðlum í okkar heimshluta, alltaf með miklum hörmungum fyrir líf almennra borgara. Við Íslendingar erum lánsöm að hér hefur verið friðvænlegt lengi og að þau stríð sem ollu mestu hamförum 20. aldarinnar höfðu takmörkuð áhrif hér á landi, a.m.k. ef horft er á þær afleiðingar sem oftast eru tengdar vopnuðum átökum. En það má líka heimfæra þessa reynslu á vissan hátt upp á nágrannalöndin því að við höfum búið við mjög langt friðartímabil í Vestur-Evrópu og þær kynslóðir sem upplifðu síðari heimsstyrjöldina eru nú óðum að hverfa yfir móðuna miklu.

Veröld sem var,Það sækir að manni dálítill uggur í því sambandi að lærdómar stríðsins, sem eftirstríðsárakynslóðirnar gerðu mikið í því að varðveittust og settu m.a. á fót Sameinuðu þjóðirnar til að tryggja heimsfriðinn, hverfi líka. Í því sambandi er rétt að muna skilaboð Stefans Zweigs í bók hans um að hið stöðuga samfélag sem maður býr í og heldur að muni endast að eilífu getur horfið í einni svipan. Zweig var austurrískur gyðingur og alinn upp í velmegandi fjölskyldu í Vínarborg í lok 19. aldar. Heimsmynd hans snerist á hvolf í heimsstyrjöldunum miklu og batt hann enda á líf sitt í útlegð í Suður-Ameríku um miðbik síðara stríðs, búinn á líkama og sál, búinn að missa trúna á mannkynið.

Í þessu sambandi er rétt að muna að lýðræði, mannréttindi, kvenfrelsi og fjölbreytileiki er engan veginn sjálfsagður hlutur. Sífellt færri ríki heims búa við þessi auðæfi sem við höfum vanist að taka sem sjálfsögðum hlut og sjálfgefnum réttindum. Um þau gildi og réttindi þarf að standa vörð. Það getur haft alvarlegar afleiðingar að sofna á þeim verði og freistast til að loka augunum fyrir því þegar gefur á bátinn í varðstöðunni.

###

Hæstv. forseti. Ég vil nota tækifærið hér í dag til að vekja athygli á fyrirspurn sem ég hef lagt fram til dómsmálaráðherra varðandi konur í fangelsum. Konur eru lítill hluti þeirra sem hljóta refsidóma á Ísland, að jafnaði innan við 10% dómþola. Eins og kemur fram í hinum svokölluðu Bangkok-reglum Sameinuðu þjóðanna um meðferð kvenfanga, með leyfi forseta, eru konur í fangelsum oft og tíðum í mjög viðkvæmri stöðu og afplánunarúrræði hafa í gegnum tíðina flest verið sett með karla í huga. Raunin er sú að kvenkyns afbrotamenn bera oft þungar byrðar andlegra og líkamlegra veikinda að líkindum í meira mæli en karlkyns fangar samkvæmt því sem rannsóknir leiða í ljós. Í greinargerð frjálsu félagasamtakanna Rótarinnar sem reka Konukot, sem er neyðarskýli fyrir heimilislausar konur í Reykjavík samkvæmt þjónustusamningi við Reykjavíkurborg, kemur fram, með leyfi forseta, að afbrotahegðun karla og kvenna sé mjög ólík og að yfirleitt séu aðrar ástæður fyrir því að konur fremja afbrot en karlar. Þær fremja aðallega smáglæpi, þjófnað og minni háttar vímuefnabrot. Oft er horft fram hjá þörfum þeirra í fangelsum enda eru þær fáar hlutfallslega. Stór hluti kvenna í fangelsum er þar beint eða óbeint vegna margþættrar mismununar og skorts og fáar eru dæmdir fyrir ofbeldisglæpi en hafa sjálfar í miklum meiri hluta verið beittar miklu ofbeldi, margar þeirra allt frá fæðingu. Þar að auki eru konur oft í fangelsum beint eða óbeint vegna glæpa karla, svokölluð burðardýr.

Virðulegur forseti. Í Bangkok-reglum Sameinuðu þjóðanna segir að mjög fáar konur eigi erindi í öryggisfangelsi og að fangelsin séu almennt gagnslaus og skaðleg lausn á afbrotavanda kvenna og komi jafnvel í veg fyrir að þær aðlagist samfélaginu á ný. Þess vegna er fyrirspurn mín til dómsmálaráðherra þessi:

„1.   Er gert ráð fyrir konum í nýju fangelsi á Litla-Hrauni?

2.   Er áætlað að vista konur áfram í öryggisfangelsi á Hólmsheiði?

3.   Verður fangelsisvist að fullu kynjaskipt?

4.   Hversu mikla þörf telur ráðherra á öryggisfangelsi fyrir konur á Íslandi?

Skriflegt svar óskast.“

###

Virðulegi forseti. Ég vil þakka hæstv. félags- og vinnumarkaðsráðherra fyrir að leggja fram þetta frumvarp hér í dag svona hratt og vel. Það er honum og hans fólki til sóma að gera það. Frumvarpið er mikilvægur þáttur í viðbrögðum ríkisins við þeim erfiðu aðstæðum sem Grindvíkingar eru í í dag og er liður í því að mæta afkomuáhyggjum þeim sem þau þurfa að búa við til viðbótar við þær ömurlegu og óbærilegu aðstæður að þurfa að flýja heimili sín og þurfa hugsanlega að sjá á bak þess sökum þeirra náttúruhamfara sem við erum að verða vitni að á Reykjanesi um þessar mundir. Hugur okkar er hjá þeim og ljóst er að ríkur vilji er á Alþingi til að standa við bakið á Grindvíkingum á þessum erfiðu tímum.

Ég vil líka þakka hv. þingmönnum fyrir þá upplýsandi umræðu sem þegar hefur farið fram um ýmis mál þessa frumvarps. Í frumvarpi hæstv. ráðherra eru margir góðir punktar sem munu gagnast vel þessa mánuði sem gert er ráð fyrir að þessar ráðstafanir munu gilda. Mikilvæg er ráðstöfunin varðandi það að þau fyrirtæki sem munu njóta þess styrks sem hér um ræðir skuli ekki greiða sér út arð út febrúar 2025 en endurgreiða styrkinn ella. Þetta er liður í að ná sátt meðal þjóðarinnar um slíka slíkar ráðstafanir.

Nú er það hins vegar svo að líklegt er að afleiðingar þessa atburðar sem þegar hefur átt sér stað muni vara lengur en fram til 29. febrúar þótt ekkert meira myndi gerast. Við þurfum að bíða af okkur allan grun um að svæðið sé orðið öruggt á ný. Miklar skemmdir hafa orðið á innviðum og húsum og það tekur tíma að laga slíkt og koma því í samt lag. Líklegt er að það muni taka atvinnulífið í Grindavík talsverðan tíma að taka við sér á ný. Í því sambandi heyri ég af umræðunni sem fram hefur farið hér í dag, virðulegur forseti, að hæstv. félags- og vinnumarkaðsráðherra er þegar byrjaður að velta fyrir sér lengri tímaási en þessum þremur mánuðum í þessu tilliti.

Því miður erum við ekki heppin með aðstæður í samfélaginu þegar þetta áfall ríður yfir, ef hægt er að segja sem svo. Við erum tiltölulega nýkomin út úr öðru neyðarástandi. Ríkissjóður er skuldsettur, verðbólga er í hæstu hæðum, stýrivextir háir og húsnæðismarkaðurinn er eins og hann er, mjög erfiður. Sú ríkisstjórn sem nú situr er því ekki öfundsverð af þeirri stöðu sem hún er í því að ljóst er að viðbrögðin við henni munu ekki hjálpa til við að takast á við hinar slæmu aðstæður í efnahagslífinu sem hafa skapað hér lífskjarakrísu fyrir fjölda fólks, eins og við höfum þegar rætt á Alþingi í dag. Það þarf nýjar nálganir sem ég ber því miður ugg í brjósti um að sú ríkisstjórn sem nú situr hafi takmarkaðan mátt til að ráðast í. Hins vegar er það algerlega ljóst að það sem er til umfjöllunar hér í dag, að tryggja afkomu þeirra sem ekki geta stundað vinnu sína í Grindavík við þessar ömurlegu aðstæður, er forgangsmál því að við sem samfélag viljum vitaskuld gera það sem við getum til að létta af þeim eins miklu af þeim áhyggjum sem á þau herja og mögulegt er. Við í Samfylkingunni erum klárlega í liði með Grindvíkingum í þeim efnum.

###

Virðulegur forseti. Ég þakka hæstv. ráðherra kærlega fyrir hans svör hér og þau valda mér ekki vonbrigðum. Það er auðvitað þannig að það eru líka tveir aðrir hópar sem þarf að hugsa um í þessu sambandi og hæstv. ráðherra nefndi annan þeirra, þ.e. foreldra barnanna sem eru að fást við að útskýra fyrir börnunum sínum þessar fordæmalausu aðstæður. Svo eru það þau sem starfa með börnunum, að það sé tekið utan um þann hóp og það þá gert  í samstarfi við sveitarfélagið. Ég vil annars ljúka þessu á því að hvetja ráðherra til dáða í þessum efnum og þykir mér líklegt að hann njóti stuðnings Alþingis við allar góðar aðgerðir í þágu grindvískra barna.

###

Virðulegur forseti. Ég vil byrja á að þakka hæstv. mennta- og barnamálaráðherra fyrir hans munnlegu skýrslu um þetta mikilvæga mál. Þetta er sennilega mikilvægasta málið sem við getum verið að ræða hér á þessari stundu. Mér er, eins og okkur svo mörgum, ofarlega í huga örlög þeirra barna sem hafa þurft að flýja heimili sitt í Grindavík. Það er erfitt að ímynda sér hvernig barnssálin tekur á því að lenda í aðstæðum sem þessum. Það er ánægjulegt að heyra um það teymi sem hefur verið komið á fót með þátttöku sveitarfélagsins og um það samstarf sem er fyrirhugað við sveitarfélagið, því að málefni grunnskólans og leikskólans eru auðvitað á höndum sveitarfélagsins og mikilvægt að það sé vel innvolverað í öll þessi atriði. Þarna eru 555 börn á grunnskólaaldri og 173 í leikskóla.

Mig langar til að spyrja hæstv. ráðherra, af því að hann nefndi hér áðan að það hefði verið komið á fót sálfélagslegum stuðning í Tollhúsinu, hvort það væri hugsað fyrir því að taka það skref kannski aðeins lengra og huga að sálrænum stuðningi við þessi börn. Eins langar mig að spyrja hvort það séu komnar fram einhverjar hugmyndir um aðgerðir til að styðja við frístundir, en í Grindavík eru 86 börn í tónlistarskóla. Í þriðja lagi hvort það hafi verið hugað sérstaklega að upplýsingaflæði til barna, því að nú vitum við að börn heyra miklu meira en við höldum og þær fréttir sem bylja á okkur geta valdið þeim ugg um það að bærinn þeirra og það líf sem þau þekkja sé að hverfa.

###

Virðulegi forseti. Ég vil byrja á að þakka hv. þm. Guðmundi Inga Kristinssyni fyrir að hefja þessa umræðu um málefni fatlaðs fólks og öllum þeim hv. þingmönnum sem hafa tekið til máls í dag. Þessi umræða er mikilvæg og það er hlutverk okkar sem hér erum að halda utan um umræðuna um þjónustu við borgara þessa litla ríkis okkar.

Fatlað fólk hefur löngum þurft að búa við mismunun þegar kemur að aðgengi að því sem þau sem eru ófötluð taka oft sem sjálfsögðum hlut. Mig langar hér í dag að nefna eitt svið sérstaklega sem mér finnst rétt að minna á. Þetta er aðgengi fatlaðs fólks að þátttöku í menningu og listsköpun. Í fyrravetur fór af stað umræða um fatlað fólk í sviðslistum í kjölfar sýningar í Þjóðleikhúsinu þar sem ófatlaður leikari var í hlutverki fatlaðs manns. Sú umræða náði sem betur fer í gegn og hefur leitt til þess að aukin meðvitund er um þetta mál á þeim stöðum sem máli skipta. En það sem er ekki breytt er aðgengi fatlaðs fólks að þeim auðlindum sem þau sem vilja starfa við sviðslistir þurfa að búa við. Þar ber sérstaklega að nefna aðgengi að listnámi. Eins og staðan er í dag er nánast ómögulegt fyrir fatlaða einstaklinga að fá inngöngu í sviðslistanám hér á landi. Þar er ekki aðeins um að ræða skort á fjármagni heldur beinlínis hvernig valið er inn í slíkt nám. Það er mikilvægt að huga að inngildingu á þessu sviði því að mikilvægi fyrirmynda verður seint ofmetið. Ef fatlað fólk fær aldrei að sjá neinar fyrirmyndir á þessu sviði, nema þar sem ófatlaðir eru að leika fatlaða, þá erum við ekki að bjóða upp á það samfélag sem við viljum búa við á þessu landi þar sem allir eru jafn verðmætir og njóta tækifæra til innihaldsríks lífs, burt séð frá líkamlegu ástandi.

Ég vil hvetja þingheim til að beita sér í þessum efnum og vinna að því að opna fyrir námsmöguleika fatlaðs fólks á þessu sviði.

###

Virðulegi forseti. Við Íslendingar erum ákaflega lánsöm að hér hafi byggst upp borg eins og Reykjavík. Lítil borg, vissulega, en með flest það sem miklu stærri borgir hafa upp á að bjóða. Hún hefur verið brjóstvörn þessa litla lýðveldis í því að halda fólki á þessu landi og laða nýja íbúa að. Þetta er ólíkt því sem hefur átt sér stað í nágrannaríkjunum Grænlandi og Færeyjum þar sem þetta hefur ekki gerst og brottflutningur fólks, sérstaklega menntaðs fólks og yngra fólks, hefur verið mun meiri en hér. Það er þó engu að síður svo, að við höfum misst fólk að jafnaði á nánast hverju einasta ári frá lýðveldisstofnun. Á þessari öld hafa aðeins verið fjögur ár, þar af tvö í Covid, þar sem fleiri íslenskir ríkisborgarar hafa flutt til Íslands en frá því. Þetta sýnir okkur að björninn er engan veginn unninn og minnir okkur á að hlúa að borginni okkar sem og landsbyggðunum.

Ég vil taka fram að þegar ég tala um borgina okkar er ég ekki bara að tala um sveitarfélagið Reykjavíkurborg heldur allt höfuðborgarsvæðið, en eins og staðan er í dag telur það um 250.000 manns, drjúgan meiri hluta landsmanna. Það er því ánægjulegt að sjá að verið er, á vegum innviðaráðuneytisins, að vinna að borgarstefnu sem hefur það markmið að stærstu þéttbýlissvæði landsins, Reykjavík og Akureyri, verði efld og styrkt, svo vitnað sé í það sem sagt er á vef Stjórnarráðsins, með leyfi forseta. Þar er talað um að þessari vinnu verði lokið í árslok og verður spennandi að sjá hvað kemur út úr henni. Hópurinn er vel mannaður þó að hugsanlega virðist áherslan, ef miðað er við fulltrúana í hópnum, vera á sveitarfélagið Reykjavík, en þarna er ekki að finna leiðtoga neinna annarra sveitarfélaga á höfuðborgarsvæðinu.

Það er hins vegar lykilatriði fyrir borgarsamfélagið hér að við lyftum okkur eins mikið og mögulegt er yfir sveitarfélagamörkin á höfuðborgarsvæðinu og hugsum um það sem eina heild þar sem öll hverfin, allir borgarhlutarnir, taki jafnan þátt í t.d. félagslegri þjónustu við íbúa svæðisins og við séum ekki með svæði innan borgarinnar sem eru stikkfrí í þeim efnum eins og raunin er í dag.

Að lokum langar mig að nefna stöðu Akureyrar sem héraðshöfuðborgar á Norðurlandi. Það er orðið tímabært að við breytum skilgreiningu Akureyrar úr bæ í borg, því það er hún. Hún er hin borgin á Íslandi. Ef við skilgreinum hana sem slíka þá eflum við sérstöðu hennar og hlutverk sem mótvægi við búsetu á höfuðborgarsvæðinu, byggð í landinu öllu til heilla.

###
