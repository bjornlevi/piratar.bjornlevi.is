
Forseti. Ég brosi bara út í annað þegar ég heyri af stuðningi hv. þingmanns við það að við séum of skattlögð þjóð í heildina og fæ að nýta mér það við seinna tækifæri. Hér ræðir hún þó um  frítekjumarkið og auðvitað er í því kostnaðar þegar við reiknum út útgjöld ríkissjóðs þegar við þurfum að veita hærri lán til nemenda sem þó eru í mikilli vinnu sem hafa hingað til verið skert. Það eru útgjöld þó að þau komi kannski inn með því að nemendur ákveði síðan að vinna meira með námi og greiða skatta af því. Ég hef sagt hér í dag að ég er ekki mótfallin þeirri áherslu. Ég sé að það er fjöldi nemenda sem velur það og vill það, en það hafa ekki verið þær áherslur stúdentahreyfinganna sem hafa komið á borð til ráðherra í því samráði sem verið hefur til nemendanna. Það er mjög misjafnt hvar áherslan liggur og hvort forgangsröðunin eigi að vera í hærri grunnframfærslu eða lækkun á frítekjumarkinu. Við þurfum líka að horfa til Norðurlandanna til að vera samkeppnishæf um þennan stuðning.

###

Virðulegur forseti. Lögin um Menntasjóð og yfir höfuð hugmyndin um að styðja fólk í námi kemur af þeim grunngildum að fólk hafi jöfn tækifæri til menntunar óháð efnahag. Það eru markmið sjóðsins og markmið okkar hér, að við veitum fólki jöfn tækifæri til að fara í nám óháð efnahag. Það er þannig sem stuðningurinn á að virka. Ég hef sagt það að við erum ekki að ná nægilega miklum árangri þar sem við sjáum að nemendur telja þetta kerfi ekki skilað sér þannig að þau velji að taka lán. En á sama tíma erum við líka að sjá skýran vilja um að sumir vilja vinna meira með námi og velja að gera það frekar. Við erum ekki með mikinn kostnað fólginn í því að vera með háskóla á Íslandi og ég hef nú þegar boðið öllum einkareknum skólum að taka 100% framlag. Það er bara alveg skýrt að fólk vill hærri grunnframfærslu, aðrir vilja lægra vaxtaþak,  enn aðrir vilja ekkert frítekjumark. Við þurfum einfaldlega að finna réttu leiðina áfram sem er sanngjörnust fyrir flest.

###

Virðulegur forseti. Það er nú bara mjög skýrt hjá þessari ríkisstjórn og í gildandi fjármálaáætlun er að finna áherslu um aukinn stuðning til háskólasamfélagsins, aukið fjármagn til háskóla þar sem við erum að sækja fram á grundvelli nýs árangurstengds fjármögnunarlíkans sem beðið hefur verið eftir frá 2007 og fjallaði um þörfina á því að hægt væri að fara í sókn fyrir háskólana með nýju fjármögnunarlíkani. Hér er rætt um forgangsröðun fjármuna, hvernig við forgangsröðum fyrir stúdenta. Auðvitað þarf að ræða það hvernig við styrkjum stúdenta, hvernig við erum að styðja við þá, hvar sé best að styðja þá og hvar raunverulegur vilji er til að sækja fram og styðja þá meira. Þingið var væntanlega í þeirri umræðu þegar frumvarpið fór í gegn hvar það ætlaði að leggja línurnar, hvar vaxtaþakið væri, hversu hár styrkurinn væri o.s.frv. Þetta þarf auðvitað að vera hægt að ræða. Ég hækkaði grunnframfærsluna um 18% í síðustu úthlutunarreglum og nú er kominn tími á næstu úthlutunarreglur þar sem við þurfum að skoða hvernig við getum gert betur fyrir stúdenta þannig að það er fullur skilningur á því að þarna er mikilvægt að sækja fram og styðja við í því umhverfi sem við þó erum, þar sem þarf að lækka verðbólgu og ná niður vöxtum á sama tíma og eyða ekki um efni fram heldur eyða fjármununum vel.

Ég minni ráðherra á að tíminn er ein mínúta í andsvari.

###

Virðulegur forseti. Ég hef verið ótrúlega skýr með það hvað það er mikilvægt að fá fleiri í háskóla og hvað það skiptir miklu máli fyrir okkur að styðja háskólana betur, fá þar inn fjölbreyttan hóp, fjárfesta í nemendum af því að það skiptir máli fyrir samfélagið okkar og fólkið okkar í heild sinni. Ég get farið í löngu máli yfir það hvar möguleikar Íslands liggja til lengri tíma, hvort sem við lítum til verðmætasköpunar og til þess að halda hér í nýsköpunar- og tæknifyrirtæki með spennandi hálaunastörfum og hversu mikilvægt það er að leggja áherslu á menntun, leggja áherslu á greinar sem við erum að mennta of lítið í og minnkar samkeppnishæfni okkar. Ég get líka talað um samfélagslegar áskoranir eins og í heilbrigðis- og menntakerfinu, við þurfum að mennta fleiri fyrir þau tækifæri. Allt þetta snýr að umhverfi háskólamála í heild sinni og hvernig við erum að styðja nemendur í gegnum það, hvaða nemendur við erum að fá og hvernig við erum að fjárfesta í háskólunum og stuðningi við nemendur. Þetta eru auðvitað risastór mynd og ég sem háskólaráðherra hef lagt mikla áherslu á það frá því að ég tók við þessu embætti að tengja háskólana einmitt við samfélagið, sem ég held að hafi verið gert vel í þessu ráðuneyti.

###

Virðulegi forseti. Til að hafa það skýrt fyrir hv. þingmann hef ég verulegar áhyggjur af stöðu námslána og það gæti ekki verið skýrara en þegar ég hef rætt um það að markmiðsákvæði laganna um jöfn tækifæri til náms séu einfaldlega í hættu. Það eru of margir sem velja að taka ekki námslán í þessu nýja kerfi miðað við það sem lagt var upp með með breytingum á lögunum þar sem við vorum að reyna að ná fram árangri með því að hafa styrkinn og stuðninginn við námsmenn gagnsærri og nálgast stuðningskerfi Norðurlandanna. En við þurfum hér að geta tekið umræðu um þessi lög og þessa breytingu og rætt það hvar við þurfum að gera betur og þar tek ég undir með hv. þingmanni, að ég hef áhyggjur af því að nemendur velji að fara ekki í háskólanám eða taki ekki lán. En við sjáum líka könnunina meðal nemenda, hvað það er sem hefur áhrif á það. Síðan er þetta auðvitað  risastór umræða, laun háskólamenntaðra og sá ávinningur í samfélaginu,  sem ég kemst ekki í  hér að vegna forseta.

Forseti minnir á ræðutímann.

###

Virðulegur forseti. Verkefnið sem þingið fékk hér var að reyna að breyta og samþykkja ný lög sem væru að veita styrk að hluta til og búa til hvata. Þar voru teknar  að hluta til sömu ákvarðanir og í Noregi um að þú þarft að klára ákveðnar einingar til að fá hluta af lánsupphæðinni breytt í styrk. Það verður ekki bæði sleppt og haldið varðandi það hvort vextir séu lækkaðir og styrkjakerfið afnumið og hvernig við komum því á. Þarna var verið að reyna að breyta því, af því að við megum ekki gleyma að í gamla kerfinu greiddum við niður vexti og þar kom styrkurinn í gegnum það og það sést vel á mismunandi sviðsmyndum sem eru í skýrslunni. Ég hef áhyggjur af því að þingið hafi ekki séð fyrir sér að vextir væru komnir á þann stað sem þeir eru í dag og hver greiðslubyrði námslána gæti orðið með því. Þess vegna tel ég réttast að bregðast m.a. við því strax með frumvarpi núna í vor.

###

Virðulegi forseti. Ég ítreka það að við lögðum fram spurningar til allra háskólanema, hvort sem þau nýti sér kerfið eða ekki. Við náðum til fjölda nemenda sem eru ekki að nýta sér námslánakerfið og þau svöruðu hvaða þættir það væru sem hefðu áhrif á þá niðurstöðu sína. Þá sjáum við að 75% af þeim sem svara könnuninni vilja ekki vera með lán eða safna skuldum, burt séð frá síðan stöðunni í kerfinu. Þá sjáum við líka í niðurstöðunum að 40% nemenda eru í vinnu, velja sér frekar að vera með tekjur með námi. Það er það sem hv. þingmaður kemur inn á, að hækka frítekjumark atvinnutekna. Það er eitthvað sem stúdentahreyfingarnar sjálfar hafa ekki lagt mikla áherslu á sem athugasemdir inn í skýrsluna en kemur þó greinilega út úr könnun meðal fjölda nemenda  sem ég tek alvarlega að skoða. Eins og með allar breytingar á þessu kerfi þarf að skoða forgangsröðun á þeim fjármunum sem við höfum um að ræða, en þetta er til skoðunar í ráðuneytinu.

###

Virðulegur forseti. Það er auðvitað enn þá hægt að gera ítarlegri kannanir á viðhorfum fólks til Menntasjóðsins og hvernig kerfi við komum upp til að styðja við nemendur. Við leituðumst eftir því að fá stúdenta til að varpa ljósi  á viðhorf þeirra til kerfisins og viðhorf til þess að taka lán, viðhorf til þess hvað væri að stoppa þá sem væru ekki að taka lán, viðhorf til þess að vinna með námi, sem virðist t.d. meiri vilji til  en að það sé bara þörf á því vegna kerfisins, og það  varpaði ágætu ljósi á stöðuna. Þar sjáum við líka mismunandi viðhorf milli kynja. En það er ekkert því til fyrirstöðu að þegar við förum að skoða stærri breytingar á námslánakerfinu, sem ég bind vonir við að sé hægt að koma með inn á næsta þing, verði líka leitað til þeirra sem hafa flosnað upp úr námi og eru ekki í námi í dag. En eins og ég ítrekaði  í ræðunni minni er komin mjög stutt reynsla á þessi lög og það eru ekki mjög margir sem hafa  nýtt sér  lán eftir þessum lögum sem hafa svo flosnað upp úr námi.

###

Virðulegi forseti. Í upphafi kjörtímabils lagði ég strax áherslu á að hugað yrði að jöfnum tækifærum í víðum skilningi í íslensku háskólasamfélagi, enda felast lífsgæði hér á landi m.a. í aðgengi að háskólanámi óháð efnahag. Lög um Menntasjóð námsmanna eru þar í lykilhlutverki en meginhlutverk sjóðsins er að veita námsmönnum fjárhagslegan stuðning og tryggja þeim tækifæri til náms hér á landi og erlendis án tillits til efnahags. Mikilvægt er að námsmenn haldi áfram að sækja sér menntun utan landsteinanna til að auka fjölbreytni í námi og efla alþjóðleg tengsl. Vinna þarf að því að fólk með erlendan bakgrunn skili sér líka í auknum mæli í háskóla. Staðan nú getur haft í för með sér þá hættu að ákveðnir hópar einangrist og njóti ekki sömu tækifæri og aðrir til lífsgæða og atvinnu við hæfi. Í ráðuneyti háskólamála er unnið að því með háskólanum að þeir nái m.a. betur til einstaklinga af erlendum uppruna í íslensku samfélagi.

Þegar litið er til nemenda í háskólum er vaxandi meiri hluti konur og í stærsta skóla landsins er hlutfallið körlum í óhag. Þessa þróun þarf að stöðva, ekki síst þegar kemur að heilbrigðis- og menntavísindum þar sem hlutfall karla er mjög lágt á sama tíma og mikill skortur er á starfsfólki í slík störf. Við höfum unnið að því með háskólunum að fjölga drengjum í skólakerfinu og þá skiptir miklu máli að námsmenn og framtíðarvinnustaðir endurspegli samsetningu og fjölbreytileika samfélagsins og að öll geti þroskað hæfileika sína óháð því og án þess að vera talin fulltrúi ákveðins kyns eða hóps. Ísland stendur þess vegna frammi fyrir mikilli áskorun í menntun mannauðs okkar sem birtist m.a. í samanburði við nágrannalöndin en við erum þar með tiltölulega hátt hlutfall ungra karlmanna með litla menntun. Það þarf m.a. að leita leiða til að auka þátttöku þeirra í háskólanámi til að vinna gegn þeim skorti á sérfræðingum sem við glímum við í íslensku atvinnulífi. Áskoranir drengja virðast þó byrja á fyrri skólastigum og mikilvægt að vinna málið náið með yfirvöldum á fyrri skólastigum, menntamálaráðherra og um uppbyggingu menntunar og færni á Íslandi. Öflugt fjarnám er líka ein tryggasta leiðin til að tryggja jöfn tækifæri óháð búsetu og aðgengi að menntun.

Hér í dag mæli ég fyrir skýrslu um mat á endurskoðun laga um Menntasjóð námsmanna. Skýrslan er lögð fram á Alþingi í samræmi við ákvæði til bráðabirgða í lögum um Menntasjóð námsmanna sem samþykkt voru árið 2020.

Ný lög voru samþykkt á 150. löggjafarþingi, vorþingi Alþingis 2020, sem komu í stað eldri laga um Lánasjóð íslenskra námsmanna. Við meðferð þess frumvarps sem varð að lögum um Menntasjóð námsmanna lagði meiri hluti allsherjar- og menntamálanefndar Alþingis til við 2. umræðu að lögin yrðu endurskoðuð innan þriggja ára frá því að þau kæmu til framkvæmda. Kveðið var á um að ráðherra skyldi kynna niðurstöður endurskoðunarinnar eigi síðar en á haustþingi 2023 og skýrslan var lögð fram í desember síðastliðnum.

Í skýrslunni er dregið fram tilefnið og markmiðið með þeim kerfisbreytingum sem fólust í setningu laga um Menntasjóð námsmanna. Lagt er mat á hvernig til hefur tekist í lagasetningunni að því marki sem það er raunhæft vegna þess skamma tíma sem liðinn er frá gildistöku laganna. Í skýrslunni eru líka birtar upplýsingar úr þjónustukönnun fjármála- og efnahagsráðuneytisins fyrir Menntasjóðinn. Þar er að finna samantekt úr ítarlegri skoðanakönnun meðal námsmanna á viðhorfum þeirra til námsaðstoðar og Menntasjóðs. Þá er greint frá athugasemdum og ábendingum um það sem betur má fara í lögunum frá námsmannahreyfingu, umboðsmanni skuldara og Menntasjóðnum en við fyrri lagasetningu var mikil áhersla lögð á mikið og náið samstarf við m.a. námsmenn í aðdraganda þeirra laga sem til umfjöllunar eru nú.

Í skýrslunni kemur fram að heildarlög um sjóðinn sem sett voru árið 2020 hafi vitaskuld falið í sér umtalsverðar breytingar á námslánakerfinu. Sumar þeirra hafi verið af hinu góða en nauðsynlegt sé að breyta lögunum til að ná markmiðsákvæðum um jöfn tækifæri til náms. Ný lög fólu m.a. í sér þá breytingu að nemendur áttu möguleika á því að hluta námslána yrði breytt í styrk en svo var ekki áður og í því fólst kannski stærsta efnisbreyting laganna.

Ef ég fer yfir helstu niðurstöður skýrslunnar þá sjáum við að mun færri námsmenn nýta sér námsstyrki en áætlanir gerðu ráð fyrir. Það er ánægja með nýtt styrkjakerfi en námsframvindukrafan sem er skilyrði umbreytingar námslánsins í styrk veldur talsverðri óánægju. Áhætta sem námsmenn bera af vaxtastigi námslána fram að útskrift sætir líka gagnrýni. Þungt og flókið regluverk námslánanna kostar um 20% af öllum framlögum ríkisins til námsaðstoðar í gegnum sjóðinn. Ekki er gert ráð fyrir framlagi ríkisins vegna kostnaðar sem hlýst af tekjutengdum afborgunum og vaxtaþaki námslána auk vaxtalauss tímabils námslána á meðan lántaki er í námi. Vaxtaáhætta sjóðsins, sem verður til vegna fjármögnunar útlána á öðrum vaxtakjörum en námsmenn greiða, er síðan ófjármögnuð og ábendingum fjármála- og efnahagsráðuneytisins um aðskilnað nýs styrkjakerfis og eldra námslánakerfis var ekki fylgt eftir.

Í stjórnarsáttmála frá árinu 2017 var lýst tveimur meginmarkmiðum fyrir Lánasjóð íslenskra námsmanna. Annars vegar yrði ráðist í endurskoðun námslánakerfisins í samstarfi við námsmannahreyfingarnar þar sem áhersla yrði lögð á jafnrétti til náms, skilvirkni og námsstyrkjakerfi að norrænni fyrirmynd. Í annan stað að skoðaðir yrðu kostir þess að nýta námslánakerfið og önnur kerfi sem hvata fyrir fólk til að setjast að í dreifðum byggðum. Sú niðurstaða endurskoðunar á lögum um Lánasjóð íslenskra námsmanna sem birtist í lögum um Menntasjóð námsmanna var, mætti segja, blanda af eldra námslánakerfi og styrkjakerfi að norrænni fyrirmynd með möguleika á styrk í formi 30% niðurfellingar af höfuðstól námsláns við námslok, að uppfylltu skilyrði um námsframvindu viðkomandi námsleiðar.

Í lögunum er jafnframt lýst ýmsum öðrum markmiðum. Teknir voru upp barnastyrkir vegna framfærslu barna lánþega. Það var val um greiðslufyrirkomulag lána við námslok og val um að binda greiðslubyrði láns við tekjur ef lánþegi væri yngri en 35 ára. Lán Menntasjóðs yrðu sjálfbær þannig að afborganir stæðu að fullu undir lánveitingum og lán yrðu að fullu greidd þegar lánþegi er 65 ára gamall. Heimild ráðherra var til að veita tímabundna ívilnun af endurgreiðslu lána vegna mönnunarvanda í tilteknum starfsstéttum eða á afmörkuðum landsvæðum og niðurfelling var á ábyrgðarmönnum á námslánum sem voru í skilum.

Í lögunum var gengið út frá því að bein framlög úr ríkissjóði stæðu undir rekstri Menntasjóðs, kostnaði af niðurfellingu hluta af höfuðstól námslána og barnastyrk. Tölulegar upplýsingar í skýrslunni leiða það í ljós að mun færri námsmenn hafa tekið námslán en áætlanir um fjármögnun sjóðsins gerðu ráð fyrir. Vísbendingar liggja ekki fyrir um að möguleiki á 30% námsstyrk af höfuðstól námsláns hafi leitt til þess að námsmenn ljúki námi á réttum tíma, enda eru nemendur að útskrifast rétt í þessu eða á síðasta ári hafi þeir byrjað í nýja kerfinu.

Könnun meðal námsmanna leiðir síðan í ljós að aðeins einn þriðji námsmanna velur að taka námslán þrátt fyrir möguleika á styrk til lækkunar höfuðstóls. Námsframvinduskilyrði fyrir niðurfellingu námslána styður ekki við færslu á milli námsbrauta eða þverfaglegt nám og þá er ekki gert ráð fyrir lagaskilum vegna námsframvindu fyrir þá lánþega sem höfðu þegar byrjað lántöku hjá LÍN og tóku síðan lán hjá Menntasjóði námsmanna.

Virðulegi forseti. Skýrslan leiðir því í ljós nokkra alvarlega meinbugi á þeim breytingum sem voru gerðar á lánakerfinu okkar. Miðað við hve fáir nýta sér kerfið miðað við hvað áætlanir gerðu ráð fyrir myndi ég segja að það væri ákveðin hætta á að markmiðsákvæði laga um Menntasjóð námsmanna um jöfn tækifæri væru í hættu. Þetta gefur tilefni til að bregðast við með ýmsum hætti og ég fæ að fara hér yfir nokkur atriði meðan mér gefst tími til.

Í fyrsta lagi var lágvaxtaumhverfi í íslensku samfélagi þegar lögin voru samþykkt og ekki virðist hafa verið gert ráð fyrir þeirri vaxtaþróun sem síðar varð. Námsmenn eru látnir bera áhættu af endanlegu vaxtastigi skuldabréfa í samræmi við vaxtaþróun allt frá upphafi lántöku til námsloka. Eina vörn námsmanna í þessu efni er vaxtaþakið sem er lögbundið við 9% á óverðtryggðum námslánum en á verðtryggðum lánum er það bundið við 4% umfram verðbólgu.

Í öðru lagi eru lán Menntasjóðs námsmanna ekki sjálfbær. Kostnaður vegna tekjutengdra afborgana og vaxtaþaks er ekki fjármagnaður og sjóðurinn ber vaxtaáhættu vegna fjármögnunar útlána á öðrum kjörum en sjóðurinn fjármagnar sig á.

Í þriðja lagi sætir styrkveitingin í formi umbreytingar hluta námslána í styrk ákveðinni gagnrýni, ekki síst vegna þess að reglan um námsframvindukröfu gerir bara ráð fyrir einni órofinni námsleið.

Í fjórða lagi var ábendingu fjármála- og efnahagsráðuneytisins um aðskilnað eldra námslánakerfis og nýs lána- og styrkjakerfis vegna áhættustýringar ekki fylgt og í ljós hefur komið að sjóðurinn er fjármagnaður með lántöku hjá eldra lánasafni LÍN.

Í fimmta lagi er umsýsla fyrir þungt og flókið regluverk námslána allt of umfangsmikið og kostnaðarsamt, allt of miklir fjármunir fara í umsýslu og regluverkið við að veita námslán eða allt um 20% af framlögum ríkisins til námsaðstoðar í gegnum sjóðinn.

Virðulegi forseti. Þrátt fyrir að aðeins séu rúm þrjú ár frá því að nýtt námslánakerfi var kynnt til sögunnar hafa strax komið í ljós augljós tækifæri til að bæta kerfið. Skýrslan er kannski örlítið umfangsmeiri heldur en lítil endurskoðun á núverandi lögum. Ég mun því á næstu vikum kynna frumvarp til breytinga á lögum um Menntasjóð námsmanna þar sem leitast verður við að ráða bót á brýnustu úrlausnarefnum laganna sem þingið getur komið sér saman um að þurfi og geta sé til að bregðast við með fljótum hætti í kjölfarið á þessari skýrslu. Þá er líka unnið að endurskoðun á úthlutunarreglum sjóðsins fyrir næsta skólaár þar sem líka verður leitast við að gera betur miðað við þær athugasemdir sem fram koma í skýrslunni. Að því loknu tel ég mikilvægt að halda áfram að vinna að breytingum sem ekki verður mögulegt að ráðast í strax á þessu vorþingi.

Hér hef ég reifað þær breytingar sem ég tel brýnastar til að bregðast við þeirri stöðu sem er uppi í kerfinu og þola ekki bið. Eins og ég nefndi eru síðan tækifæri til að vinna að auknu samráði um frekari breytingar á regluverki námslána og námsstyrkja og hvernig við viljum hafa námslánakerfið til framtíðar, hvernig þessi breyting reyndist, sem var heildarbreyting og samþykkt hér einróma í þingsal, og hvernig við getum gert enn þá betur. Þau áform þurfa að vera kynnt síðar en ég bind vonir við að Alþingi geti tekið sig saman um brýnustu breytingarnar sem mikilvægt er að ráðast í núna á vorþingi án þess að fara í algjöra heildarbreytingu á löggjöfinni sem ég tel ekki mögulegt að ráðast í fyrir sumarið.

Virðulegi forseti. Að lokinni þessari umræðu legg ég til að þessari skýrslu verði vísað til hv. allsherjar- og menntamálanefndar til umfjöllunar.

###

Virðulegi forseti. Það hafa lengi verið sett fram markmið um að nálgast fjármögnun háskólastigsins með þeim hætti að nálgast í fyrsta lagi meðaltal OECD-landanna og síðan til lengri tíma meðaltal Norðurlandanna. Við sjáum, og það er rétt hjá hv. þingmanni, að þar er fjármagnið meira ef við skoðum það á hvern nemanda en það er mikilvægt að skoða það líka í gömlu kerfi reiknilíkans sem búið var til árið 1999. Þá var erfitt fyrir skólana að vera í sókn, þá var borgað fyrir mjög magndrifið kerfi. Það var gott að setja eins marga nemendur og mögulegt var inn í skólana til að fá fjármagn en það sama var ekki að segja um hvort það myndi borga sig að láta þá útskrifast og klára námið. Ég tel að þegar við erum komin með árangurstengda fjármögnunarlíkanið sem var í samráðsgátt og við erum að leggja lokahönd á — þessi ákvörðun gagnvart sjálfstætt starfandi skólunum var ein af lokaákvörðunum í að klára það verkefni — þá geti skólarnir farið í sókn og sótt í auknar fjárheimildir sem þessi ríkisstjórn hefur forgangsraðað í þágu háskólanna til að komast nær meðaltali Norðurlandanna.

###

Virðulegi forseti. Ég þakka hv. þingmanni fyrir þessa fyrirspurn og líka reifun á málinu. Hann fór ágætlega yfir stöðu málsins. Í fyrsta lagi til að svara beint spurningunni þá er í fjármálaáætlun þessarar ríkisstjórnar gerð sókn fyrir háskóla í landinu með innleiðingu á árangurstengdu fjármögnunarlíkani háskólanna sem beðið hefur verið eftir í talsvert mörg ár. Með því að breyta fjármögnunarlíkani háskólanna erum við að innleiða það hvernig við útdeilum fjármunum til háskólanna og þar kemur aukið fjármagn á næstu árum inn í fjármálaáætlun. Er gert ráð fyrir því, miðað við að tveir skólar af þremur sem eru einkareknir fari þessa leið, að fjármagn til annarra skóla skerðist ekki sem því nemur. Það er mikilvægt að taka það fram að um er að ræða nokkur hundruð milljónir, kostnaðurinn sem hlýst af þessu, af 40 milljörðum sem fara til háskólastigsins á ári hverju og er aukning í fjármálaáætlun ríkisstjórnarinnar. Það er þannig sem þetta kemur inn á háskólastigið. Það er mikilvægt að mínu mati þegar við erum að horfa til Norðurlandanna, árangurs þeirra með háskóla með mismunandi rekstrarform, að sjá hvaða árangri þau hafa náð á háskólastiginu með fjármögnunarlíkönum sem eru núna að verða líkari okkar. Öll Norðurlöndin hafa tekið þessa ákvörðun og þar sjáum við að fleiri nemendur eru að skila sér í háskóla en hér á landi. Það má síðan ekki gleyma því að með fleiri nemendum inn í fjármagnið koma auknir fjármunir inn sem eru núna gæðamæling en ekki magndrifnir miðað við þær breytingar sem við vorum að gera á líkaninu.

###

Virðulegi forseti. Rétt fyrir jólin kom skýrslan og henni var dreift á þingi og um hana verður rætt hér í þingsal vonandi á næstu vikum eða í febrúar og þá getum við vonandi átt nánara samtal um það hvernig við viljum forgangsraða þeim fjármunum sem fara í stuðning við námsmenn. Við sjáum að útlán sjóðsins hefðu aukist um 700 milljónir ef engar tekjuskerðingar hefðu komið til þannig að við þurfum líka að átta okkur á því að þegar við ráðumst í breytingar á stuðningsumhverfi námsmanna þá þurfum við líka að forgangsraða og þar verður ekki bæði sleppt og haldið. En vilji minn stendur til þess að við tryggjum jöfn tækifæri nemenda óháð efnahag til að stunda nám, hvort sem þau vilja vinna með námi eða ekki. Þetta snýst um þau grunngildi sem réðu því af hverju ég fór í pólitík sem snúast um valfrelsi og jöfn tækifæri.

###

Virðulegur forseti. Ég þakka hv. þingmanni fyrir að koma með þessa umræðu hér í þingsal. Markmiðsákvæði Menntasjóðs námsmanna eru mjög skýr og grundvallast á því að nemendur hafi jöfn tækifæri til náms óháð efnahag og það er það sem við eigum að tryggja og vinna að. Nú liggur fyrir skýrsla um lagabreytingarnar sem farið var í um Menntasjóð námsmanna þar sem við sjáum vel að markmiðsákvæði sjóðsins eru í hættu. Mun færri en áætlanir gerðu ráð fyrir eru að taka námslán í íslensku samfélagi og markmið um að breyta kerfinu í styrkjakerfi heppnaðist kannski ekki alveg sem skyldi.

Hv. þingmaður spyr hér um frítekjumark atvinnutekna. Við gerðum könnun hjá nemendum sem er birt í skýrslunni þar sem við sjáum að viðhorfið til námslána hefur líka gjörbreyst. Það er ekki mikill vilji hjá nemendum til að taka námslán burt séð frá því hverju við myndum breyta í kerfinu. Við sjáum að 40% nemenda í háskólanum eru í vinnu og vilja vera í vinnu með skóla. Ég tek undir með hv. þingmanni að ég vil hafa val. Ég vil að nemendur geti sinnt námi sínu án þess að vera í vinnu en vilji þeir vinna með skóla þá sé val til þess. Ég hef því verið að skoða hvort við eigum að fara þá leið að tvískipta frítekjumarkinu eins og gert er í Danmörku þannig að sumarvinnan og sú vinna sem er ekki unnin á tímum sem skólinn er í gangi komi ekki inn í frítekjumarkið. Það held ég að sé leið sem væri sanngjarnt að fara. Þetta hef ég verið að skoða með Menntasjóði námsmanna. Í heildina held ég að það sé gríðarlega mikilvægt að við tryggjum þetta valfrelsi og leyfum nemendum, og tek undir með hv. þingmanni, að hafa val um hvernig þau afla tekna á meðan þau eru í námi, á sama tíma og við bætum Menntasjóð námsmanna til að styðja nemendur sem geta ekki eða velja ekki að vinna með fullu námi.

###

Virðulegi forseti. Já, ég tek bara undir það, ég myndi halda að öll birting opinberra gagna, auðveldara aðgengi sem og sambærilegra, ýti undir tækifæri til að bera þau saman, sjá hvaða áhrif þau hafa og hverjir fá þeirra notið, sama um hvað er rætt. Ef kyngreindar upplýsingar liggja fyrir hjá stofnunum eða opinberum aðilum þá ætti að birta þær eins mikið og unnt er. Þannig að ég held að þetta frumvarp muni einungis hjálpa til við að setja skýrar reglur og ýta undir það. Þetta frumvarp hefur líka haft það í för með sér að samtalið hefur orðið virkara um hvað þarf að gera í kjölfarið, hvernig við þurfum að bregðast við með aðgerðum og stefnu og skýrari línu meðal stofnana og opinberra aðila um birtingu gagna og að við hugsum það kannski ekki einungis út frá því hvað er birt nú þegar heldur líka hvaða tækifæri liggja í því að birta mun meira á aðgengilegu formi fyrir fólk með stórar hugmyndir.

###

Virðulegur forseti. Þetta frumvarp er einhvers konar regnhlíf yfir þau gögn sem nú þegar eru birt, yfir það hvernig þau eru birt og hvernig við ýtum undir að þau séu birt og séu aðgengileg. Við setjum eins konar regnhlíf yfir það hvernig við viljum að aðilar geti nýtt sér gögnin og hvernig þau séu sett fram. Ég býst við að háskólar falli undir þetta þar sem rannsóknargögnin eru skilgreind með þeim hætti að þau eru fjármögnuð af hinu opinbera sem rannsóknir háskólanna eru. Þar liggja gríðarleg tækifæri fyrir háskólana sjálfa sem og auðvitað frumkvöðla. En á sama tíma verður að gæta að því að við sækjum um einkaleyfi, sem kemur fram í stefnu um þekkingarsamfélag sem var samþykkt hér fyrir jól, við þurfum líka að gera gangskör í því að sækja um einkaleyfi og gæta að þeim þætti og þeirri hlið málsins, svo ég nefni það svona aukalega. En rannsóknarstyrkirnir eru þarna undir og eru opinbert fjármagn þannig að háskólarnir falla hér undir. En ég tek undir með hv. þingmanni um þau tækifæri sem felast í að setja skýr markmið og reglur um þetta. Ég bæti því kannski við þar sem ég kom því ekki að áðan og ítreka að ráðuneyti háskóla, iðnaðar og nýsköpunar er að fara í ásamt fjármála- og efnahagsráðuneytinu í þessa gagnastefnu sem mun líka ýta við þessu og gera það gagnsærra og sambærilegra hvaða gögn skal birta. Það er of mikið um það að gögn séu vistuð á mjög mismunandi hátt með mjög mismunandi aðgangi að þeim og fleira. Aðgangurinn að kyngreindu upplýsingunum er auðvitað til þess fallinn að auka jafnrétti og aukinn aðgangur að opinberum gögnum ætti að hafa það í för með sér að slík gögn verði birt, séu þau til og séu af þeirri gerð gagna sem er verið að birta.  Ég myndi telja að aukinn aðgangur að gögnum eins og þetta frumvarp felur í sér sé hjálpi einungis til við að auka gagnsæi í því hvernig gögn og rannsóknir eða annað falla að jafnréttismálum í heild sinni.

###

Virðulegi forseti. Ég vona að þetta sé kannski eitt skref á þeirri vegferð að ýta við opinberum stofnunum og stjórnvöldum til að birta meira af gögnum og hafa þau aðgengilegri og auka gagnsæi í þessu. Sjálf gerði ég samning við Ríkiskaup um sparnað í opinberum rekstri til að afhenda frumkvöðlum alls konar áskoranir, hluti sem eru kostnaðarsamir fyrir ríkið og veita þeim aðgengi að gögnum og vandamálum sem upp koma, af því að ég veit að ríkið er ekki best til þess fallið að finna lausnir á alls konar vandamálum eða kostnaði sem fellur til heldur einmitt frumkvöðlar eða fyrirtæki sem hafa áður og kannski oft í samskiptum við aðra aðila sýnt fram á mikinn árangur á sviðum sem ríkið mætti nýta sér. Það að ríkið fari í auknum mæli að opinbera gögn sín til að einkaaðilar geti fundið lausnir og búið til nýsköpunarlausnir fyrir hið opinbera ætti að vera hið jákvæðasta mál sem enginn ætti að geta verið á móti. Samkvæmt tilskipuninni er kveðið á um skyldu til að setja stefnu um opið aðgengi eða opin vísindi, sem við þurfum að vinna núna í kjölfar þessa lagafrumvarps. Og það er alveg rétt að þessi síða er komin til ára sinna og er ekki mikið nýtt. Hún er líka kannski þannig uppsett að hún er hvorki aðgengileg fyrir þá sem sækja þar gögn né þá sem þurfa að setja þangað inn gögn. Þarna þurfa stjórnvöld að gera betur og ríkið getur gert betur. Það má auðvitað benda á opnirreikningar.is, sem var líka tilraun til að auka gagnsæi gagnvart þeim kostnaðarliðum sem falla til. En markmiðið með nýju gáttinni, sem við ætlum að vinna með Stafrænu Íslandi, er að auðvelda hinu opinbera að gera þessi gögn aðgengileg sem og að auðvelda notkunina.  Það átti sér stað  mikið samtal í aðdraganda frumvarpsins við aðila, ráðuneyti og stofnanir og við munum halda áfram að ýta á þetta og þetta er fyrsta skrefið.

###

Virðulegi forseti. Já, ég tel mikil tækifæri í þessu frumvarpi til að ýta við opinberum aðilum sem hafa ekki verið að birta gögn með nægilega örum hætti, nægilega skýrt og ekki á stafrænu formi. Ég held að við þurfum að hugsa þetta út frá fólki í landinu, til hagsbóta almenningi sem vill nýta gögnin til þess einmitt að búa til nýjar lausnir, nýta þau á nýjan hátt eða að búa til verðmæti sem við sjáum ekki fyrir í dag. Við höfum fengið þær ábendingar, m.a. frá MIT, að hér á Íslandi fari fram öflugt rannsóknastarf, við séum með öfluga háskóla og öflugt net rannsakenda og stuðningssjóði og hér séum við með fjölmarga frumkvöðla miðað við höfðatölu sem eru óhræddir við að búa til nýjar lausnir en tengingunni þarna á milli sé ábótavant. Þetta frumvarp er kannski einn liður í því að reyna að tryggja það að rannsóknir séu aðgengilegri og opnari fyrir frumkvöðla og einstaklinga og lögaðila til að nýta til nýsköpunar og ýmissa lausna. 4. gr. frumvarpsins er nýmæli, að heimilt sé án endurgjalds að endurnota rannsóknargögn og það sé skýrt að þau gögn sem eru fjármögnuð af hinu opinbera falli undir slíkt ákvæði. Það byggir hins vegar á því að þau hafi verið gerð aðgengileg hjá stofnuninni sjálfri. Þetta þarf kannski líka að setja í samhengi við fyrirhugaða stefnumótun um opin vísindi sem þarf að klára og vinna, enda er þetta nýmæli. Það er kannski aðallega hvati nú í þessu frumvarpi og skýr leið til að segja hvernig við viljum hafa hlutina. En síðan þurfum við að ganga mögulega aðeins lengra í stefnumótun um opin vísindi. En þetta er fyrsta skrefið af því að hingað til hefur ekki verið fjallað um rannsóknargögn.

###

Virðulegi forseti. Ég mæli hér fyrir frumvarpi til laga um breytingu á lögum um endurnot opinberra upplýsinga (mjög verðmæt gagnasett, EES-reglur o.fl.). Frumvarpið innleiðir efnisákvæði tilskipunar (ESB) 2019/1024 um opin gögn og endurnotkun upplýsinga frá hinu opinbera.

Upplýsingar eru meðal mikilvægustu auðlinda upplýsingasamfélagsins og miðlun gagna með ábyrgum hætti er ein af forsendum þjónustu, velsældar og framfara í samfélagi okkar. Mikið magn upplýsinga verður til hjá opinberum aðilum. Það er því mikilvægt að hvetja til miðlunar opinberra upplýsinga með ábyrgum hætti og að unnið sé gegn hindrunum sem koma í veg fyrir hagnýtingu á opinberum gögnum og öðrum þeim upplýsingum sem safnað er á vegum hins opinbera. Þá er mikilvægt er að lagaramminn um notkun gagna sé í samræmi við framfarir í stafrænni tækni og gervigreind og hvetji til nýsköpunar á því sviði.

Hugtakið „endurnot opinberra upplýsinga“ vísar til þess þegar einkaaðili, þ.e. einstaklingur eða lögaðili, hagnýtir upplýsingar frá opinberum aðilum í öðrum tilgangi en lagt var upp með þegar viðkomandi upplýsingunum var safnað. Frumvarpið sem ég mæli fyrir nú stuðlar að frumkvæðisbirtingu og endurnotum opinberra upplýsinga í því skyni að auðvelda hagnýtingu þeirra í þágu samfélagsins.

Frumvarpið styður við markmið stjórnvalda, sem koma m.a. fram í stjórnarsáttmála og gildandi fjármálaáætlun, um greiðara aðgengi almennings að gögnum og um að öll ópersónubundin opinber gögn sem megi birta, séu gerð aðgengileg á stafrænu formi, án endurgjalds.

Lög um endurnot upplýsinga og það frumvarp sem mælt er fyrir nú taka hvorki á upplýsingarétti, þ.e. hvaða upplýsingar eru aðgengilegar almenningi, né hvaða upplýsingum opinberum aðilum ber að afla. Hér er einungis kveðið á um það hvernig einkaaðilar geta endurnotað upplýsingar sem opinberar aðilar hafa þegar aflað og almenningur hefur rétt til aðgangs að. Slík endurnot geta verið til mikilla hagsbóta fyrir samfélag okkar, stuðlað að nýsköpun og auknum hagvexti og leitt til aukinnar samkeppnishæfni á alþjóðlegum vettvangi.

Virðulegi forseti. Þær náttúruhamfarir og sú vá sem við stöndum frammi fyrir um þessar mundir varpa skýru ljósi á mikilvægi þess að gögnum sé ekki aðeins safnað heldur einnig miðlað á skýran hátt og að þau séu nýtt í þágu almennings, hvort sem er af opinberum aðilum eða einkaaðilum. Í því ljósi má nefna sem dæmi þau mikilvægu og verðmætu opinberu gögn sem safnað hefur verið á síðustu þremur árum. Á vef Landmælinga Íslands er að finna svokallaða umbrotasjá. Þar gefst möguleiki á að skoða gögn sem hefur verið safnað í tengslum við eldgosin og jarðhræringarnar á Reykjanesskaga frá árinu 2021. Gögnin voru útbúin af hópi sérfræðinga frá Landmælingum Íslands, Náttúrufræðistofnun Íslands, Háskóla Íslands og Veðurstofu Íslands. Aðgengi að gögnum í umbrotasjánni er opið og gjaldfrjálst og hafa þau þegar verið nýtt af fjölmörgum aðilum í þeim tilgangi að útbúa spálíkön, hættumat og nýtt við stjórnun á aðgengi að svæðinu. Umbrotasjáin er því dæmi um verðmæt gögn sem þegar eru opin og heimilt að endurnota og munu þau án efa nýtast enn frekar til þróunar nýrra lausna þegar fram líða stundir.

Mig langar líka að nefna annað dæmi um hagnýtingu opinna gagna í þágu betri þjónustu og aukinnar hagkvæmni. Í þessu tilviki er um að ræða íslenskt sprotafyrirtæki, Snerpa Power, sem þróað hefur hugbúnaðarlausn til að auka stöðuleika raforkukerfisins, jafna sveiflur og auka nýtni þess rafmagns sem er í boði hverju sinni. Lausnir fyrirtækisins byggja m.a. á nýtingu opinberra gagna til að gera stórnotendum rafmagns auðveldara að sjálfvirknivæða áætlanir um raforkunotkun og bjóða tengingu við raforkumarkað eftir því sem tækifæri gefast. Með bættri nýtingu gagnastrauma og aukinni sjálfvirkni í áætlun geta notendur því lágmarkað frávik í raforkunotkun, tekið aukinn þátt á raforkumarkaði, jafnað sveiflur á markaði og þannig stuðlað að betri nýtingu þeirrar verðmætu orku sem er til staðar hverju sinni.

Hér hafa verið nefnd tvö ólík dæmi um mikilvægi hagnýtingar opinberra gagna í þágu samfélagsins en dæmin eru fleiri og þeim mun án efa fjölga eftir því sem stafrænni tækni vindur fram.

Virðulegi forseti. Helstu nýmæli í frumvarpinu eru í fyrsta lagi þau að sett er heimild fyrir ráðherra til að setja reglugerð um mjög verðmæt gagnasett á sviði landupplýsinga, veðurfræði, hagskýrslna, fyrirtækja og eignarhalds þeirra og hreyfanleika, eins og samgöngunets. Gagnasettin skulu gerð aðgengileg án endurgjalds, á tölvulæsilegu sniði, veitt um forritaskil og með magnniðurhali, þar sem það á við. Fyrirhugað er að innleiða framkvæmdareglugerð (ESB) 2023/138 á grundvelli reglugerðarheimildarinnar, en þar eru þessi gagnasett nánar skilgreind.

Í öðru lagi að kvik gögn, þ.e. gögn á stafrænu formi sem uppfærast ört, svo sem úr skynjurum og mælitækjum, skulu nú vera aðgengileg til endurnotkunar um leið og þeim hefur verið safnað, þegar því verður við komið.

Í þriðja lagi er um að ræða rannsóknargögn sem eru að hluta eða öllu leyti fjármögnuð af hinu opinbera. Skal heimilt að endurnota þau án endurgjalds, hafi þau verið gerð aðgengileg í gegnum gagnasafn stofnunar.

Í fjórða og síðasta lagi er opinberum aðilum heimilt að veita undanþágu frá skyldu til að geta uppruna upplýsinganna við endurnot.

Í frumvarpinu er ekki gengið lengra en lágmarksákvæði tilskipunar ESB um opin gögn og endurnýtingu opinberra upplýsinga segja til um. Frumvarpið felur einungis í sér ákvæði til innleiðingar á tilskipuninni að því undanskildu að opinberum aðilum verður heimilað að veita einkaaðilum undanþágu frá skilyrðum um að geta uppruna upplýsinga. Breytingin felur í sér heimild til að veita slíka undanþágu, en ekki skyldu, og er ekki íþyngjandi fyrir opinbera aðila, fyrirtæki eða einstaklinga heldur þvert á móti ívilnandi.

Opinberir aðilar hafa veitt aðgengi að gögnum sínum í gegnum vefinn www.opingogn.is. Sá vefur er kominn til ára sinna. Samhliða framlagningu þessa frumvarps er ráðgert að farið verði í endurbætur á miðlægri gagnagátt fyrir opin gögn opinberra aðila í samvinnu við Stafrænt Ísland. Gagnagáttin verður hönnuð með notandann í fyrirrúmi með það að markmiði að auðvelda og auka hagnýtingu opinna gagna. Einnig er, í samvinnu við fjármála- og efnahagsráðuneyti, stefnt að mótun heildstæðrar gagnastefnu Íslands sem tekur m.a. til endurnota opinberra gagna. Á grundvelli stefnunnar verður svo sett aðgerðaáætlun til ná markmiðum hennar.

Með frumvarpi þessu eru samræmdar lágmarksreglur Evrópuréttarins um endurnot opinberra upplýsinga uppfærðar með það að markmiði að auka möguleika fyrirtækja, einkaaðila og almennings til hagnýtingar á þeim gögnum. Aukin hagnýting opinberra upplýsinga opnar leið fyrir nýsköpun, sjálfbæran hagvöxt og aukna samkeppnishæfni og stuðlar líka að betri þjónustu og hagsbótum fyrir samfélagið í heild.

Virðulegi forseti.  Ég hef nú gert grein fyrir efni frumvarpsins í stórum dráttum og legg til að því verði, að lokinni þessari umræðu, vísað til hv. stjórnskipunar- og eftirlitsnefndar og 2. umræðu.

###

Virðulegi forseti. Þessar hugleiðingar eru mjög vel skiljanlegar. En námsframboð á vegum háskólanna er á þeirra ábyrgð sem sjálfstæðra stofnana og ráðherra skiptir sér ekki af því hvað kemur út úr svona breytingum á háskólastigi. Það er þó auðvitað rétt að það er mjög líklegt að námið verði fjölbreytt og ég sé strax að vilji skólanna, m.a. Bifrastar og Listaháskólans ásamt fleirum, er til að búa til örnám í framleiðslu í skapandi greinum sem hefur t.d. vantað og fer auðvitað inn í þá miklu þróun þar sem t.d. listirnar eru að koma inn í raunvísindin og tæknigreinarnar. Íslenskt menntakerfi með þessu verður bara sveigjanlegra og þarna eru gríðarleg tækifæri fyrir skólana sjálfa til að sjá hvar eru tækifæri á að bjóða upp á annaðhvort hæfni sem nýtist vel í atvinnulífinu og svarar örum samfélagsbreytingum eða á einhverjum öðrum sviðum sem liggur fyrir að áhugi er á hjá nemendum.

Það sem ég myndi segja að væri líka gríðarlega mikilvægt er vinna háskólanna núna við að vinna að því að nemendur geti á meistarastigi blandað saman námi úr mismunandi háskólum á Íslandi. Ég myndi segja að það gæti eflt samkeppnishæfni þeirra verulega og við það hef ég reynt að styðja í samstarfi við háskóla með hvatafjármögnun. Skólarnir hafa sýnt ríkan vilja til þess að vinna betur saman, sérstaklega til þess að nemendur geti haft aukið val og aukinn sveigjanleika. Með þeim sveigjanleika held ég að við séum að svara líka þeim kröfum sem ég heyri víða frá nemendum. En einnig höfum við verið að vinna að því að opna vefsíðuna háskólanám.is þar sem fólk getur borið saman nám og vonandi til framtíðar þá púslað saman sínum eigin námsgráðum með sveigjanlegri hætti en hægt er í dag ef háskólarnir vinna þessa vinnu.

###

Virðulegi forseti. Ég þakka hv. þingmanni fyrir. Það hafa komið upp spurningar þegar nemendur hafa heyrt af því að þeirra próf eða þeirra staða sé ekki viðurkennd erlendis, sé ekki sambærileg af því að gráðurnar hér hafa verið styttri. Ég hef samt ekki einhver sérstök dæmi þar sem nemendur hafa lent í miklum vandræðum vegna þessa af því að auðvitað eru skólar erlendis orðnir sveigjanlegri, eru að bjóða upp á styttra nám þannig að þá viðurkenna þeir þetta bara sem slíkt örnám sem er færri einingar. En það má auðvitað óska eftir því að þetta verði metið og hægt að meta saman þá gráður, hálfa gráðu þá núna, með viðbót, sem heila diplómugráðu eða slíkt. Háskólarnir hljóta að koma til móts við það þegar þessi skýra löggjöf um örnám verður orðin að veruleika. Ég trúi ekki öðru en að það séu allir af vilja gerðir til að koma til móts við þá nemendur sem hafa nú þegar púslað ýmsum einingum saman til þess að bæta hæfni sína á ákveðnum sviðum án þess að hafa kannski klárað eða fengið útgefna gráðu vegna þessa, því allt snýst þetta um að bæta við sig ýmiss konar hæfni og hún getur ekki verið verri núna, hvort sem þetta frumvarp er komið í gegn eða ekki.

###

Virðulegi forseti. Ég mæli hér fyrir frumvarpi til laga um breytingu á lögum um háskóla, nr. 63/2006, um svokallað örnám og fyrirkomulag framsetningar á viðurkenndum prófgráðum. Framboð á styttra námi á háskólastigi er mikilvægur þáttur í að styðja við og efla starfstengt nám ásamt því að auka sveigjanleika og fjölbreytni í námsframboði á háskólastigi.

Íslenskir háskólar bjóða þegar í dag upp á stuttar námsbrautir sem leiða til 30 eininga diplómagráða eða viðbótargráða á meistarastigi.

Samevrópska háskólasvæðið hefur þróað ramma um viðurkenningu náms og er Ísland hluti af þessu samstarfi og hefur markað sér samsvarandi ramma sem tryggir gagnkvæma viðurkenningu náms innan Evrópu. Þróunin á hinu samevrópska háskólasvæði hefur verið sú að diplómagráður og viðbótargráður á meistarastigi jafngilda almennt 60–90 stöðluðum námseiningum en því til viðbótar er boðið upp á styttra nám eða svokallað örnám, á ensku nefnt „micro-credentials“.

Örnám hefur ekki verið sérstaklega yrt eða nefnt í lögum um háskóla fyrr en með frumvarpi þessu. Námið felur í sér staðlaðar námseiningar og lýtur öllum gæðakröfum sem gerðar eru til náms á háskólastigi. Örnám hefur vaxið hratt í Evrópu á undanförnum árum, ekki síst vegna krafna atvinnulífsins og einstaklinga um hæfni, þróun og endurmenntun í formi styttri námsleiða.

Íslenskir háskólar eru almennt jákvæðir gagnvart örnámi og sjá það sem úrræði sem getur liðkað fyrir tækifærum til háskólanáms fyrir fjölbreytta hópa og stutt háskólastofnanir við að bjóða upp á viðurkennt, stutt og sveigjanlegt nám til sí- og endurmenntunar. Nokkrir íslenskir háskólar bjóða nú þegar upp á örnám, til að mynda Háskólinn á Bifröst, þar sem gæðastjórnun er kennd sem örnám, en aðrir háskólar eru einnig að undirbúa framboð á örnámi þessi misserin eins og sést í umsóknum þeirra í samstarf háskóla.

Þær helstu breytingar sem lagðar eru til með frumvarpinu eru eftirfarandi, ef ég tek þær saman:

1. Lögfest er heimild háskóla til að bjóða upp á nám til námseininga.

2. Yfirlit yfir viðurkenndar prófgráður og lokapróf sem nú er að finna í 7. gr. laganna verði fært í viðmið um æðri menntun og prófgráður sem ráðherra gefur út samkvæmt 5. gr. laganna.

3. Frumvarpið er liður í uppfærslu á gildandi viðmiðum um æðri menntun og prófgráður, samanber auglýsingu nr. 530/2011, en helstu breytingarnar sem felast í uppfærðum viðmiðum eru þær að lágmark ECTS-eininga til diplómaprófs og viðbótarprófs á meistarastigi hækkar úr 30 einingum í 60 einingar, í öðru lagi að kynna og skilgreina nám til ECTS-eininga sem hluta af bakkalár-, meistara- og doktorsnámi og í þriðja lagi að opna á möguleika á veitingu svokallaðs M.Phil.-prófs á doktorsstigi.

4. Háskólum er veitt svigrúm til að aðlaga diplómapróf og viðbótarpróf á meistarastigi til 1. ágúst 2025 og þannig komið til móts við óskir háskólanna þar að lútandi.

Ráðgert er að kostnaðurinn við þróun og framboð á örnámi rúmist innan núverandi fjármögnunarlíkans háskólanna komi þeir ekki til með að taka sérstakt gjald fyrir þátttöku í öðru námi. Því leiðir frumvarpið ekki til aukinna útgjalda fyrir ríkissjóð.

Örnám er mjög nýtt og spennandi tæki sem veitir háskólunum okkar tækifæri til að hreyfa við námsframboði sínu og auka sveigjanleika þess. Vonir standa til þess að það geti hvatt til þess að fjölbreyttur hópur nemenda skrái sig til náms og þannig geti háskólarnir enn betur mætt samfélagslegu hlutverki sínu, til að mynda gagnvart fólki af erlendum uppruna, fólki með fötlun eða aðrar sérþarfir eða til að auka hlut karla í háskólanámi hér á landi.

Virðulegi forseti. Þetta frumvarp er liður í þeim breytingum sem eru eðli máls samkvæmt að verða á menntakerfinu. Fólk sækir ekki lengur í starfsheiti heldur hæfni til framtíðar í þeim heimi sem við búum í í dag og breytist ört.

Virðulegur forseti. Ég hef nú gert grein fyrir meginefni frumvarpsins og legg til að að lokinni þessari umræðu verði því vísað til hv. allsherjar- og menntamálanefndar og 2. umræðu.

###

Virðulegi forseti. Ég vil byrja á að þakka hv. allsherjar- og menntamálanefnd fyrir góða vinnu um þetta stefnumarkandi skjal til eflingar þekkingarsamfélagi á Íslandi. Það er skýr lína og vilji hjá þessari ríkisstjórn, eins og þeirri síðari, að ýta undir fjölbreyttari útflutningstekjur og fleiri stoðir í hagkerfinu sem við trúum að geti aukið lífsgæði Íslendinga og boðið upp á fleiri tækifæri. Og ekki bara trúum við því heldur höfum við séð árangur af þeirri skýru stefnumörkun ríkisstjórnarinnar til að ná árangri í auknum útflutningstekjum og fjölbreyttari störfum hér á landi.

Af því að það hefur komið fram ákveðin umræða um að ákveðnar tímabundnar hækkanir séu að falla niður þá er staðreyndin sú að fjárveitingar til Rannsóknasjóðs, Innviðasjóðs og Tækniþróunarsjóðs verða 32% hærri árið 2024 en 2019 og þær verða ekki lægri þrátt fyrir að verðlag hafi hækkað. Og þegar framlögin eru skoðuð í því ljósi   er ekki hægt að tala um niðurskurð sem kollvarpar umhverfi vísindarannsókna,   enda er verið í sókn í háskólamálum þar sem um 15–20% af þeirri fjármögnun sem fer til háskólanna   fara í öflugt rannsóknastarf háskólanna.

Forseti minnir á að í umræðum um atkvæðagreiðslu er ræðutími takmarkaður við 1 mínútu.

###

Virðulegi forseti. Ég þakka hv. þingmanni fyrir þessar ábendingar. Það er auðvitað þannig með þessa þingsályktunartillögu að hvert og eitt atriði gæti verið sérstök umræða á þinginu. Hér er farið yfir mjög stórt svið og mjög mörg atriði og eðli málsins samkvæmt komumst við aldrei yfir allt. Hér er auðvitað ekki verið að skilja neinar greinar eftir. Það er engan veginn ætlunin eða línan í þessari tillögu heldur einmitt lögð áhersla á þverfaglega nálgun og það á jafnt við um félags- og hugvísindin og aðrar greinar. Félagsvísindin eru gríðarlega mikilvæg til að takast á við stafræna þróun, ekki síst gervigreind svo að dæmi sé tekið. Það er aftur á móti þannig varðandi þær greinar sem eru teknar hér sérstaklega fram í einum kafla, sem hv. þingmaður er upptekinn af að sé einhvern veginn til þess að svara einungis þörfum atvinnulífsins, að við höfum verið að tala um hvernig við getum fjölgað nemendum í þessum greinum í mörg ár af því að við erum mjög aftarlega þegar kemur að samanburði við önnur lönd. Okkur vantar verulega sérfræðinga á þessu sviði svo að fyrirtæki ákveði að vera hér á Íslandi og það er hagsmunamál fyrir Ísland. Háskólarnir hafa auðvitað reynt þetta en það hefur ekki tekist. Hlutfallið hefur verið um 19% frá 2001, í 22 ár hefur hlutfallið í þessum greinum algjörlega staðið í stað. Við erum að setja okkur markmið og átta okkur á því hvernig við getum fjölgað í þessum greinum en það veikir ekki aðrar greinar eða segir að þessar greinar séu mikilvægari heldur snýst þetta um það hvernig við getum stutt þessa grein þar sem við höfum dregist aftur úr. Við erum í 84. sæti meðal þjóða, þetta dregur úr samkeppnishæfni Íslands alþjóðlega. Þetta dregur okkur niður þegar við erum að bera okkur saman við önnur lönd, hvort hér geti komið upp ný tækifæri og fjölbreytt störf, og þá vantar okkur fólk á þessum sviðum. Það er hagsmunamál fyrir alla Íslendinga og samfélagið allt, ekki einstök fyrirtæki, og þess vegna er það sérstaklega sett hér á dagskrá en minnkar ekki vægi annarra greina sem allar munu blómstra í nýju fjármögnunarmódeli.

###

Virðulegur forseti. Ég þakka bara hv. þingmanni fyrir. Varðandi það þá er það kannski ekki verkefni háskólaráðherra að setja beint á dagskrá hvað háskólar eigi að kenna, í umhverfi sjálfstæðra háskóla, en það er mikilvægt að búa til hvata fyrir háskólana til að ýta undir og kenna ákveðnar greinar. Það höfum við gert með samstarfi háskólanna þar sem þeir byrja með nýjungar og nýjar leiðir og þetta væri einmitt eitthvað sem myndi uppfylla þær kröfur sem þar koma fram, að bjóða upp á nýjar leiðir sem styðja við nýsköpun og aðra þætti. Þannig að þetta er eitthvað sem algerlega ætti að taka til umræðu og ég bara fagna því að hv. þingmaður komi með þessar athugasemdir hér og sé ekkert því í vegi að háskólarnir fari ekki að huga betur að þessu enda erum við í fyrsta skipti að fjármagna háskólanám með hvata til að tengja sig betur við nýsköpun og tengja sig við samfélagslegar áskoranir sem hefur ekki verið áður og þar eru félagslegar áskoranir auðvitað inni.

###

Virðulegi forseti. Ég þakka hv. þingmanni fyrir og býð hana velkomna á þing. Þetta er mjög mikilvægur punktur og ég held að við eigum alltaf að tala um nýsköpunina þannig að hún sé að nýtast samfélaginu öllu og það gerum við gegnumgangandi með því hvernig við ræðum um að nýta nýsköpun inni í kerfunum okkar, eins og ég talaði um heilbrigðiskerfið. Það á líka við um félagslega kerfið, það á við í menntakerfinu, hvernig við styðjum við fólk með ólíkan bakgrunn og tryggjum að nýsköpunin styðji við fólk með fjölbreyttan bakgrunn og fatlað fólk t.d.

Það er auðvitað tekið á nokkrum þáttum í þingsályktunartillögunni, þ.e. loftslagsmálum og heilbrigðisþjónustu sérstaklega. En þetta voru góðar ábendingar hjá hv. þingmanni og eitthvað sem nefndin þarf að ræða frekar. Það er ýtt undir að nýsköpun ýti undir jöfn tækifæri og að umhverfið verði sem skilvirkast. Það er líka þannig að hugmyndir koma frá einstaklingunum sjálfum og það er fjöldi nýsköpunarfyrirtækja á Íslandi sem eru einmitt að fást við þessa félagslegu þætti, þessar samfélagslegu áskoranir, hvort sem það eru félagslegu þættirnir sem hv. þingmaður nefndi eða samfélagsáskoranir sem blasa við okkur, með öldrun þjóðarinnar og í loftslagsmálum, bara til að taka tvær stórar áskoranir sem við okkur blasa. Einnig að búa til almennt gott stuðningsumhverfi nýsköpunar svo að allar þessar hugmyndir blómstri og að við í kerfunum okkar, hjá stjórnvöldum og stjórnkerfinu, nýtum þær. Það er held ég að lykillinn að því að við ýtum undir þessa félagslegu nýsköpun, eins og hv. þingmaður orðaði það.

###

Virðulegi forseti. Ég mæli nú í annað sinn fyrir tillögu til þingsályktunar um stefnumótandi aðgerðir til eflingar þekkingarsamfélagi á Íslandi til ársins 2025. Tillaga þessi felur í sér stefnu og aðgerðaáætlun á sviði háskóla- og vísindastarfs, í nýsköpun og hugverkaiðnaði, í fjarskiptum, upplýsingatækni og netöryggi. Við flutning þessara málaflokka til háskóla-, iðnaðar- og nýsköpunarráðuneytisins skapaðist grundvöllur og tækifæri fyrir markvissa stefnumótun og stjórnsýslu á þessum sviðum með aukinn vöxt, verðmætasköpun og velsæld að leiðarljósi.

Saga atvinnu og efnahagslífs á lýðveldistímanum hefur einkennst af uppgangi og samdrætti á víxl í helstu atvinnugreinum þjóðarinnar. Einsleitni í atvinnuháttum hefur aukið áhrif slíkra breytinga á afkomu þjóðarbúsins. Til framtíðar skiptir það mjög miklu máli fyrir afkomu þjóðarinnar að auka fjölbreytni í efnahagslegum stoðum þjóðarbúsins. Þannig varð til sú sýn mín að lykillinn að bættum lífsgæðum þjóðarinnar og auknum tækifærum í atvinnulífi felist í hinni ótakmörkuðu auðlind, hugvitinu, sem verði grunnurinn að stærstu útflutningsgreinum þjóðarinnar.

Virðulegur forseti. Í fyrstu er í tillögunni fjallað um aðgerðir sem styðja við markmið í háskóla- og vísindastarfi. Íslenskir háskólanemar eiga skilið betra háskólanám og samfélagið á skilið að hér séu háskólar á heimsmælikvarða. Þangað eigum við að stefna. Hin Norðurlöndin hafa öll átt skóla á meðal 100 bestu háskóla í heimi og við eigum frábæra kennara og hæfileikaríka og metnaðargjarna nemendur sem hafa staðið sig vel í erlendum háskólum,  komandi úr íslenskum háskólum, en kerfið hefur leitt til ákveðinnar sóunar og hvorki veitt skólunum þann stuðning né búið til hvata sem er forsenda framúrskarandi árangurs. Margt er framúrskarandi gott í íslenskum háskólum en við getum gert betur og í síðustu viku kynnti ég kerfisbreytingu sem ætlunin er að fara í við úthlutun fjármagns til háskólanna. Farnar verða nýjar árangurstengdar leiðir til að hvetja skólana til dáða og eitt af því sem ætlunin er að gera, sem mig langar að nefna sérstaklega í þessari ræðu í dag, því ég næ aldrei að fara yfir alla þingsályktunartillöguna, er að ýta undir enn meira fjarnám og nútímalegri kennsluaðferðir.

Enginn maður stígur tvisvar í sömu ána því áin er aldrei sú sama og maðurinn er aldrei sá sami. Einhvern veginn svona er þekkt tilvitnun í heimspekinginn Herakleitos en með þessum orðum lýsti hann því að um árfarveginn rennur alltaf nýtt vatn og að hver einstaklingur breytist jafnt og þétt með tímanum. Í síðustu viku þá gaukaði móðuramma mín að mér blaðaúrklippu frá árinu 1984. Hún hefur geymt hana í nærri 40 ár vegna þess að í blaðinu var umfjöllun um dóttur hennar sem hún missti, móður mína Kristínu Steinarsdóttur kennara. Umfjöllunin var um það að nokkrir kennarar ætluðu sér að fara um landið til að gefa landsbyggðarfólki kost á að kynnast tölvum og tölvunotkun. Orðrétt sagði í greininni frá 1984:

„Aðstöðumunur milli landsbyggðarmanna og þeirra sem búa í þéttbýlinu við Faxaflóa er afar mikill hvað varðar tækifæri til tölvunáms. Tölvuskólarnir eru nær allir í Reykjavík og landsbyggðarmenn verða að leggja í tímafrekt og kostnaðarsamt ferðalag þangað, til þess að tileinka sér hina nýju tækni.“

Jafnframt kom fram að ætlunin væri að bjóða fötluðu fólki ókeypis aðgang að þessum tölvunámskeiðum. Vatn úr mörgum án hefur runnið til sjávar frá því að elsku mamma lagði land undir fót og ýmislegt hefur breyst á nærri 40 árum en samt er það svo, líkt og Herakleitos hélt fram, að í allri breytingu er einhver stöðugleiki og í þessu tilviki er stöðugleikinn því miður sá að enn er ólíðandi aðstöðumunur milli þeirra sem búa úti á landi og þeirra sem búa á höfuðborgarsvæðinu. Enn hefur fólk sem býr úti á landi ekki sömu tækifæri til náms og höfuðborgarbúar. Í hvert einasta sinn sem ég er með skrifstofu utan höfuðborgarsvæðisins kemur til mín fólk sem langar að læra, tileinka sér nýja þekkingu og hæfni, styrkja sig og efla en búa á sama tíma í sinni heimabyggð. Alls staðar er spurt: Af hverju bjóða háskólarnir ekki upp á enn meira fjarnám? Blessunarlega hefur fjarnám aukist stórlega undanfarin ár. Sumir háskólar eins og Háskólinn á Bifröst og Háskólinn á Akureyri hafa eflt fjarnám verulega og enn fleiri skólar eru að sækja fram, m.a. í gegnum samstarf háskólanna, og má þar t.d. nefna átak þeirra til að efla íslenskukennslu með fjarnámi og auka leikskólakennaranám í gegnum fjarnám. Í október verður aftur úthlutað fjármagni til samstarfs háskólanna og það er von mín að skólarnir sýni frumkvæði og metnað og sendi inn umsóknir sem opna skólana enn betur fyrir fólki alls staðar að úr samfélaginu, m.a. í gegnum aukið fjarnám.

En enginn maður stígur tvisvar í sömu ána því áin er aldrei sú sama og maðurinn er aldrei sá sami. Ekki síst vegna þess verður allt skólakerfið að stíga inn í nútímann, horfast í augu við að áin er ekki sú sama og þegar Háskóli Íslands tók til starfa 1911 til að mennta presta, lækna, lögfræðinga, og horfast í augu við að nemendur eru núna með allt aðrar kröfur, væntingar, drauma og þrár. Við verðum að mæta nýjum veruleika, nálgast nemendur á þeirra heimavelli alveg eins og mamma mín heitin lagði sig fram um að gera fyrir svo margt löngu.

Virðulegi forseti. Mig langar að nefna nokkra aðra þætti í þingsályktunartillögunni sem ég get ómögulega farið yfir í einni ræðu en við höfum stigið risastórt skref í eflingu umhverfis nýsköpunar á liðnum árum. Við erum nú í 20. sæti meðal þjóða í að vera besta nýsköpunarland í heimi. Við viljum gera betur og það eru nokkrir þættir sem valda því að við erum ekki hærri á þeim lista. Ég vona líka að markmið allra stjórnmálamanna sé að hagræða í ríkisrekstri og veita á sama tíma betri þjónustu, koma í veg fyrir sóun, nýta fjármunina sem best og að við þorum að ráðast í kerfisbreytingar þar sem þess er augljóslega þörf. Bæði á það við um háskólana og nýsköpunina. Við viljum að styrkir og fjárfestingar ríkisins í nýsköpunarumhverfinu séu á þeim sviðum þar sem markaðsbrestur er til staðar. Við viljum að það sé yfirsýn og gagnsæi og að umsýslukostnaði sé haldið í lágmarki. Umhverfi rannsókna og þróunar hefur styrkst verulega á síðustu árum og í síðasta ári fóru rúmlega 8 milljarðar kr. í gegnum stuðningskerfi opinberra samkeppnissjóða og mun fleiri milljarðar ef fleiri sjóðir eru teknir með í myndina. Stuðningskerfið verður að vera gott svo nýjar hugmyndir og frumkvöðlastarf verði að veruleika og  skapi bæði ný störf og verðmæti fyrir íslenskt samfélag.

Í dag eru 55 sjóðir á sviði rannsókna, þróunar og nýsköpunar og a.m.k. 40 þeirra eru með sérstakar stjórnir. Samtals teljast því vera 136 stjórnarmenn í þeim 40 sjóðum sem upplýsingar fundust um. Þetta er partur af þeirri vinnu sem hér er nefnd í tillögu til þingsályktunar, það þarf að fara í yfirferð á þessu sjóðaumhverfi öllu saman, gera betur, nýta fjármuni betur og hafa það ekki síst aðgengilegra og einfaldara að sækja um fyrir þau litlu fyrirtæki og fólk sem er oft eitt að byrja með hugmyndina sína. Aðgengi að þessum sjóðum er mjög misgott. Um helmingur sjóðanna er í umsýslu Rannís þar sem má nálgast upplýsingar um starfsemi þeirra, aðrir sjóðir eru með eigin heimasíðu eða með undirsíðu hjá ráðuneytum eða í einhverjum tilvikum bara í fréttatilkynningum ráðuneyta. Umsóknarkerfin eru líka mjög mörg og mismunandi og margir klukkutímar og dagar sem fara í það hjá litlum fyrirtækjum og frumkvöðlum. Þetta er allt frá umsóknum á pappírsformi yfir í rafræn umsóknarform. Af þeim rúmu 8 milljörðum sem fara til úthlutunar má gera ráð fyrir því að a.m.k. 5–10% af fjárframlögunum fari í umsýslukostnað og því má áætla að a.m.k. 800 millj. kr. fari í umsýslukostnað sem er ómældur kostnaður fyrir atvinnulífið og gjarnan frumkvöðla sem verja líka vinnu í ráðgjöf við umsóknir sem eru oft á tíðum torskildar og flóknar. Á þessu er tekið í þessari þingsályktunartillögu og er í forgangi hjá mínu ráðuneyti að vinna að nú.

En það eru fleiri vandamál sem við stöndum frammi fyrir og hægt er að fara hér yfir, m.a. við innleiðingu stafrænna lausna og nýsköpunar í okkar eigin kerfi og þá langar mig að nefna heilbrigðiskerfið sérstaklega. Í greiningu ráðgjafarfyrirtækisins McKinsey kemur fram að starfsfólki Landspítalans muni fjölga um 36% og rekstrarkostnaður aukast um 90% ef þróunin áfram verður óbreytt til ársins 2040. Kostnaðurinn væri þá t.d. að fara, ef við tökum árið 2019 þegar þessi greining var gerð, úr 78 milljörðum í 148 milljarða. Aukinn kostnaður stafar auðvitað líka af lýðfræðilegum breytingum þar sem íbúum landsins fjölgar og þeir lifa lengur en fyrri kynslóðir en á hinn bóginn sýnir í sömu greiningu að ef brugðist verður við með nýjum ferlum, stafrænum lausnum, nýsköpun og tækni þá mun aukin þjónusta ekki leiða til nema 3% fjölgunar starfsfólks og 30% hækkunar á heildarkostnaði til ársins 2040. Þar horfum við fram á gjörbreytta mynd.

Við eigum framúrskarandi fyrirtæki á heilbrigðissviði, framúrskarandi nýsköpunarfyrirtæki og rannsókna- og vísindafólk sem hefur komið með lausnir á heimsmælikvarða og eru nýttar um allan heim. Hér þurfum við að horfa í eigin barm og átta okkur á því hvernig við getum nýtt þessar lausnir til að bjóða fólki hér betri þjónustu, nýtt fjármunina betur og ekki síst nýtt þessa ofboðslega góðu tækni og lausnir sem bjóðast annars staðar og eru íslenskar. Hér er mikið verk fyrir höndum og það er því eitt af áherslumálum í þingsályktunartillögunni að innleiða nýsköpun í heilbrigðiskerfið. Við höfum byrjað þar með innleiðingu á stuðningi Fléttunnar sem hefur nú þegar skilað sér í þeim mikilvæga árangri að heilbrigðisstofnanir eru farnir að versla við íslensk hugvitsfyrirtæki.

Virðulegur forseti. Gervigreindin er auðvitað líka farin að hafa áhrif á allt okkar líf. Það á ekki síst við um nám og kennslu á ýmsum skólastigum, Íslenska er annað tungumálið sem innleitt var hjá ChatGPT og það var mikilvægt skref fyrir okkur til að nýta okkur gervigreindina en sýnir einnig hversu tæknivædd við erum sem þjóð. Gervigreindin verður mikilvægur þáttur og er orðin það í rannsóknum, þróun og nýsköpun og iðnaði og öllu menntakerfinu. Hröð tækniþróun og viðvarandi krafa samfélagsins um nýtingu stafrænna lausna til að skapa tækifæri geta aukið lífsgæði en veldur því að viðfangsefnið býr líka til óþrjótandi uppsprettu nýrra áskorana.

Sérstaða Íslands sem eyju fjarri öðrum löndum gerir ríka kröfu til fjölda og áreiðanleika fjarskiptasæstrengja. Netárásir hafa aldrei verið fleiri og veikasti hlekkurinn er fólginn í andvaraleysi, vanþekkingu og mannlegum mistökum. Þess vegna höfum við sett á netöryggisaðgerðaáætlun, þá fyrstu á Íslandi, þar sem hægt er að fylgjast með rafrænt hvernig fram vindur sem er mikilvægt til þess að við verjum okkur betur.

Í þingsályktunartillögunni er kynntur fjöldi aðgerða sem styðja við markmið í fjarskiptum og upplýsingatækni og netöryggi til að bregðast við þessum framtíðaráskorunum. Þar má Ísland ekki dragast aftur úr og þar megum við ekki sofna á verðinum. Ísland má ekki dragast aftur úr í gagnaflutningi til landsins því við viljum vera eftirsóknarverður áfangastaður nýsköpunar og tæknifyrirtækja áfram. Ísland verður að vera samkeppnishæft að öllu leyti og íbúar á landsbyggðinni þurfa að hafa sama aðgengi og íbúar á stór-höfuðborgarsvæðinu. Í nútímasamfélagi er það einfaldlega forsenda þess að koma á jafnrétti óháð búsetu að tryggja að bæði störf og nám geti í auknum mæli verið óháð staðsetningu.

Margt annað er hér í þingsályktunartillögunni sem ég myndi vilja nefna. Við vorum að fá nýjar tölur um hvar við stöndum þegar við berum okkur saman í nýsköpun í heiminum og þar stöndum við í stað í 20. sæti núna á milli ára. Það sem er áhugavert er að það sem dregur okkur einna mest niður er bæði erlend fjárfesting sem og hvað við útskrifum fáa úr STEM-greinunum svokölluðu, raungreinum, vísinda- og tæknigreinum. Þar erum við í 84. sæti meðal þjóða. Þá er tekið á jafnréttismálum bæði er varða háskólana okkar þar sem staða drengja er ekki nógu góð. Það er tekið á nýsköpunarmálum þar sem staða kvenna er ekki nógu góð og það er tekið á jafnréttismálum líka varðandi fjarskiptamálin og netöryggi, stafvæðingu og hvernig það snertir jöfn tækifæri.

En, virðulegi forseti, með þá framtíðarsýn að leiðarljósi sem kemur fram í þingsályktunartillögu þessari tel ég forsenda vaxtar felast í breyttum áherslum í menntakerfinu, vísindum, nýsköpun, iðnaði og upplýsingatækni, gervigreind, öflugum fjarskiptum og netöryggi. Verði tillagan sem ég mæli hér fyrir samþykkt sem þingsályktun heiti ég því að hrinda í framkvæmd þessum stefnumótandi aðgerðum til eflingar þekkingarsamfélagi á Íslandi og hlakka til að fá þingið með mér þar í lið. Þar getum við leyst úr læðingi þá krafta sem myndast við samþættingu hugmynda og hreyfiafls í þessum málaflokkum, til fjölgunar nýrra starfa og tækifæra sem auka vöxt og verðmætasköpun íslensks samfélags og styðja við velsældarmarkmið stjórnvalda.

Virðulegur forseti. Ég hef lagt til að að lokinni þessari umræðu verði tillögunni vísað til hv. allsherjar- og menntamálanefndar. Aftur á móti eru sjónarmið um það að við séum hér að tala um útflutningsgrein atvinnulífs og nýsköpunar og að tillagan eigi því betur heima hjá atvinnuveganefnd. En auðvitað á hún í rauninni líka heima í umhverfis- og samgöngunefnd þar sem hér er m.a. fjallað um fjarskipti og netöryggi. En ég vil fá að heyra sjónarmið þingmanna um þetta.

###

Virðulegi forseti. Ég mæli fyrir frumvarpi til laga um breytingu á lögum um fjarskipti, lögum um íslensk landshöfuðlén og lögum um Fjarskiptastofu. Frumvarpið var áður flutt á síðasta þingi en náði ekki fram að ganga og er nú endurflutt með nokkrum breytingum. Breytingarnar fela í sér að fallið er frá tillögu um breytingu á lögum um fjarskipti sem varðar reglugerð Evrópuþingsins og ráðsins sem kveður á um undanþágur frá reglum um fjarskiptaleynd til að gera rafrænum þjónustuaðilum tímabundið kleift, með sérhæfðum hugbúnaði, að vakta hvort umferð um þeirra kerfi innihaldi barnaníðsefni. Umrædd reglugerð Evrópuþingsins hefur ekki verið tekin upp í EES-samninginn og undanþágan sem um ræðir og beiting hennar er viðameiri en fyrra frumvarp gerði ráð fyrir og þykir því rétt að bíða með lögfestingu á henni. Með þessum breytingum er því 1. og 3. gr. fyrra frumvarps felldar brott. Aðrar breytingar sem gerðar hafa verið snerta umsagnir sem bárust við þinglega meðferð og rétt þykir að taka tillit til. Þannig er fallið frá því að skráningarupplýsingar um skráningu léna þurfi að innihalda símanúmer rétthafa og tæknilegs tengiliðs í breytingum á lögum um íslensk landshöfuðlén. Nægilegt sé að netfang rétthafa og tæknilegs tengiliðs séu gefin upp og ákvæði um það verði í einum staflið, d-lið, í 2. mgr. 9. gr. laganna, sbr. 2. gr. frumvarpsins. Þá er fallið frá því að orðin „eftir því sem við á“ séu í frumvarpstextanum í nýjum málslið sem lagt er til að bætist við 5. mgr. 25. gr. laga um Fjarskiptastofu og varðar þagnarskyldu stofnunarinnar um gögn um fjarskiptaöryggi samkvæmt fjarskiptalögum og um starfsemi netöryggissveitar samkvæmt lögum um öryggi net- og upplýsingakerfa mikilvægra innviða.

Þar sem um er að ræða breytingu á þremur lögum er forsaga og undirbúningur frumvarpsins mismunandi. Bæði áformin um lagasetninguna og frumvarpið sjálft voru birt í samráðsgátt en breytingarnar eru settar fram af ólíkum ástæðum. Þannig snúa breytingar á fjarskiptalögum varðandi heildsöluaðgang að fjarskiptanetum að markmiðum laganna en ákvæði um þagnarskyldu Fjarskiptastofu varðar stjórnsýslu stofnunarinnar. Breytingar á lögum um íslensk landshöfuðlén eiga rætur í vinnu sem hefur átt sér stað til að mæta netglæpum. Ábendingar frá stjórnvöldum hér á landi hafa borist um nauðsyn þess að lögfesta lágmarksskráningarupplýsingar varðandi skráningu léna í rétthafaskrá sem ekki hafa verið tiltækar fram að þessu, auk upplýsingaskyldu skráningarstofu og skráningaraðila til tiltekinna stjórnvalda samkvæmt beiðni þeirra og skyldu sömu aðila til að aðstoða við rannsókn sakamála.

Virðulegi forseti. Fjarskipti gegna lykilhlutverki til að tryggja mikilvæga innviði samfélagsins og eru grundvöllur fyrir þjónustu á svo mörgum sviðum. Því er sérstaklega mikilvægt að huga að því að öll umgjörð fjarskipta sé eins og best verður á kosið. Þrátt fyrir að Ísland standi mjög framarlega í alþjóðlegum samanburði hvað varðar grunnlag fjarskipta, þ.e. gæði og fjölda háhraðanettenginga á landsvísu, er einnig mikilvægt að tryggja næsta lag, þ.e. öryggi fjarskiptanna, til að grunnvirki þeirra nýtist sem best. Nauðsynlegt er að hafa frumkvæði á þessu sviði til þess að halda í við tækniþróun og nýta þau tækifæri sem bjóðast til úrbóta. Í samræmi við þetta er þörf á nýju ákvæði í gildandi fjarskiptalögum um opinn aðgang að fjarskiptanetum sem hafa notið ríkisaðstoðar. Setja þarf ný viðmið um verðlagningu slíkra neta og mikilvægt er að veita Fjarskiptastofu heimild til að skera úr um ágreining varðandi verðlagningu þegar hann er til staðar. Jafnframt er lagt til að stofnunin fái heimild til að veita undanþágu frá kröfu um að heildsöluaðgangur skuli byggjast á verðsamanburði, ef fyrirhuguð nýting á fjarskiptanetinu mun ekki standa undir slíku heildsöluverði. Á þessu er tekið í 1. gr. frumvarpsins.

Virðulegur forseti. Með breytingunum sem eru lagðar til í frumvarpinu um lög um íslensk landshöfuðlén er markmiðið að auka getu til að sporna við netglæpum og auðvelda þar lögreglu og eftir atvikum þar til bærum stjórnvöldum að takast á við glæpi á netinu með því að skerpa á heimildum lögreglu og verklagsreglum um samskipti milli lögreglu og skráningarstofu íslenskra léna. Breytingunum er ætlað að mæta því. Það er skýrar vísað til hvaða brota á almennum hegningarlögum heimild til lokunar léna nær til samkvæmt lögunum, auk upplýsingaskyldu skráningarstofunnar og skráningaraðila til tiltekinna stjórnvalda samkvæmt beiðni þeirra og síðan skyldu sömu aðila til að aðstoða við rannsókn sakamála.

Í 2. gr. frumvarpsins er með ákveðnum hætti verið að styðja við þetta með tillögu um breytingu á 2. mgr. 9. gr. laga um íslensk landshöfuðlén. Þar er lagt til að auka kröfur um lágmarksskráningarupplýsingar til að gera það auðveldara að afla upplýsinga um ábyrgðaraðila tiltekinna léna í tengslum við rannsókn mála hjá lögreglu og öðrum stjórnvöldum. Ætlunin er að auðvelda lögreglu og eftir atvikum öðrum þar til bærum yfirvöldum að takast á við glæpi á netinu með því að skerpa á heimildum og verklagsreglum milli lögreglu og skráningarstofu íslenskra léna.

Í 3. gr. frumvarpsins er síðan lögð til breyting á b-lið 1. mgr. 11. gr. laganna sem varðar heimildir lögreglu til að krefjast þess, að undangengnum dómsúrskurði, að skráningarstofa loki léni sem skráð er undir íslensku landshöfuðléni í nánar tilgreindum tilvikum. Með breytingunni er í frumvarpinu vísað til efnis sem er til þess fallið að hvetja til eða stuðla að broti á almennum hegningarlögum sem varðað getur að lögum sex ára fangelsi eða miðlun efnis sem getur varðað við önnur hegningarlagaákvæði sem hafa lægri refsingu. Er upptalning ákvæða almennra hegningarlaga sett fram til að hægt sé að bregðast við stafrænu kynferðisofbeldi og hatursorðræðu. Með þessari breytingu er ætlunin að brot gegn persónulegum hagsmunum njóti ekki lakari verndar en t.d. brot gegn fjárhagslegum hagsmunum á borð við fjársvik og þjófnað.

Skilyrðið í b-lið um að ríkir almanna- eða einkahagsmunir þurfi að vera til staðar til að krafist verði lokunar léns er nýmæli í lögunum. Er skilyrðið sambærilegt því sem er að finna í ákvæði 83. gr. laga um meðferð sakamála er varðar stafrænar rannsóknarheimildir. Mat á því hvort að ríkir almanna- eða einkahagsmunir þurfi að vera staðar þarf ávallt að fara fram þegar krafist er lokunar léns en í lögum um meðferð sakamála, nr. 88/2008, er ekki vísað til opinberra mála lengur heldur sakamála og því er í b-lið 3. gr. frumvarpsins lagt til að vísað verði til rannsóknar sakamáls í stað opinbers máls.

Í 4. gr. frumvarpsins er síðan lagt til að lögfest verði ný grein, 11. gr. a, sem geymir þá heimild skráningarstofu til að veita lögreglu og héraðssaksóknara, netöryggissveitinni og Persónuvernd upplýsingar um rétthafa léns og tæknilegan tengilið þess. Mikilvægt er að skráningarstofa geti veitt löggæsluyfirvöldum þessar upplýsingar í tengslum við rannsókn sakamála, netöryggissveitinni í tengslum við greiningu netöryggisatvika og til að geta tekið á t.d. svikapóstsmálum, en Persónuvernd berast oft kvartanir á grundvelli persónuverndarlaga.

Virðulegi forseti. Í fjórða og síðasta lagi er í 5. gr. frumvarpsins að finna tillögu um breytingu á lögum um Fjarskiptastofu með því að lögfesta þagnarskyldu stofnunarinnar vegna gagna og upplýsinga um netöryggi á sviði fjarskipta. Þagnarskyldan varðar viðkvæm öryggisgögn og nauðsynlegt er að þau séu undanþegin upplýsingarétti almennings. Sambærilegt ákvæði er að finna í fjarskiptalögum og lögum um öryggi net- og upplýsingakerfa mikilvægra innviða og það er óheppilegt að þagnarskyldan sé ekki til staðar í lögum um Fjarskiptastofu í tengslum við stjórnsýsluframkvæmd stofnunarinnar, en um er að ræða gögn sem teljast sérstaklega viðkvæm og mikilvæg í rekstri fjarskiptafyrirtækja.

Virðulegur forseti. Eins og heyra má af þessari yfirferð minni yfir ákvæði frumvarpsins eru hér á ferðinni breytingartillögur varðandi aðgengi að fjarskiptanetum og stjórnsýslu Fjarskiptastofu sem skipta máli. Það er mikilvægt að auka kröfur um lágmarksskráningarupplýsingar og skerpa á skyldu skráningarstofu og skráningaraðila að verða við tilmælum lögreglu um aðstoð. Þetta er gert til að leggja baráttunni gegn netglæpum lið. Ég trúi því að allir geti tekið undir slíkt og að nefndin skoði þetta mál að nýju eftir breytingar sem gerðar voru vegna athugasemda sem komu fram á síðasta löggjafarþingi.

Virðulegi forseti. Ég hef nú gert grein fyrir efni frumvarpsins í stórum dráttum og legg til að að lokinni þessari umræðu verði því vísað til hv. umhverfis- og samgöngunefndar og 2. umræðu.

###
