
Virðulegi forseti. Á næsta ári er 30 ára afmæli EES-samningsins. Mikið hefur breyst frá gildistöku hans hér á landi. Löggjöf sem á rætur sínar að rekja til meginlands Evrópu verður sífellt þyngri og gerir meiri kröfur en áður til þeirra ríkja sem hyggjast halda sér í EES í ljósi einsleitnimarkmiðs Evrópusambandsins. Ísland þarf ávallt að vera á varðbergi í hagsmunagæslu fyrir samfélagið okkar og atvinnulíf. Íslenska ríkið er frábrugðið flestum öðrum ríkjum í EES-sambandinu og við þurfum að haga okkur háttum í samræmi við það.

EES-samningurinn og aðkoma regluverks frá Evrópusambandinu að íslenskri löggjöf hefur sætt gagnrýni síðustu ár, enda er talið að ekki sé horft til sérstakra aðstæðna íslenska ríkisins hvað varðar stærð, fólksfjölda, staðsetningu eða að um sé að ræða eyríki sem hefur aðrar samgönguþarfir en ríki á meginlandi Evrópu. Fulltrúar Íslands í utanríkisráðuneytinu og á sendiskrifstofu Íslands í Brussel eru frekar hvattir til þess að leita afbrigða í takt við hagsmuni Íslands hverju sinni, þ.e. að beita sér fyrir því að kröfur sem gerðar eru til Íslands séu jafnvel vægari en ella. Því skýtur það skökku við að innleiðingarlöggjöf gangi lengra en lágmarkskröfur tilskipana segja til um, en eins og kemur fram í skýrslu um innleiðingu EES-gerða í landsrétt sem birt var síðastliðinn janúar er það algengt. Um 40% frumvarpa af þessu tagi eru talin ganga lengra og innihalda jafnvel ákvæði sem eiga ekki rætur að rekja til reglugerða eða tilskipana frá EES.

Þessu fylgja ýmis álitaefni, ekki síst þau hversu óþörf svokölluð gullhúðun er og hvers vegna hún á sér stað. Hvers vegna erum við að ganga lengra en nauðsynlegt er? Sú almenna krafa er gerð að þegar gengið er lengra en þörf er á í svokölluðu innleiðingarfrumvarpi skal það vera sérstaklega tilgreint með tilheyrandi rökstuðningi fyrir viðbótinni. Samkvæmt skýrslunni hefur sú regla ítrekað verið virt að vettugi, þá aðallega hvað rökstuðninginn varðar. Því getur reynst erfitt að svara spurningunni um hvers vegna. Það væri áhugavert ef grafið væri dýpra og fundið samhengi til að átta sig á því af hverju löggjafinn telur svo oft vera þörf á því að gullhúða. Það liggur fyrir að vinna þurfi að úrbótum og tryggja það í hvívetna að skýrt sé þegar gengið er lengra en nauðsynlegt er í innleiðingarfrumvörpum, hvort sem um er að ræða rýmri kröfur eða lágmarkskröfur samkvæmt tilskipun eða ákvæði sem á ekki rætur að rekja til gerða sem frumvarpinu er ætlað að innleiða í íslenska löggjöf. Með því að hafa allt skýrt getum við tryggt að bæði löggjafinn, umsagnaraðilar og samfélagið allt geti tekið frekari afstöðu til einstakra ákvæða sem ganga lengra en þörf er á, enda er ljóst að þegar um slík ákvæði er að ræða varða þau ekki Eftirlitsstofnun EFTA og mögulegar kærur og refsingar í kjölfarið. Í þessu samhengi á markmið löggjafans að vera að koma í veg fyrir sköpun þyngra regluverks en þörf er á hverju sinni. Þyngra regluverk gerir t.d. atvinnulífinu erfiðara fyrir að uppfylla þau skilyrði og þær kröfur sem gerðar eru til þess.

Þó svo að skýrslan fjalli um auknar kröfur á afmörkuðum sviðum þá er mikilvægt að hér skapist ekki fordæmi fyrir áframhaldandi framkvæmd af þessu tagi án þess að gullhúðun sé sérstaklega tilgreind í t.d. greinargerð innleiðingarfrumvarps. Þess í stað eigum við að nýta krafta okkar í að vakta nýjar gerðir á undirbúnings- og forstigi hjá Evrópusambandinu og EES þar sem hagsmunir Íslands eru greindir og sjónarmiðum okkar komið á framfæri á meðan gerðirnar eru enn þá í mótun. Það er jákvætt að skýrslan sé hér fram komin og að við höfum gullhúðun við innleiðingu EES-gerða til umræðu. Augljóst er að hér eru greinilega tækifæri til úrbóta.

###

Virðulegi forseti. Farið hefur mikið fyrir umræðu um svokallaða bókun 35. Í þeirri umræðu er mikilvægt að við höldum uppi staðreyndum tengdum bókuninni. Í víðu samhengi snýst hún um þjóðréttarlegar skuldbindingar sem Ísland hefur samþykkt. Í samningaviðræðum um EES-samninginn var lögð á það áhersla af hálfu Evrópusambandsins að reglan um forgangsáhrif ESB-réttar yrði einnig hluti EES-réttar. EFTA-ríkin gátu ekki fallist á að reglan um forgangsáhrif yrði hluti EES-samningsins. EES-rétturinn er mun flóknara en ESB-rétturinn svo ákveðin ríki töldu þetta ekki samræmast fullveldi þeirra.

Í okkar tilfelli er hér um að ræða 2. gr. stjórnarskrár lýðveldisins Íslands en þar segir:

„Alþingi og forseti Íslands fara saman með löggjafarvaldið. Forseti og önnur stjórnarvöld samkvæmt stjórnarskrá þessari og öðrum landslögum fara með framkvæmdarvaldið. Dómendur fara með dómsvaldið.“

Við leit sína að lausn á málinu komu ríkin fram með bókun 35 og með bókuninni var leitast við að fara einhvers konar milliveg milli sjónarmiða ESB og EFTA-ríkjanna um forgangsáhrif. Í bókuninni kemur fram að hún eigi aðeins við um ákvæði EES-réttar sem þegar eru komin til framkvæmdar. Til þess að ákvæði sem innleiðir EES-reglu njóti forgangs þegar lagaákvæði rekast á þarf EES-reglan að leiða af gerð sem er orðin hluti af EES-samningnum. EES-reglan þarf að vera í gildi og innleidd réttilega í íslenskan rétt. Með því er verið að kveða á um hvernig skuli fara með þegar saman lýstur íslenskum lagareglum sem hafa verið settar með stjórnskipulega réttum hætti af Alþingi eða stjórnvöldum með fullnægjandi lagaheimild en eiga sér ólíkan uppruna.

Með EES-samningnum er stefnt að einsleitu Evrópsku efnahagssvæði sem byggist á sameiginlegum reglum án þess að samningsaðila sé gert að framselja löggjafarvald sitt til stofnana Evrópska efnahagssvæðisins. Þessum markmiðum verður að ná með þeirri málsmeðferð sem gildir í hverju landi um sig. Ef skýrt og óskilyrt lagaákvæði sem réttilega innleiðir skuldbindingu samkvæmt EES-samningnum er ósamrýmanlegt öðru almennu lagaákvæði skal hið fyrrnefnda ganga framar nema Alþingi hafi mælt fyrir um annað. Sama á við um skuldbindingar sem eru innleiddar með stjórnvaldsfyrirmælum.

Markmiðið með bókuninni er að tryggja samræmi í framkvæmd innan EES-svæðisins með þeim hætti að íslenskir ríkisborgarar sé í sömu stöðu og ríkisborgarar annarra landa innan EES-svæðisins frammi fyrir dómstólum.

Virðulegur forseti. Mikið hefur verið rætt um að við séum með þessari breytingu að binda hendur Alþingis til framtíðar. Svarið við því er einfaldlega að svo er ekki. Í ákvæðum frumvarpsins sem var lagt fram hér á síðasta löggjafarþingi er sérstaklega tekið fram að EES-ákvæði gangi framar almennu lagaákvæðið nema Alþingi hafi mælt fyrir um annað. Framangreindur fyrirvari tryggir það að hendur Alþingis bindist ekki til framtíðar því löggjafinn getur á hvaða tímapunkti sem er sett lög sem eru ósamrýmanleg EES-skuldbindingum, svo framarlega sem það sé tekið skýrt fram í lögskýringargögnum. Vald til lagasetningar er og verður því alltaf hjá Alþingi.

Því hefur einnig verið fleygt fram að með frumvarpinu sé verið að veita EES-reglu sambærilega stöðu og stjórnarskrá en svo er ekki þar sem frumvarpið hefur engin áhrif á rétthæð réttarheimilda og við erum heldur ekki að framselja lagasetningarvald til ESB þar sem Alþingi þarf alltaf að innleiða EES-gerðir í íslenskan rétt til að þær öðlist gildi að landsrétti. Gerðir EES og ESB verða því aldrei sjálfkrafa hluti íslensks réttarkerfis. Réttilega innleidd EES-löggjöf hefur forgang umfram almenn lög ef ákvæði skarast á en alltaf er um að ræða íslensk lög sem þegar hafa verið samþykkt af Alþingi. Í frumvarpinu sem lagt var fyrir á 153. löggjafarþingi kom einnig fram að þær EES-reglur sem ekki hafa verið innleiddar í íslenskan rétt sem lög frá Alþingi hafi ekki áhrif

EFTA-dómstóllinn hefur í framkvæmd staðfest þá grunnforsendu bókunar 35 að EFTA-ríkin hafi ekki framselt löggjafarvald og að bókunin eigi einungis við um EES-reglur sem hafa réttilega verið innleiddar í landsrétt. Dómaframkvæmd EFTA bendir einnig til þess að efnisregla bókunar 35 sé kjarnaregla í EES-rétti sem sé nauðsynleg til að tryggja einsleitni reglna á Evrópska efnahagssvæðinu og mikilvæg út frá trúnaðarskyldum samningsaðila EES-samningsins á grundvelli 3. gr. hans. Líkt og segir í skýrslu þeirri sem við ræðum hér er mikilvægt á forræði stjórnvalda á málinu sé tryggt og að lausnin sé á forsendum Íslands. Það er skýrt af öllu því sem fram hefur komið við ítarlega athugun á þessu máli að við erum ekki að brjóta gegn stjórnarskrá Íslands og það sem mikilvægast er að halda uppi er að við erum ekki með þessari bókun að framselja löggjafarvald okkar til Evrópusambandsins.

Virðulegur forseti. Ég fagna framkominni skýrslu og að við fáum tækifæri til að ræða þetta hér í dag. Það skiptir máli að við tökum málefnalega umræðu, að við spyrjum gagnrýnna spurninga og séum að halda uppi okkar sönnu gildum sem fullvalda ríki. En ég hvet okkur öll til að halda uppi staðreyndum og rökrænni umræðu þegar kemur að málum sem þessum sem við fáum til úrlausnar hér á þinginu.

###

Virðulegi forseti. Ég mæli fyrir hönd utanríkismálanefndar fyrir nefndaráliti um tillögu til þingsályktunar um fullgildingu fríverslunarsamnings milli EFTA-ríkjanna og Moldóvu. Nefndin fjallaði um málið og fékk gesti á sinn fund eins og fram kemur í nefndaráliti sem liggur frammi.

Með tillögunni er leitað heimildar Alþingis til fullgildingar á fríverslunarsamningi milli EFTA-ríkjanna og Moldóvu sem undirritaður var 27. júní 2023 í Schaan í Liechtenstein. Í greinargerð með tillögunni kemur fram að fríverslunarsamningurinn við Moldóvu kveði á um gagnkvæma niðurfellingu, lækkun og bindingu tolla á iðnaðarvörur, sjávarafurðir og unnar og óunnar landbúnaðarvörur. Þannig muni tollar á hvers kyns sjávarafurðir og iðnaðarvörur, sem fluttar eru út frá Íslandi til Moldóvu, falla niður frá gildistöku samningsins og sama á við um tilteknar landbúnaðarvörur sem framleiddar eru hér á landi til útflutnings.

Þá kemur fram í greinargerð að útflutningur frá Íslandi til Moldóvu hafi verið lítill í gegnum tíðina þó að merkja megi aukningu undanfarin ár sem samanstendur nær alfarið af sjávarafurðum. Innflutningur frá Moldóvu hefur verið lítill. Með gagnkvæmri niðurfellingu og lækkun tolla skapi samningurinn forsendur fyrir auknum viðskiptum milli ríkjanna. Gerð samningsins feli einnig í sér stuðning EFTA-ríkjanna við viðleitni stjórnvalda í Moldóvu til vestrænnar samvinnu.

Að framansögðu virtu leggur nefndin til að tillagan verði samþykkt. Undir nefndarálitið rita, auk þeirrar sem hér stendur, hv. þingmenn Diljá Mist Einarsdóttir, formaður utanríkismálanefndar, Jakob Frímann Magnússon, Jón Gunnarsson og Magnús Árni Skjöld Magnússon. Þá lýsir Gísli Rafn Ólafsson, áheyrnarfulltrúi í nefndinni, sig samþykkan álitinu.

###

Virðulegi forseti. Ég mæli fyrir hönd utanríkismálanefndar fyrir nefndaráliti um tillögu til þingsályktunar um alþjóðleg þróunarsamvinna Íslands fyrir árin 2024–2028.

Í lögum um alþjóðlega þróunarsamvinnu Íslands, nr. 121/2008, er kveðið á um að ráðherra skuli fimmta hvert ár leggja fram tillögu til þingsályktunar á Alþingi um stefnu stjórnvalda um alþjóðlega þróunarsamvinnu Íslands til fimm ára í senn þar sem fram komi markmið og áherslur í málaflokknum. Tillögunni er ætlað að marka þessa stefnu fyrir árin 2024–2028.

Í tillögunni kemur fram að stefna um alþjóðlega þróunarsamvinnu Íslands fyrir árin 2024– 2028 byggist á heimsmarkmiðum Sameinuðu þjóðanna um sjálfbæra þróun, Parísarsamkomulaginu um aðgerðir til að takast á við og bregðast við loftslagsbreytingum og öðrum alþjóðlegum sáttmálum sem Ísland hefur gerst aðili að, samþykkt eða fullgilt, auk alþjóðlegra skuldbindinga um fjármögnun þróunar. Aðild Íslands að Sameinuðu þjóðunum verði áfram einn helsti grundvöllur þróunarsamvinnu Íslands, og aðild að þróunarsamvinnunefnd Efnahags- og framfarastofnunarinnar, DAC, veiti faglega umgjörð um framkvæmdina. Þá kemur fram að alþjóðleg þróunarsamvinna verði áfram ein af meginstoðum íslenskrar utanríkisstefnu og lögð verði áhersla á að tryggja innbyrðis samræmi í utanríkis- og þróunarsamstarfi með tilliti til þeirra hnattrænu áskorana sem þjóðir heims standa frammi fyrir. Í því ljósi er brýnt að brugðist verði við víðtækum áhrifum og afleiðingum ólöglegs innrásarstríðs Rússlands í Úkraínu fyrir það land, nærliggjandi ríki og fleiri lönd, þar á meðal fátækustu ríki heims.

Í áherslu- og markmiðskafla tillögunnar er kveðið á um að útrýming fátæktar, virðing fyrir mannréttindum og bætt lífsskilyrði verði yfirmarkmið alþjóðlegrar þróunarsamvinnu Íslands og grundvallist á framtíðarsýn heimsmarkmiða Sameinuðu þjóðanna. Þá er kveðið á um að mannréttindi, jafnrétti kynjanna og umhverfis- og loftslagsmál verði bæði sértæk og þverlæg áhersluatriði sem lögð skuli til grundvallar í öllu starfi.

Samkvæmt tillögunni verður í tvíhliða þróunarsamvinnu Íslands lögð áhersla á samstarf við Malaví, Úganda og Síerra Leóne sem eru meðal allra fátækustu ríkja heims. Hvað fjölþjóðlegar stofnanir varðar verði áhersla á samstarf við Alþjóðabankann, Barnahjálp Sameinuðu þjóðanna, Stofnun Sameinuðu þjóðanna um kynjajafnrétti og valdeflingu kvenna og Mannfjöldasjóð Sameinuðu þjóðanna og ýmsar fleiri stofnanir á sviði loftslagsmála og mannúðarmála.

Tillagan felur í sér að íslensk stjórnvöld styðji markmið Sameinuðu þjóðanna um að iðnríki skuli veita sem nemur 0,7% af vergum þjóðartekjum til þróunarsamvinnu. Með það í huga fari framlög Íslands úr 0,35% af vergum þjóðartekjum árið 2024 í 0,46% árið 2028. Ef svipaðri árlegri hækkun verður fram haldið munu íslensk stjórnvöld ná markmiði um 0,7% af vergum þjóðartekjum árið 2035. Sérstaklega er tilgreint að stuðningur íslenskra stjórnvalda við mannúðaraðstoð og uppbyggingu í Úkraínu verði ekki á kostnað fátækari ríkja og komi áfram til viðbótar við framlög til þróunarsamvinnu.

Skemmst er frá því að segja að það var mikill samhljómur í utanríkismálanefnd um að efla alþjóðlega þróunarsamvinnu Íslands og samstaða um þá stefnu sem hér er mörkuð fyrir árin 2024-2028. Þá lýsti nefndin ánægju sinni með það víðtæka samráð sem átti sér stað við mótun stefnunnar, samanber kafla þar um í greinargerð og upplýsingar sem fram komu við umfjöllun nefndarinnar.

Að framansögðu virtu leggur nefndin til að tillagan verði samþykkt Ég vil að lokum þakka nefndarmönnum fyrir góða vinnu í málinu.

Undir nefndarálitið rita auk þeirrar sem hér stendur hv. þingmenn Diljá Mist Einarsdóttir, Birgir Þórarinsson, Bjarni Jónsson, Jakob Frímann Magnússon, Jón Gunnarsson, Logi Einarsson og Þorgerður Katrín Gunnarsdóttir Þá lýsir Gísli Rafn Ólafsson, áheyrnarfulltrúi í nefndinni, sig samþykkan álitinu.

###

Virðulegi forseti. Á þeim tímum sem við búum á er auðvelt að hlaupa á eftir popúlísku áliti annarra og jafnvel er það bara auðveldara til skemmri tíma en að standa í lappirnar, hafa trú á eigin sannfæringu og nálgast umræðuna út frá staðreyndum sem er aflað með því að kynna sér málin og það sem liggur til grundvallar hverju sinni. Við höfum öll fengið ýmiss konar áskoranir um að ráðast í ýmsar aðgerðir undanfarnar vikur, úr ýmsum áttum. Þeir póstar varða ýmis mál. Hafa allar staðreyndir verið hafðar til grundvallar í þeirri umræðu? Hér ætla ég ekki að tiltaka neitt eitt umfram annað en oft hættir okkur til að láta undan í ákvarðanatökum vegna sjónarmiða sem ekki verður annað séð en að byggist á pólitískum rétttrúnaði eða til að styggja ekki neinn. En þannig virkar lífið því miður ekki. Við verðum að passa að láta prinsippin ekki flækjast fyrir í okkar vinnu að framfaramálum í þágu þjóðarinnar og orð sem hér eru látin falla eða annars staðar úti í samfélaginu af okkar hálfu bera svo sannarlega ábyrgð því fólk hlustar á okkur. Það treystir því og býst við því að við nálgumst umræðuna með röksemdum, skynsemi og staðreyndum. Stjórnmálin eru oft skemmtileg en þau eru líka krefjandi og sérstaklega á tímum sem þessum. Í gegnum allt lífið færum við ákveðnar fórnir fyrir þær ákvarðanir sem hafa verið teknar. Þetta ferðalag sem lífið er býður ekkert oft upp á mikla fyrirhyggju frá degi til dags en við vinnum af sannfæringu og höfum trú á því að það sem við erum að gera sé það rétta í stöðunni. En að því sögðu þá vil ég hvetja okkur til að nálgast næstu daga og vikur með samvinnuhugsjón og nálgast hlutina út frá skynsemi og með röksemdum og staðreyndum. Fólkið okkar treystir á það og við í Framsókn munum gera akkúrat það, nú sem áður, að hafa samvinnu að leiðarljósi svo hægt sé að vinna áfram að framfaramálum þjóðinni til heilla.

###

Virðulegur forseti. Ég mæli fyrir hönd meiri hluta utanríkismálanefndar fyrir nefndaráliti um tillögu til þingsályktunar um staðfestingu ákvarðana sameiginlegu EES-nefndarinnar nr. 90/2022 um breytingu á XI. viðauka um rafræn fjarskipti, hljóð- og myndmiðlun og upplýsingasamfélagið, nr. 191/2022 um breytingu á XIII. viðauka um flutningastarfsemi, nr. 17/2023 um breytingu á IX. viðauka um fjármálaþjónustu og nr. 50/2023 um breytingu á V. viðauka um frjálsa för launþega og VIII. viðauka um staðfesturétt við EES-samninginn

Með tillögunni er leitað heimildar Alþingis til að staðfesta eftirfarandi ákvarðanir sameiginlegu EES-nefndarinnar:

1. Ákvörðun nr. 190/2022 sem fellir inn í samninginn tilskipun 2019/1024 um opin gögn og endurnotkun upplýsinga frá hinu opinbera.

2. Ákvörðun nr. 191/2022 sem fellir inn í samninginn tilskipun 2019/883 um móttökuaðstöðu í höfnum til afhendingar úrgangs frá skipum, um breytingu á tilskipun 2010/65/ESB og um niðurfellingu tilskipunar 2000/59/EB.

3. Ákvörðun nr. 17/2023 sem fellir inn í samninginn framkvæmdareglugerð 2021/369 um að koma á nauðsynlegum tækniforskriftum og verklagsreglum fyrir samtengingarkerfi miðlægra skráa sem um getur í tilskipun Evrópuþingsins og ráðsins (ESB) 2015/849.

4. Ákvörðun nr. 50/2023 sem fellir inn í samninginn reglugerð 2019/1157 um að efla öryggi kennivottorða borgara Sambandsins og dvalarskjala sem gefin eru út til handa borgurum Sambandsins og aðstandendum þeirra sem nýta sér réttinn til frjálsrar farar.

Nefndin fjallaði um málið og fékk gesti á sinn fund eins og kemur fram í nefndaráliti sem liggur frammi.

Framsetning tillögunnar telst að mati nefndarinnar í samræmi við 7. gr. reglna um þinglega meðferð EES-mála.

Að framansögðu virtu leggur meiri hluti utanríkismálanefndar til að þingsályktunartillagan verði samþykkt en undir álitið rita, auk þeirrar sem hér stendur, hv. þingmenn Diljá Mist Einarsdóttir, Bjarni Jónsson, Jakob Frímann Magnússon og Logi Einarsson.

###

Virðulegi forseti. Við skulum gæta þess að vera ekki haldin svo mikilli staðfestingarhlutdrægni að hafa þá tilhneigingu að hygla undir og leita markvisst að þeim upplýsingum sem staðfesta eða styrkja ákveðna draumsýn um samfélagið sem á sér hreinlega ekki stoð í veruleikanum. Að halda því fram að orsökin fyrir aukinni hörku og aukinni skipulagðri glæpastarfsemi hér á landi sé til komin vegna þess að lögreglan sé í auknum mæli vopnuð er vægast sagt undarlegur málflutningur. Það er vegna aukinnar skipulagðrar glæpastarfsemi og aukinnar hörku í ofbeldisbrotum sem við þurfum að hafa lögreglu sem er viðunandi búnaði búin til að tryggja öryggi almennings. Hvaða öryggisstig og þjónustu viljum við og hvaða væntingar hefur almenningur til þess að lögreglan geti brugðist við þeim aðstæðum sem koma upp í samfélaginu? Almenningur býst við því að lögreglan sé þannig tækjum búin að hún geti brugðist við þeim aðstæðum sem upp kunna að koma hverju sinni og í ljósi aukins vopnaburðar og aukningar á fjölda skráðra tilfella þar sem vopnum er beitt er nauðsynlegt að lögreglunni sé gert kleift að bregðast við með öruggum hætti við slíkum aðstæðum.

Það er öllum ljóst að styðja þarf við löggæsluna í sínum viðbrögðum í takt við nýjan veruleika. Við treystum á lögregluna þegar eitthvað kemur upp á og hún þarf að geta unað við ásættanlegan búnað, þjálfun og mannafla til að takast á við þá auknu hörku sem er að myndast í samfélaginu. Notkun vopna, hvort sem það eru rafvarnarvopn eða skotvopn, krefst þjálfunar og við eigum að gera það sem til þarf svo að tryggja megi öryggi lögreglumanna við störf sín og gera þeim kleift að tryggja með viðunandi hætti öryggi almennings.

Að lokum, virðulegi forseti, langar mig að benda á og minna á að að baki hverjum einasta lögreglumanni er fjölskylda. Við skulum ekki gleyma því.

###

Virðulegi forseti. Við höfum öll orðið vör við aukna hörku og breyttar aðstæður í glæpastarfsemi á Íslandi. Síðasta árið hafa fregnir af hrottalegum árásum og auknum umsvifum glæpasamtaka verið daglegt brauð. Lögreglan gerir sitt besta með þann mannafla og þá tækni sem hún hefur í höndum sér en við finnum samt sem áður að landsmenn eru óttaslegnir varðandi þróun skipulagðrar glæpastarfsemi hér á landi. Með stöðugri þróun glæpasamtaka hefur reynst sífellt erfiðara að eiga við þau og stöðva uppsveiflu þeirra hérlendis. Allir fasar löggæslunnar eru að verða komnir að þolmörkum og þegar við ræðum þessi mál verðum við að taka inn í umræðuna starfsöryggi og viðbragðsgetu lögreglumanna sem leggja líf sitt að veði hvern einasta dag til að tryggja öryggi landsmanna og halda uppi lögum og reglu hér á landi. Lögreglan hefur kallað eftir viðunandi búnaði til að geta sinnt störfum sínum og það lýtur m.a. að takmörkuðu öryggi, hærri slysatíðni og auknu álagi hjá lögreglu með auknum vopnaburði í samfélaginu og aukinni hörku í ofbeldisbrotum. Að senda lögreglu á vettvang með úðavopn og kylfu þar sem skotvopni hefur verið beitt eða hótun um beitingu þess sjá allir að er óboðlegt, bæði gagnvart viðbragðsaðilum og þolendum í viðkomandi máli. Öryggi almennings og lögreglumanna verður að vera í forgangi í öllum ákvarðanatökum.

###

Virðulegi forseti. Ég endurflyt nú enn einu sinni tillögu til þingsályktunar um upplýsingamiðlun um heimilisofbeldi. Þessi tillaga hefur þegar verið flutt þrisvar sinnum síðustu þrjú löggjafarþing en hlaut þá ekki afgreiðslu. Ég flyt nú að ég vona í síðasta skipti flutningsræðu þessarar tillögu og vona að málinu verði veittur framgangur.

Það er breið pólitísk samstaða um málið og við getum öll verið sammála um mikilvægi þess að við grípum styrkum höndum utan um þennan viðkvæma hóp og brjótum upp ákveðinn vítahring sem myndast hefur í þessum málum. Við höfum verið að stíga stór og stöndug skref í áttina að því að bæta verkferla hjá lögreglu og þá hefur einnig verið gripið til mikilvægra réttarúrbóta fyrir þolendur ofbeldis. Baráttunni er þó ekki lokið og við erum enn að sjá allt of háar tölur um tíðni heimilisofbeldis.

Þolendur veigra sér oft við því að tilkynna lögreglu um ofbeldið enda gerandinn oft einstaklingur sem er nákominn þolanda. Í smærri sveitarfélögum þar sem íbúar þekkja flestir hver annan getur það ekki síður verið þungbært að tilkynna um heimilisofbeldi. Því er mikilvægt að þau stjórnvöld sem starfa náið með íbúunum hafi víðtækar heimildir til að eiga frumkvæði að því að grípa inn í og eiga samstarf við önnur stjórnvöld um viðbrögð við slíkum brotum. Þótt verklagsreglur ríkislögreglustjóra hafi tryggt samstarf lögreglu við önnur stjórnvöld þarf samstarfið einnig að verða formfast í hina áttina, þ.e. með tilkynningum félagsmálayfirvalda, heilbrigðisyfirvalda og menntastofnana til lögreglu og með samstarfi þeirra á milli að frumkvæði annarra yfirvalda. Til þess að slík upplýsingagjöf geti átt sér stað með skilvirkum hætti með hagsmuni brotaþola að leiðarljósi þarf skýrari lagaheimildir til upplýsingamiðlunar.

Allt samráð milli stofnana samfélagsins þarf að eiga sér stað með þátttöku og samþykki brotaþola. Þegar ástæða er til að ætla að barn hafi orðið vitni að heimilisofbeldi eða orðið þolandi þess þarf þó að tryggja að skilyrði um þátttöku og samþykki brotaþola komi ekki í veg fyrir inngrip stjórnvalda sem sé andstætt hagsmunum barnsins. Kanna þarf hvort rýmka þurfi og skilgreina betur tilkynningarskyldu stjórnvalda sem hafa afskipti af málefnum barna til barnaverndaryfirvalda. Hagsmunir barna skulu alltaf vera í fyrirrúmi og þetta höfum við ítrekað staðfest, m.a. með samþykkt og innleiðingu barnasáttmála Sameinuðu þjóðanna, en heimilisofbeldi á heimili barns varðar það alltaf, hvort sem barnið verður fyrir því eða verður vitni að því. Foreldrar og forráðamenn barns eru helstu fyrirmynd þess og það lærir af þeim, bæði meðvitað og ómeðvitað, og því fylgir ábyrgð. Ofbeldi, hótanir og ógnandi hegðun eru ekki réttar leiðir til að takast á við reiði, erfiði eða mótlæti. Börn læra af foreldrum og forráðamönnum hvernig bregðast eigi við áreiti og heimilisofbeldi getur haft sálræn áhrif á barn til frambúðar. Það er sárt að vita af því að börn lifi við slíkar aðstæður hér á landi og við eigum ekki að hætta vinnu okkar gegn heimilisofbeldi. Það er í þágu allra viðkomandi.

Virðulegi forseti. Þetta er almannaheillamál og mikilvægt skref því samkvæmt 2. gr. mannréttindasáttmála Evrópu ber okkur að vernda rétt hvers manns til lífs með lögum. Heimildir til að tilkynna lögreglu um heimilisofbeldi eru enn óljósar og brýnt að endurskoða regluverkið hvað þetta varðar. Það hefur þegar verið stigið skref í þessa átt en á síðasta löggjafarþingi samþykkti Alþingi breytingar á lögum um heilbrigðisstarfsmenn þar sem heilbrigðisstarfsfólki var veitt sérstök heimild til að tilkynna lögreglu um heimilisofbeldi. Þetta er fagnaðarefni því að nú stendur þagnarskylda heilbrigðisstarfsmanna því ekki fyrir þrifum að hægt sé að tryggja þolendum viðeigandi aðstoð í réttarkerfinu, en hingað til hefur þagnarskylda heilbrigðisstarfsmanna hamlað framgangi mála hjá lögreglu. Úr því hefur verið bætt og ég vil þakka hæstv. heilbrigðisráðherra fyrir sína framgöngu í því máli. Öll skref í þessa átt skipta máli.

Með þessu er markmiðið að tryggja sem jafnast aðgengi þolenda að stuðningi og heilbrigðisþjónustu óháð búsetu, efnahag eða öðrum aðstæðum. Þá hefur einnig verið lagt til að ráðist verði í vinnu við skipulagða fræðslu fyrir heilbrigðisstarfsfólk en það eru yfirleitt einstaklingarnir sem fyrst mæta þolendum eftir ofbeldi. Svona miðar okkur áfram. Lengi hefur verið kallað eftir skýrum aðgerðum í þessum málaflokki og því mikið fagnaðarefni að við séum að sjá breytingar og alvöruaðgerðir í þágu þolenda. Okkur ber að tryggja faglega og trausta þjónustu við þolendur með þeim hætti að þeir upplifi raunverulega og trygga aðstoð eftir áfallið því að þarna er um að ræða einstaklinga þar sem traust þeirra hefur verið brotið með mjög grófum hætti. Þessar aðgerðir eru svo sannarlega þáttur í því að tryggja öryggi og þjónustu við þolendur heimilisofbeldis.

Virðulegi forseti. Markmið þessarar þingsályktunartillögu er að ganga enn frekar í miðlun upplýsinga og að núverandi kerfi verði endurskoðað með það fyrir augum að einfalda barnaverndaryfirvöldum, félagsmálayfirvöldum og heilbrigðisyfirvöldum sem og menntamálayfirvöldum að miðla upplýsingum sín á milli og til lögreglu, ávallt með það að leiðarljósi að tryggja persónuverndarsjónarmið hvað miðlunina varðar.

Ég bind miklar vonir við að við getum tryggt þessu máli framgang og auðveldað þá upplýsingamiðlun sem hér um ræðir því að við verðum að skapa þær forsendur í okkar samfélagi fyrir fjölskyldur og fyrir börnin okkar að þau búi við öryggi. Þau eiga að njóta þeirra grundvallarréttinda að búa við öryggi án ofbeldis og ógnar á þeim stað sem á að vera friðhelgur griðastaður. Við eigum öll þann skilyrðislausa rétt skilið.

###

Virðulegi forseti. Landhelgisgæslan sinnir mikilvægu hlutverki í okkar samfélagi. Verkefnin eru fjölmörg en þau miða öll að því að stuðla að öryggi allra þeirra sem staðsettir eru á Íslandsmiðum og flytja fólk til nauðsynlegra staða þegar brýn þörf er á. Við treystum á Landhelgisgæsluna þegar á bjátar en hún verður líka að geta treyst okkur. Það liggur fyrir að verkefni eru á döfinni sem þarf að leysa svo starfsemi Landhelgisgæslunnar geti verið sem best. Það er öryggismál að starfsemi Gæslunnar gangi án fyrirstöðu og að festa sé í málefnum mannauðsins. Einnig þarf að tryggja viðunandi fjármögnun til Landhelgisgæslunnar en Gæslan hefur sýnt það að hún gerir sitt allra besta með það sem hún hefur en betur má ef duga skal. Við megum ekki þrengja sultarólina svoleiðis að það bitni á björgunargetu Gæslunnar og öryggi landsmanna. Það er gríðarlega mikilvægt að við skoðum hvað sparast þegar við förum fram með aðhaldskröfu á mikilvægt viðbragð hér á landi eins og hjá löggæslunni og Landhelgisgæslunni. Við getum ekki haldið því fram hér að það sé réttlætanlegt og rökrétt að setja aðhaldskröfu á Gæsluna eða löggæslu, það mun einungis bitna á öryggi landsmanna og viðbragði þeirra sem standa í stafni við erfiðar aðstæður og eiga í samskiptum við fólk þegar það stendur á oftar en ekki hvað viðkvæmasta stað í sínu lífi. Það er grundvallaratriði að styrkja stoðirnar en ekki veikja þær. Við eigum að mínu mati alls ekki að selja innviði Gæslunnar til að fjármagna mannauðinn sem þar er og því verðum við að falla frá og endurskoða eða falla alfarið frá aðhaldskröfunni og tryggja Landhelgisgæslunni trausta fjárveitingu og hætta að karpa um þetta síendurtekið. Ég segi fyrir mitt leyti að ég er orðin vel þreytt á því að koma hingað upp í ræðustól til að berjast fyrir því að björgunargeta, innviðir og fjárframlag til Landhelgisgæslunnar og löggæslunnar sé tryggt með viðunandi hætti.

###

Virðulegi forseti. Ég vil byrja á að þakka hæstv. dómsmálaráðherra fyrir sína munnlegu skýrslu. Það skiptir okkur máli. Það er hverju orði sannara að við stöndum frammi fyrir mikilli náttúruvá, einni þeirri stærstu sem við höfum séð á okkar líftíma. Það er því afar mikilvægt að næstu skref sem stigin eru séu réttu skrefin. Við þurfum að grípa vel utan um aðstæðurnar sem hafa nú skapast á Reykjanesskaga og við þurfum að taka vel utan um fólkið sem og að passa upp á gagnsæi og að allar upplýsingar sem hlutaðeigandi aðilar fá séu skýrar, því að það er engum greiði gerður að hylma yfir raunverulega stöðu.

Nú þarf að fara í sérstakar aðgerðir til að mæta fólkinu. Með hvaða hætti það verður gert er verkefni sem verður lagt í hendur ríkisstjórnarinnar að finna út úr. Við þurfum að finna fólki búsetuúrræði til lengri tíma því að það á það enginn skilið, eins og hæstv. dómsmálaráðherra nefndi hér í gær, að upplifa sig sem flóttamann í eigin landi. Það skiptir máli að við finnum lausn á þeirri stöðu sem uppi er og stígum örugglega til jarðar fyrir fólkið í Grindavík.

Ég vil einnig nýta tækifærið hér í dag til að hrósa því aðdáunarverða starfi sem átt hefur sér stað undanfarna daga og vikur hjá viðbragðsaðilum okkar. Við eigum flott fagfólk á öllum sviðum og við höfum ítrekað orðið vitni að því að þau standa vaktina við mjög krefjandi aðstæður. Við höfum séð það í verki hversu mikilvægt það er að allar neyðar- og viðbragðsáætlanir séu skýrar og sú vinna sem unnin hefur verið eftir þeim hefur verið til fyrirmyndar.

Ég vil enda ræðu mína hér í dag á að þakka fyrir það ómetanlega starf viðbragðsaðila sem hafa sýnt hnökralaus viðbrögð við erfiðar aðstæður og Grindvíkingum sína þolinmæði og sína elju og hugrekki við þær aðstæður sem blasa við. Samtakamátturinn í okkar samfélagi er sterkur þegar hætta steðjar að og þegar áföll dynja yfir og fyrir það getum við ekki verið annað en þakklát.

###

Virðulegur forseti. Við höfum alltaf verið samofin náttúruöflunum og undir náð og miskunn móður náttúru. Það er verið að minna okkur hressilega á það þessa dagana og það þarf að gefa skýr skilaboð til samfélagsins og þeirra sem hafa þurft að yfirgefa heimili sín í mikilli óvissu um hvað framtíðin ber í skauti sér.

Hér er verið að veita ráðherra skýra lagaheimild til að taka ákvörðun um nauðsynlegar framkvæmdir í þágu almannavarna sem miða að því að koma í veg fyrir að mikilvægir innviðir og aðrir almannahagsmunir verði fyrir tjóni af völdum náttúruhamfara sem tengjast eldsumbrotum á Reykjanesskaga. Hér eru uppi sérstakrar aðstæður sem nauðsynlegt er að bregðast hratt og örugglega við. Gert er ráð fyrir að ráðherra verði heimilt að taka ákvörðun um tilgreindar framkvæmdir og hrinda þeim af stað án þess að önnur lög geti hugsanlega torvelt slíka ákvarðanatöku.

Við aðstæður eins og þær sem upp eru komnar þurfa ákvarðanir að vera fumlausar og upplýsingar til samfélagsins á Reykjanesi  skýrar og aðgengilegar. Við erum að tryggja sveigjanlegra fyrirkomulag og að kostnaðurinn af fyrirbyggjandi framkvæmdum verði greiddur úr ríkissjóði. Við þurfum að hafa í huga í umræðunni að aðgát skal höfð í nærveru sálar, en íbúar í Grindavík hafa þurft að upplifa það að lifa í stöðugum ótta við harða jarðskjálfta með tilheyrandi álagi á andlega líðan og í ofanálag þurft að yfirgefa heimili sín á innan við 30 mínútum í algjörri óvissu um hvað framtíðin ber í skauti sér. Viðbragðsaðilar á svæðinu eru líka margir hverjir íbúar í Grindavík og álagið mjög mikið á þá á þessum tímum. Ég vil bara  þakka viðbragðsaðilum fyrir sína ómetanlegu vinnu við þessar aðstæður. En verkefnið okkar er að fólkið finni fyrir því að kerfið sé til staðar þegar náttúran minnir svona hressilega á sig. Okkar verkefni er að tryggja að við byggjum slík kerfi upp sem gerir akkúrat það.

Hv. þingmenn. Um þessar mundir erum við öll Grindvíkingar og við virkjum hina sönnu íslensku samstöðu í þessu máli.

###

Virðulegi forseti. Tillaga þessi var áður flutt á 152. og 153. löggjafarþingi, 771. mál, og er nú endurflutt með smávægilegum breytingum á greinargerð.   Umferð um Hellisheiði hefur aukist verulega á síðustu árum. Samkvæmt tölum frá Vegagerðinni fóru að meðaltali um 10.000 bílar yfir Hellisheiðina á dag árið 2022. Aukinn umferðarþunga yfir Hellisheiði má að einhverju leyti skýra með fjölgun ferðamanna, en nær 80% ferðamanna sem koma til landsins leggja leið sína um Suðurland og telja má víst að langflestir þeirra keyri yfir Hellisheiðina. Þó er ein af meginástæðum aukins umferðarþunga yfir Hellisheiði sú að vinnusóknarsvæði höfuðborgarsvæðisins hefur teygt anga sína langt austur fyrir fjall. Fyrir því eru fleiri en ein ástæða. Telja má að bættar samgöngur og skortur á húsnæði á höfuðborgarsvæðinu leiki þar hlutverk ásamt því að fólk kýs í auknum mæli að búa í smærri, rólegri samfélögum. Samkvæmt upplýsingum frá Hagstofunni hefur íbúum í sveitarfélögum fyrir austan fjall farið ört fjölgandi, en frá árinu 2014 hefur íbúum á Selfossi fjölgað um 3.053. Þá hefur á sama tímabili íbúum fjölgað um 868 í Hveragerði og svipaða sögu er að segja af fjölgun íbúa í Þorlákshöfn en fjölgun hefur orðið í öllum þéttbýliskjörnum á svæðinu. Samkvæmt mannfjöldaspá er útlit fyrir að íbúum þar komi enn til með að fjölga á næstu árum. Samhliða fjölgun íbúa er einnig orðið algengara að fyrirtæki flytji starfsemi sína frá höfuðborgarsvæðinu í umrædd sveitarfélög.

Árið 2017 var gerð könnun á vinnusókn til höfuðborgarsvæðisins frá öðrum byggðarlögum á Suðvesturlandi. Könnun á vinnusókn til höfuðborgarsvæðisins frá Hveragerði, Ölfusi, Árborg og Flóahreppi sýndi að frá Hveragerði og Ölfusi komu 539 einstaklingar og voru konur 16% þeirra og karlar 37%, en frá Árborg og Flóahreppi komu 438 einstaklingar og voru konur 10% þeirra og karlar 20%. Því miður er ekki nýrri könnun að finna en ef fjöldi 18–80 ára íbúa árið 2023 er uppreiknaður miðað við sömu hlutfallstölur um vinnusókn og komu fram í rannsókninni eru alls 1.700 einstaklingar sem aka til höfuðborgarinnar til vinnu árið 2023. Þessar tölur sýna að stór hluti íbúa á þessu svæði sækir vinnu á höfuðborgarsvæðið og allar líkur eru á að þessi þessar tölur komi til með að hækka á komandi árum.

Veður á Hellisheiði geta verið válynd og vegurinn lokast með skömmum fyrirvara með tilheyrandi vandkvæðum. Flutningsmenn telja mikilvægt að kanna alla þá kosti sem í boði eru til að bæta vegasamgöngur yfir heiðina. Það má velta fyrir sér hvort kanna mætti möguleika á því að setja hluta af veginum í stokk til að koma í veg fyrir síendurteknar lokanir á Hellisheiðinni þegar vetrarmánuðirnir standa yfir og snjóþyngsli eru mikil. Veginum yfir Hellisheiði var lokað í 26 skipti á árinu 2022 og frá áramótum 2023 og fram í maí var honum lokað í sjö skipti og nú er nýhafinn yfirstandandi vetur og veginum hefur þegar verið lokað einu sinni.

Í síðustu viku mælti hæstv. innviðaráðherra fyrir samgönguáætlun fyrir árin 2024–2038 og fimm ára aðgerðaáætlun 2024–2028. Í henni er sérstaklega fjallað um vetrarþjónustu á vegum landsins og að hún sé ekki aðeins mikilvæg vöruflutningum því að áreiðanlegar samgöngur allan ársins hring geta skipt sköpum hvað varðar eflingu vinnusóknarsvæða. Í fyrravetur setti innviðaráðherra einnig af stað vinnu hjá Vegagerðinni hvað varðar endurskoðun á vetrarþjónustu og hvernig hægt sé að bæta hana, sem er vel því að góð vetrarþjónusta er lykilþáttur fyrir alla þá sem sækja vinnu á höfuðborgarsvæðið og í þeim hópi fjölgar gríðarlega hratt.

Í ljósi aukins umferðarþunga, lokana og oft erfiðra veðurskilyrða tel ég mikilvægt að skoðað verði af fullri alvöru þá möguleika sem í boði eru til að bæta vegasamgöngur yfir vetrarmánuðina á Hellisheiði. Því er hér lagt til að innviðaráðherra skipi starfshóp sem verði falið að kanna allar mögulegar leiðir, því að markmiðið er ávallt að tryggja umferðaröryggi og bættar vegasamgöngur fyrir íbúa og fyrirtæki sem eru starfrækt á svæðinu.

###

Virðulegi forseti. Það er mikilvægt að málefni ferðaþjónustunnar séu tekin upp og rædd hér í þingsal reglulega, enda er ferðaþjónustan ein stærsta atvinnugrein landsins og mikilvægur liður í hagvexti landsins. Ferðaþjónustan ein og sér skapar fjölda starfa hér á landi en um 36.000 manns vinna í einkennandi greinum ferðaþjónustunnar. Hlutverk stjórnvalda er að skapa umgjörð og aðstæður fyrir ferðaþjónustuna til að vaxa og dafna á sama tíma og náttúruvernd og samlyndi við íbúa landsins sé tryggt. Í því samhengi tel ég að það séu afar góð tækifæri fólgin í því að efla hlutverk markaðsstofanna í hverjum landshluta fyrir sig.

Í heimsfaraldri fóru stjórnvöld í uppbyggingu á innviðum í kringum vinsæla áfangastaði. Við sjáum nú hversu miklu máli það skipti, enda hefur Ísland orðið gríðarlega vinsælt eftir að losnaði um ferðatakmarkanir og íbúar heimsins fóru aftur á stjá. Tekjur á öðrum ársfjórðungi 2023 námu 160 milljörðum kr. samanborið við 113 milljarða á öðrum ársfjórðungi 2022. Alls eru tekjur af erlendum ferðamönnum á 12 mánaða tímabili 544 milljarðar. Þessar tekjur eru svo sannarlega mikilvægar fyrir okkur sem þjóð og það skiptir máli að við stöndum vel að málum sem snúa að ferðaþjónustunni. Því fagna ég því að hæstv. ferðamálaráðherra sé með í bígerð aðgerðaáætlun í ferðaþjónustu til ársins 2030. Byggist hún á grundvelli uppfærðrar stefnu í ferðaþjónustu sem segir að ferðaþjónusta eigi að vera leiðandi í sjálfbærri þróun á víðtækum grunni. Hagaðilar hafa komið að borðinu við þessa vinnu og víðtækt samráð átt sér stað. Ég vil þakka hæstv. ráðherra fyrir slíka nálgun á verkefninu því að við eigum að hafa samráð og öflugt samtal við þá sem starfa í greininni þegar við setjum stefnur og áætlanir því að þar liggur þekkingin á því hvað þarf til og hvar við þurfum að gera betur. Framtíðin er björt í ferðaþjónustugeiranum hér á landi og við þurfum bæði að styðja vel við og vera vakandi fyrir því hvar þarfirnar liggja.

###

Virðulegi forseti. Það er ekkert launungarmál að það þarf að vera traust á kerfinu til þess að við getum skoðað það að halda áfram með varfærnum og skynsamlegum hætti að selja eignir ríkisins sem ekki eru hluti af innviðakerfi landsins. Einnig þarf að gæta að því að sala ríkiseigna sé ekki háð geðþóttaákvörðunum. Þegar stærri mál koma upp eða eru á teikniborðinu er brýnt að slíkt fari fyrir ríkisstjórn og þingið þar sem það er rætt til hins ýtrasta, öllum mögulegum vanköntum velt upp og farsæl lausn fundin sem breið sátt er um. Við þurfum að meta hverju sinni hvaða hagsmunir eru undir varðandi sölu á ríkiseignum og hvernig við hyggjumst ráðstafa þeim fjármunum sem úr þeirri sölu koma. Ríkið á eignir sem eflaust er hægt að selja en aðrar sem við í Framsókn munum aldrei sætta okkur við að verði seldar. Hvað okkur í Framsókn varðar kemur t.d. ekki til greina að selja eignir á borð við Landsvirkjun. Að ýmsu í sölum undanfarinna ára hefur verið vel staðið en annað kom einnig til sem þurfti greinilega að vinna betur. Það er mikilvægt að ræða þessi mál og að ágóði af sölu ríkiseigna renni til innviðauppbyggingar á borð við samgöngur. En rauði þráðurinn í þessu öllu saman er þó að mikilvægir innviðir í eigu ríkisins eru ekki til sölu og verða það ekki á vakt Framsóknar.

###

Virðulegur forseti. Með frumvarpinu er lagður grundvöllur að því að efla öryggismenningu sem felst í viðbrögðum við alvarlegum atvikum í heilbrigðisþjónustu, áhrifum þeirra á sjúklinga og heilbrigðisstarfsfólk og þeim hættum sem þeim áhrifum geta fylgt fyrir framkvæmd í öryggis- og gæðamálum. Hluti af því er jafnframt að kveða á um innra eftirlit og árétta að það verði hluti af faglegum rekstri heilbrigðisstofnana að skipuleggja starfsemi sína þannig að heilbrigðisstarfsfólk geti staðið við lögbundnar skyldur sínar.

Þetta er endurflutt mál sem ekki náðist að klára á síðasta þingi en þó var velferðarnefnd búin að vinna það vel og fá til sín alla umsagnaraðila og langar mig að varpa ljósi á nokkur atriði í þeirri umfjöllun og hvet velferðarnefnd til að hafa þau í huga við meðferð málsins.

Með frumvarpinu er lagt til að unnt verði að koma fram refsiábyrgð á hendur heilbrigðisstofnun fremur en heilbrigðisstarfsmanni þegar alvarlegt atvik í heilbrigðisþjónustu kemur upp enda megi rekja það til margra samverkandi þátta; kerfislægra ágalla, margra minni háttar mistaka, yfirsjónar í starfsemi heilbrigðisstofnunar eða rekstraraðila. Ekki er skilyrði að sýna þurfi fram á saknæma háttsemi ákveðins starfsmanns eða starfsfólks. Í því felst þó ekki að afnumin verði refsiábyrgð heilbrigðisstarfsfólks. Miðað verður við að ef alvarlegt atvik verður sem fyrst og fremst er rakið til saknæmrar háttsemi starfsmanns er ekki líklegt að heilbrigðisstofnun verði jafnframt gert að sæta refsingu í formi sekta. Slíkt mun þó á endanum ráðast af atvikum hvers máls og mati ákæruvalds og dómstóla hverju sinni. Ætla má að með þessu sé dregið úr málum þar sem heilbrigðisstarfsfólk fær réttarstöðu sakbornings.

Í umsögnum sem bárust nefndinni komu m.a. fram sjónarmið þess efnis að ráðið verði af 2. gr. frumvarpsins að einna helst eða einvörðungu muni reyna á refsiábyrgð lögaðila ef ekki verði unnt að sýna fram á sök hjá tilteknum heilbrigðisstarfsmanni. Í minnisblaði heilbrigðisráðuneytisins kemur hins vegar fram að ráðuneytið taki ekki undir þessa athugasemd og telji að unnt sé að koma fram refsiábyrgð á hendur heilbrigðisstofnun fremur en heilbrigðisstarfsmanni þegar alvarleg atvik verða í heilbrigðisþjónustu enda megi rekja atvikin til margra samverkandi þátta í starfsemi heilbrigðisstofnunarinnar.

Í greinargerð með frumvarpinu er sérstaklega fjallað um þetta atriði þar sem fram kemur að víkja megi frá ákvæðum b- og c-liðar 19. gr. almennra hegningarlaga með öðrum lögum og er ákvæðum almennra hegningarlaga því að þessu leyti ekki ætlað að hagga við þeim ákvæðum um refsiábyrgð lögaðila sem finna má í sérlögum. Ákvæði almennra hegningarlaga geta þjónað þeim tilgangi að vera til skýringar og fyllingar eftir því sem við á. Saknæmi er eitt skilyrða refsiábyrgðar lögaðila en í því felst að brot verður að hafa verið framið af ásetningi eða gáleysi. Þar sem áskilnaður áðurnefnds ákvæðis c-liðar 19. gr. vísar til huglægrar afstöðu hins brotlega hefur það í för með sér að erfitt sé að koma fram refsiábyrgð gagnvart lögaðila nema staðreynt sé að tiltekinn einstaklingur hafi sýnt af sér saknæma háttsemi í starfsemi sinni. Áskilnaður ákvæðisins veldur því einnig að ekki verður komið fram svokallaðri uppsafnaðri refsiábyrgð.

Í 6. gr. frumvarpsins er fjallað um aðkomu lögreglu vegna alvarlegra atvika í heilbrigðisþjónustu en ákvæðinu er m.a. ætlað að skýra verklag og koma á samstarfi og samvinnu milli lögreglu, ákæruvalds og landlæknis við meðferð þessara mála. Slíkt er nýmæli og mun taka nánar mið af fyrirmælum ríkissaksóknara um rannsókn lögreglu á alvarlegum atvikum í heilbrigðisþjónustu. Þetta fyrirkomulag er til þess fallið að gera meðferð einstakra mála markvissari og að þau verði betur upplýst. Við meðferð frumvarpsins komu fram athugasemdir við ákvæðið. Meðal annars var gagnrýnt að ákvæðið væri óskýrt og því velt upp hvort breyta ætti ákvæðinu á þá leið að embætti landlæknis gæti vísað málum til lögreglu, sem yrði þá eitt það fyrsta sem embættið þyrfti að meta til að tryggja rannsóknarhagsmuni og réttarstöðu þeirra sem í hlut eiga.

Ég vil koma því á framfæri hér að hlutverk lögreglu og landlæknis er ólíkt. Það er ekki hlutverk landlæknis að rannsaka hvort atvik sé saknæmt, þ.e. hvort heilbrigðisstarfsmaður hafi gerst brotlegur við hegningarlög. Það er hlutverk lögreglu. Markmið rannsóknar landlæknis er í þágu öryggissjónarmiða, þ.e. að upplýsa hvað átti sér stað, finna orsakir atviksins og tryggja eftir því sem kostur er að sambærileg atvik eigi sér ekki stað aftur. Embætti landlæknis er skylt við rannsóknina að kanna hvort atvikið gefi tilefni til að beita úrræðum samkvæmt III. kafla laga um landlækni og lýðheilsu, sbr. 2. gr. frumvarpsins. Ákvæði frumvarpsins og lög um landlækni og lýðheilsu gera ráð fyrir því að leggja þurfi mat á aðkomu tiltekins heilbrigðisstarfsmanns að tilteknu atviki þegar honum er tilkynnt um það í aðskildu eftirlitsmáli. Samkvæmt því verður það háð mati embættis landlæknis hvort beita þurfi viðurlagaúrræðum samkvæmt ákvæðum laganna. Slík rannsókn er óháð rannsókn lögreglu.

Í 5. gr. frumvarpsins er fjallað um rannsókn landlæknis á alvarlegum atvikum í heilbrigðisþjónustu. Er þar m.a. kveðið á um að landlæknir taki ákvörðun um hvort tilefni sé til rannsóknar á alvarlegu atviki. Eru í ákvæðinu talin upp þau atriði sem hafa skal til hliðsjónar við þá ákvörðun. Við meðferð frumvarpsins komu fram tillögur um viðbót við ákvæðið sem kvæði á um að embætti landlæknis skuli strax kanna hvort atvik gefi tilefni til eftirlitsúrræða. Í minnisblaði sem barst frá heilbrigðisráðuneytinu er tekið fram að það sé skylda embættisins að kanna strax hvort tilefni sé til þess að svipta heilbrigðisstarfsmann starfsleyfi sínu á grundvelli 5. mgr. 15. gr. laga um landlækni og lýðheilsu.

Vert er að benda á að embætti landlæknis er stjórnvald í skilningi 2. mgr. 1. gr. stjórnsýslulaga og er embættið því bundið bæði af skráðum og óskráðum réttarreglum stjórnsýsluréttarins í starfsemi sinni, svo sem málshraðareglum, sbr. 9. gr. laganna og ég tek undir það sem kemur fram í minnisblaði ráðuneytisins, að það sé ekki tilefni til þess að lögfesta eiginlega málsmeðferðarreglu í þessu tilliti. Ég tel þó mikilvægt að beina því til heilbrigðisráðherra og embættis landlæknis að unnið verði að því að málshraða í þeim málum sem frumvarpið hverfist um verði gætt eins og kostur er. Það er samfélagslega mikilvægt að skorið sé úr þeim málum sem um ræðir hér á bæði skjótan og faglegan máta.

Fram komu sjónarmið við meðferð málsins um hvort sjúklingar eða aðstandendur geti fengið upplýsingar úr rannsókn landlæknis og að með framburði þeirra fyrir dómi í sakamáli geti upplýsingarnar komið fram. Enn fremur komu fram sjónarmið fyrir nefndinni um mikilvægi þess að sjúklingar gætu átt sér sérstakan talsmann. Væri þá m.a. horft til þess að sjúklingar hefðu aðgang að óháðum aðila sem hefði þekkingu á meðferð mála. Ég tel brýnt, í ljósi framkominna athugasemda við frumvarpið, að kannað verði nánar hvort í framhaldi af þessu máli sé tilefni til að koma á slíkum talsmanni sjúklinga og þá hvaða skilgreinda hlutverk slíkur talsmaður kynni að hafa.

Þá er einnig vert að benda á að í frumvarpinu er gert ráð fyrir því að sjúklingur sem verður fyrir alvarlegu atviki eigi rétt á aðgangi að málsgögnum að undanskildum gögnum sem geyma framburð heilbrigðisstarfsfólks eða annarra í viðtölum við embættið, sbr. 4. mgr. 5. gr. frumvarpsins. Í slíku fyrirkomulagi felst öryggi fyrir starfsfólk til að geta tjáð sig um einstök atvik og um leið að þau verði sem best upplýst. Tekið er fram í niðurlagi ákvæðisins að sjúklingur eða nánasti aðstandandi sé bundinn þagnarskyldu um upplýsingar og málsgögn skv. 45. gr. stjórnsýslulaga.

Fram hafa komið sjónarmið um að skipa sérstaka rannsóknarnefnd sem hefði það hlutverk að rannsaka tildrög alvarlegra atvika í heilbrigðisþjónustu og leiða í ljós orsakir atviksins en ekki að skipta sök eða ábyrgð, með það fyrir sjónum að draga úr líkum á endurteknum atvikum og efla enn frekar öryggismenningu í heilbrigðisþjónustu. Komu m.a. fram sjónarmið þess efnis að með því yrði betur tryggt að mál fengju óháða og vandaða málsmeðferð. Ég tek undir með hæstv. heilbrigðisráðherra að það er ekki tímabært eins og staðan er núna. Klárum þetta mál og svo gæti það komið í framhaldinu, en brýnt er að skoða hvort það sé heppilegt.

Þá komu fram sjónarmið við meðferð málsins um að hnykkja þyrfti betur á málsmeðferðartíma og leiðbeiningarskyldu embættisins og komu fram tillögur að breytingum á frumvarpinu í þá veru að aðilum máls verði tilkynnt formlega í hvaða farvegi málið sé statt innan embættisins ásamt því að embættinu verði gert það skylt að ákveðnum tíma liðnum frá kvörtun embættisins. Þau sjónarmið sem liggja að baki þeim tillögum eru þau að þau sem leita til embættisins séu betur upplýst um málsmeðferðina og það kunni að auka öryggi og vissu þeirra um að mál séu í viðeigandi ferli. Líkt og komið hefur fram er embætti landlæknis stjórnvald og er m.a. bundið af skráðum og óskráðum réttarreglum stjórnsýsluréttarins, svo sem málshraðareglum og leiðbeiningarskyldu og ber að fylgja þeim í hvívetna.

Sú sem hér stendur var framsögumaður velferðarnefndar í þessu máli á 153. löggjafarþingi og ég tel brýnt að því verði veittur vandaður og skjótur framgangur í nefndinni og höfð verði hliðsjón af mikilvægi málsins fyrir öryggismenningu heilbrigðisstarfsmanna. Ég legg það í hendur velferðarnefndar að verða við fyrrgreindri ósk minni og klára málið án tafar.

###

Virðulegi forseti. Kynfræðsla og hinsegin fræðsla í grunnskólum hefur verið mikið í kastljósi samfélagsumræðunnar undanfarið. Í miðju þessarar umræðu eru foreldrar sem spyrja spurninga, kalla eftir upplýsingum um fræðsluna og setja jafnvel fyrirvara við námsefnið eða uppsetningu hennar, foreldrar sem vilja vita hvað börnin þeirra eru að læra til að geta tekið samtalið líka heima við. Varðandi nær allt annað námsefni væri því fagnað að foreldrar sýndu slíkan áhuga en hvað þessa fræðslu varðar virðist ekki alveg það sama gilda. Það er undarlegt að því sé haldið fram að foreldrar séu að beita fordómafullri orðræðu, dreifa falsupplýsingum og valda usla í samfélaginu vegna þess að þeir vilja fá frekari upplýsingar um fræðsluna. Foreldrar gera sitt besta í að gæta hagsmuna barna sinna af heilindum og spyrja því gagnrýninna spurninga sem krefjast skýrra svara. Hysterían myndast nefnilega vegna upplýsingaskorts til foreldra. Við þurfum að upplýsa foreldra betur um námsefnið til að koma í veg fyrir svona stöðu í framtíðinni. Með þeim hætti má einmitt koma í veg fyrir upplýsingaóreiðu og að umræða sé leidd áfram af upphrópunum, umræða sem verður að taka af yfirvegun.

Heyr, heyr.Virðulegi forseti. Ég styð heils hugar réttindabaráttu hinsegin og kynsegin fólks og mikilvægi þess að við fáum öll fræðslu um fjölbreytileika samfélagsins. Við þurfum líka að fræða um áskoranir einstaklinga með einhverfu og ADHD. Höldum áfram að fræða í átt að meiri samstöðu og umburðarlyndi í samskiptum milli fólks. Með þessu vil ég hvetja til aukins samtals milli heimilis og skóla því að við erum öll í þessu saman, þ.e. að koma börnunum okkar almennilega til manns svo sómi sé að fyrir samfélagið allt.

###
