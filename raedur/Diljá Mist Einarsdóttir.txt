
Virðulegi forseti. Ég þakka hv. þingmanni kærlega fyrir síðara andsvar. Mér finnst leiðinlegt að hæstv. umhverfisráðherra sé kominn í svona mikið aukahlutverk hérna í dag. Ég veit að hann þolir það ekki. En hv. þingmaður vonar að ég hafi lesið bókun 35. Ég segi bara á móti: Ég vona að hv. þingmaður viti að bókun 35 hefur þegar verið lögfest í íslensk lög og er hluti af íslenskri löggjöf, af því hann margtyggur hérna að við þurfum að standa í vegi fyrir lögfestingu bókunar 35. Ég átta mig bara ekki á því hvert hv. þingmaður er að fara, bókun 35 er hluti af íslenskum lögum. Hæstiréttur segir hreinlega — þessi dómur sem hv. þingmaður hefur nú sérstaklega prentað út fyrir mig og ég er reyndar með í tölvutöskunni hjá mér, þar segir hreinlega að löggjöf Íslands sé ófullnægjandi til að tryggja Íslendingum rétt samkvæmt EES-samningnum. Mér finnst óásættanlegt að Íslendingar eigi að þurfa að búa við það að sækja sér bætur af þeim sökum, eins og mér heyrist hv. þingmaður leggja til að eigi að vera niðurstaðan, að ef stjórnvöld brjóti á okkar rétti samkvæmt samningnum þá eigum við hreinlega bara að sækja bætur eins og viðkomandi einstaklingur sem var móðir í fæðingarorlofi virðist þurfa að gera. Mér finnst það óásættanleg staða. Við eigum að njóta fullra réttinda samkvæmt EES-samningnum, gera um það ríka kröfu, og ég vil að við þingmenn bregðumst við því með því að leita leiða til að lagfæra löggjöfina.

###

Virðulegi forseti. Ég heyri það að hv. þm. Eyjólfur Ármannsson, sem ég þakka kærlega fyrir andsvarið, ætlar ekki að taka það gott og gilt og við höfum áður rætt hérna um bókun 35 og munum eflaust gera aftur. Ég heyri það að okkur greinir á um útfærsluna en erum sammála um endanlega niðurstöðu, ef ég skildi hv. þingmann rétt, þ.e. að Íslendingar séu ekki snuðaðir um réttindi sem þeir eiga samkvæmt EES-samningnum. Þannig að þetta er í rauninni bara útfærslan sem okkur greinir á um. Og af því að hv. þingmaður spyr hvort ég muni styðja frumvarp sem ég hef ekki séð af því það er ekki fram komið þá lýsi ég því auðvitað ekki yfir að ég muni styðja frumvarp sem ég hef ekki séð. En ég er búin að margsegja það í þingsal og sagði það í umræðum um síðasta frumvarp sem hér var til umræðu og ég studdi,  að ég styð það að við finnum lausn á þessu máli. Það er nú enginn annar en æðsti dómstóll Íslands, Hæstiréttur Íslands, sem hefur fundið að þessari framkvæmd og þessu fyrirkomulagi og við verðum auðvitað að bregðast við því þegar æðsti dómstóll Íslands finnur að framkvæmdinni, bregðast við þeirri stöðu sem upp er komin og hefur verið margtuggin þar í dómaframkvæmd. Þannig að ég styð það að við hér í þinginu finnum sameiginlegan flöt og sameiginlega lausn á þessu vandamáli sem upp er komið og hefur nýlega birst mjög skýrlega í dómaframkvæmd Hæstaréttar, æðsta dómstóls Íslands.

###

Virðulegi forseti. Ég þakka hv. þm. Arndísi Önnu Kristínardóttur Gunnarsdóttur kærlega fyrir að hafa snúið aftur í pontu til að koma með þetta mikilvæga innlegg. Þótt ég freistist til þess, fyrst ég er komin hingað upp, að svara hv. þm. Eyjólfi Ármannssyni varðandi bókun 35, sem snýst einmitt um að tryggja að ekki sé gengið í berhögg við réttindi sem við eigum samkvæmt EES-samningnum — þetta bíður betri tíma auk þess sem við erum nýbúin að eiga orðastað um þetta hér í þingsal.

Eins og ég kom inn á áðan er úttektin augljóslega góð vísbending um það sem er í gangi í öðrum ráðuneytum. Ástæðan fyrir því að ég valdi bara eitt ráðuneyti var einfaldlega sú að ég hafði heyrt ávæning af því að dæmi væru um þetta á þessu sviði og það var eiginlega kostnaðarástæða. Ég ákvað að velja eitt ráðuneyti til að byrja með og sjá hvað kæmi út úr því. Niðurstöðurnar eru, eins og við höfum mörg komið inn á hér í dag, sláandi þannig að það er full ástæða, að ég tel, fyrir önnur ráðuneyti til að gera sambærilega könnun í sínum ranni. Ég vonast auðvitað til þess að viðkomandi ráðherra geri það. Hæstv. utanríkisráðherra er, eins og ég kom inn á, þegar búinn að skipa starfshóp sem er að gera heildstæða úttekt á því vandamáli sem gullhúðun eða blýhúðun er. En ég geri fastlega ráð fyrir því að fylgja þessu eftir hér í þinginu með einum eða öðrum hætti.

###

Virðulegi forseti. Ég þakka hæstv. umhverfis-, orku- og loftslagsráðherra fyrir að koma hingað og kynna skýrsluna sem við þingmenn Sjálfstæðisflokksins óskuðum eftir um innleiðingu EES-reglna í Landsrétt, gullhúðunar- eða blýhúðunarskýrsluna. Niðurstöður skýrslunnar eru auðvitað sláandi. Það er fullkomlega óásættanlegt að hér skulum við innleiða EES-reglur með meira íþyngjandi hætti en við þurfum, ganga lengra í yfir 40% tilvika. Í skýrslunni kemur fram að það séu engar vísbendingar um að þessum tilvikum fari fækkandi. Úttekt dr. Margrétar Einarsdóttur á þessu málefnasviði er góð vísbending um stöðuna í öðrum ráðuneytum. Ég held áfram að hvetja hæstv. ráðherra til að taka til í sínum ranni. Það er ekki ólíklegt að ég fylgi því eftir hér í þinginu enda sérstakur áhugamaður um blýhúðun.

Við þingmenn höfum sumir reynt að spyrna fótum við reglusetningargleði íslenskra stjórnvalda og gert ítrekaðar tilraunir til að koma skikki á framkvæmd innleiðingar EES-reglna. Framkvæmd sem lýst er í blýhúðunarkýrslunni fer í bága við lög um þingsköp Alþingis og reglur um þinglega meðferð EES-mála. Skýrslan greinir m.a. frá því að mikill misbrestur sé á því að tilgreint sé þegar meiri kröfur eru gerðar í frumvarpi en EES-gerð við innleiðingarlöggjöf og að rökstuðningur fylgi slíkri ákvörðun. Ég gef því lítið fyrir tal þeirra sem fagna reglusetningargleðinni og því að við höfum verið að leggja auknar byrðar á íslenskt atvinnulíf og almenning. Það er algjört lágmark að standi það til sé það tekið skýrt fram. Annað er hreinlega brot á lögum um þingsköp Alþingis og reglum um þinglega meðferð EES-mála. Þetta var í raun mitt fyrsta verk sem nýr formaður utanríkismálanefndar Alþingis, að senda hæstv. ráðherrum okkar bréf og brýna þá með þetta, en utanríkismálanefnd hefur yfirumsjón með umfjöllun nefnda Alþingis um EES-mál. Eftir að niðurstöður blýhúðunarskýrslunnar urðu opinberar sendi ég erindi til forsætisnefndar þingsins og hvatti til þess að brugðist yrði við tillögum dr. Margrétar í skýrslunni. Við þingmenn Sjálfstæðisflokksins fylgdum þessu svo eftir með tillögu til þingsályktunar um þinglega meðferð EES-mála til að undirstrika enn frekar vilja þingsins og afstöðu til blýhúðunar. Og af því að hv. þm. Arndís Anna Kristínardóttir Gunnarsdóttir minntist á ályktunina bendi ég henni á að orðalag ályktunarinnar að jafnaði er einmitt til þess fallið að mæta þeim tilvikum þegar kann að vera ástæða til að ganga lengra en lágmarkskröfur EES-skuldbindinga kveða á um, eins og farið er yfir í greinargerð með ályktuninni, og sérstaklega talin til tilvik þar sem einstaklingum eða lögaðilum er tryggður betri eða meiri réttur en annars. Það breytir þó engu um það að lög um þingsköp og þinglegar reglur um meðferð EES-mála gera kröfu um að athygli sé vakin á þessu, hvort heldur sem um er að ræða ívilnun eða þyngri kröfur.

En aftur að skýrslunni, virðulegi forseti. Samtök iðnaðarins hafa vakið athygli á óásættanlegum vinnubrögðum hérlendis við innleiðingu EES-reglna. Þetta verklag bætist ofan á umkvartanir þeirra félagsmanna um aukið og þyngra regluverk og eftirlit sem hefur neikvæð áhrif á fólk og fyrirtæki. Samkvæmt niðurstöðum könnunar Maskínu fyrir samtökin segja 77% stjórnenda regluverk og eftirlit hafa aukist mikið undanfarinn áratug. Það er sorgleg þróun að við skulum vera að kaffæra rekstraraðila í óhóflegum kröfum og eftirliti. Það bitnar einna helst á litlum og meðalstórum fyrirtækjum og leiðir til sóunar og minni framleiðni.

Aðeins um viðbrögð við blýhúðunarskýrslunni. Hæstv. ráðherra greindi strax frá því eftir útgáfu skýrslunnar að vinna yrði sett af stað við endurskoðun á innleiðingu á EES-gerðum, vinna við afhúðun. Hæstv. ráðherra fór yfir þetta hér áðan. Með því leggur hann áherslu á að færa löggjöf sem undir hann heyrir af EES-gerðum nær því sem gerist í ESB. Þannig yrði regluverkið hér ekki meira íþyngjandi en í ESB sem er einmitt markmiðið með því að taka þátt í einsleitum EES-markaði. Hæstv. ráðherra hefur sömuleiðis tekið undir tillögur skýrsluhöfunda um að stjórnarfrumvörp verði sett þannig upp að sérstakur kafli verði í greinargerðum stjórnarfrumvarpa um útfærslu á viðkomandi EES-innleiðingu. Með því væru þingmenn mun betur upplýstir um frávik frá EES-reglum við innleiðingu í íslensk lög. Vonandi hafa aðrir hæstv. ráðherrar sömuleiðis tekið vel í þessar tillögur. Hæstv. ráðherra má alla vega búast við eftirfylgni frá mér héðan úr þinginu, hvort hann sé ekki örugglega að reyna að vinda ofan af þessu hér. Niðurstöður skýrslunnar gefa fullt tilefni til sambærilegrar rannsóknarvinnu og viðbragða í öðrum ráðuneytum en umhverfisráðuneytinu, eins og áður sagði. Hæstv. utanríkisráðherra skipaði starfshóp um aðgerðir gegn blýhúðun sem lætur vonandi til sín taka.

Við þingmenn ættum að veita stjórnvöldum ríkt aðhald, ekki bara varðandi framhaldið og betri vinnubrögð heldur líka varðandi afhúðun, að regluverk sem þegar hefur verið þyngt verði fært til samræmis við evrópska löggjöf. Það er mikilvægt að ekki sé gengið lengra við innleiðingu EES-gerða en þörf er á. Innlend fyrirtæki og neytendur eiga að sitja við sama borð og aðrir á innri markaði ESB. Auk þess koma íþyngjandi og óskilvirkar reglur sem eru sagðar stafa frá EES-samningnum óorði á samninginn. Eins og hv. þm. Guðbrandur Einarsson kom inn á áðan; heimatilbúinn vandi sem bætist þá við endalausa hugmyndaauðgi ESB um regluvæðingu um allt milli himins og jarðar. Það er löngu kominn tími á samstillt átak um að bæta samkeppnishæfi Íslands. Þessi skýrsla er mikilvægt innlegg inn í þá umræðu.

###

Virðulegi forseti. Ég þakka hæstv. dómsmálaráðherra fyrir svarið. Ég veit ekki af hverju ég er svona hissa að heyra af frekjuganginum í ESB-ríkjunum. Það eru gríðarlega mikilvægar upplýsingar fyrir stjórnvöld að hafa hverjir koma hingað til lands og auðvitað ætti enginn að komast upp með það að fara ekki að lögum varðandi þá upplýsingagjöf, ekki frekar en öðrum lögum. Hæstv. ráðherra svarar því sem sagt að tækin séu til staðar, viðurlögin sömuleiðis, þeim sé bara ekki beitt. Ég hef ákveðinn skilning á því af því að þetta eru væntanlega nánar samstarfs- og vinaþjóðir okkar sem hafa gripið til þess ráðs að gera ákveðna samninga um þetta fyrirkomulag. Okkur varðar hins vegar ekkert um það hvaða ESB-reglur gilda í viðkomandi löndum. Ef til vill kemur þessi ráðgjöf of lítið og of seint, svona í slæmri þýðingu, en ég hvet hæstv. ráðherra til þess að gera skýlausa kröfu til félaga sem starfa frá ESB-ríkjum að fara hreinlega að íslenskum lögum. Ég sæi það fyrir mér að Play myndi bera það fyrir sig í Þýskalandi að þeir gætu ekki afhent einhverjar upplýsingar út af íslenskum lögum og þýsk stjórnvöld tækju þau svör góð og gild. Þetta er auðvitað ekkert annað en yfirgangur.

###

Virðulegi forseti. Hv. þm. Þorgerður Katrín Gunnarsdóttir fékk hér áðan svar við fyrirspurn sinni um ábyrgð á því þegar flugfélög afhenda ekki farþegalista. Ég vildi gjarnan kafa dýpra ofan í þetta mikilvæga viðfangsefni sem vanvirðing erlendra flugfélaga er við íslensk lög og fannst mér svar hæstv. ráðherra gefa enn meira tilefni til þess. Flugfélögunum er auðvitað skylt samkvæmt lögum að afhenda íslenskum stjórnvöldum upplýsingar um farþega sem þau flytja til landsins. Ef ég skildi hæstv. ráðherra rétt væru umrædd flugfélög þá flugfélög frá ESB-ríkjum sem neituðu að afhenda umræddar upplýsingar með vísun til eigin persónuverndarlöggjafar og svaraði hæstv. ráðherra því til um fyrirætlanir stjórnvalda að þær væru að bregðast við þessum reglum í viðkomandi ríkjum með því að gera um það sérstakt samkomulag.

Ég vildi gjarnan heyra meira frá hæstv. ráðherra um þetta. Ég verð að taka undir með hv. þm. Þorgerði Katrínu Gunnarsdóttur að það eru auðvitað íslensk lög sem um þetta gilda sem öllum sem hingað koma ber að fara eftir. Það er auðvitað bara lítill hluti ríkja heimsins sem er í Evrópusambandinu, skiljanlega. En ég velti því fyrir mér hvort Evrópusambandsríkin gangi virkilega svona fram gagnvart öðrum ríkjum. Hæstv. ráðherra vísaði til þess hér áðan að Evrópusambandið hefði gert einhvers konar samkomulag við önnur ríki varðandi meðferð þessara upplýsinga. Ég velti því fyrir mér hvort Evrópusambandið og ríkin þar, sem geta auðvitað verið óforskömmuð og með yfirgang við önnur ríki, gangi virkilega svona fram gagnvart öðrum ríkjum, hvort þessi meðferð sem við erum að fá hérna sé séríslensk meðferð, hvort þau neiti að fara að landslögum af því að ríki séu ekki með sömu löggjöf eða hafi ekki innleitt ESB-reglur. Það væri gott að fá frekari upplýsingar frá hæstv. ráðherra um þetta.

###

Virðulegi forseti. Ég þakka hæstv. dómsmálaráðherra fyrir svarið. Það er gott að hlusta á hana tala um þennan málaflokk og við getum verið fullviss um að hún tekur honum mjög alvarlega. Ég tek undir orð hæstv. ráðherra um mikilvægi forvarnastarfs og virks samstarfs í afbrotavörnum, m.a. til þess að grípa jaðarsetta hópa en líka til að grípa ungmenni og börn. Og verkefnin sem  lögreglan hefur beint að ungu fólki hafa verið algerlega til fyrirmyndar.

Dómsmálaráðherra vísar hér sömuleiðis í hertar og nýsamþykktar reglur  á Alþingi um skotvopn. Hæstv. ráðherra gafst ekki tími til að fara lengra inn í svar sitt og bíð ég spennt eftir seinni hlutanum. En ég ætla samt að nýta lokasekúndurnar mínar til þess að hvetja hæstv. ráðherra til að skoða sérstaklega harðari refsingar. Ég hef fylgst með dómaframkvæmd hérlendis og umfjöllun um hana. Mér hefur þótt  refsingar hafa verið skammarlega lágar í þessum málaflokki og þar sem þróunin hérlendis er  iðulega aðeins á eftir þróuninni í nágrannalöndunum þá held ég að það sé full ástæða til að við fylgjumst vel með stöðunni í nágrannalöndum okkar, fylgjumst vel með þeim skrefum sem þau hafa verið að taka til þess að grípa inn í ástandið sem er auðvitað orðið mun verra   en  hér, eins og hv. þm. Bryndís Haraldsdóttir fór yfir áðan, þannig að ég bara bíð spennt eftir seinni hlutanum.

###

Virðulegi forseti. Það er viðeigandi að við fáum að ræða betur skipulagða brotastarfsemi, vopnanotkun og refsiheimildir hér beint á eftir umræðunni um aukið landamæraeftirlit. Við höfum fylgst með alveg hryllilegri þróun í nágrannalöndum okkar, ekki síst í Svíþjóð. Þar hefur ofbeldisalda gengið yfir sem hefur verið rakin til glæpagengja sem hafa hreiðrað um sig í landinu. Tugir hafa látið lífið í tengslum við ofbeldisátök, m.a. í skotbardögum. Morðtilraunir og sprengjuárásir eru daglegt brauð og yfirvöld virðast nánast ráðþrota. Sífellt fleiri saklausir borgarar sem engin tengsl hafa við gengin verða fyrir barðinu á ofbeldinu. Lögreglan í Svíþjóð hefur þurft að auka viðbúnað sinn og hefur jafnvel verið rætt um aðstoð hersins vegna ástandsins. Í Svíþjóð eins og annars staðar herja glæpagengin sérstaklega á börn og ungmenni, eins skelfilega og það hljómar. Það er því full ástæða til að spyrja hæstv. ráðherra út í það hvort íslensk stjórnvöld hafi leitt hugann að forvörnum í þessum efnum hér á landi. Þá hefur hæstv. ráðherra lýst yfir áhyggjum af aukinni vopnavæðingu og væri því gott að heyra af fyrirætlunum hæstv. ráðherra til að sporna við ólöglegri vopnanotkun.

Að lokum beini ég sjónum að refsingum fyrir glæpi sem tengjast skipulagðri brotastarfsemi. Dönsk og sænsk stjórnvöld hafa beitt sér fyrir því að herða refsingar fyrir gengjaglæpi. Í því skyni hafa þau ráðist í margvíslegar aðgerðir, m.a. hertar refsingar og fyrirbyggjandi aðgerðir. Því spyr ég hæstv. ráðherra að því hvort hún hyggist beita sér fyrir aðgerðum í þessa veru, m.a. með fleiri og/eða þyngri refsiheimildum í tengslum við skipulagða brotastarfsemi.

###

Virðulegi forseti. Ég þakka hæstv. dómsmálaráðherra fyrir svarið. Ef ég hef skilið hæstv. ráðherra rétt þá vísar hún í  að  aðstæðurnar séu þannig að mati lögregluyfirvalda að ekki séu uppfyllt skilyrði laga til þess að grípa til hertra ráðstafana. Mér finnst þetta svar ekki vera í fullu samræmi við þau skilaboð sem hæstv. ráðherra hefur gefið og  verið þá endurómað frá lögregluyfirvöldum, m.a. í tengslum við umræðu um  mikla þörf á auknum heimildum lögreglu. Mér finnst því ekki alveg fara saman hljóð og mynd í þessum svörum hæstv. ráðherra. Og af því að við erum að ræða hér um öryggi ríkisins  og borganna, sem er auðvitað frumskylda íslenskra stjórnvalda að vernda, þá vil ég hvetja hæstv. ráðherra, af því að ég veit að hún er iðulega með allt sitt á hreinu og tekur þennan málaflokk mjög alvarlega og við treystum henni vel í því embætti sem hún sinnir, til að skoða þetta nánar og hafa augun á boltanum, ekki síst  í samvinnu við okkar nánustu samstarfsþjóðir sem hafa þurft að grípa til hertra ráðstafana, þannig að við verðum þá ekki of sein til hér.



###

Virðulegi forseti. Hæstv. dómsmálaráðherra hefur margoft tekið undir viðvaranir lögregluyfirvalda hér um stóraukna ógn vegna skipulagðrar brotastarfsemi sem fer þvert á landamæri. Þau hafa gengið svo langt að segja umfangið og stöðuna vera grafalvarlega. Við hæstv. ráðherra höfum reyndar áður rætt þessi mál hér á Alþingi og keppst við að viðra áhyggjur okkar. Stóraukin umsvif alþjóðlegra glæpahópa eru greinileg hér á landi, m.a. á sviði fíkniefnasölu og mansals. Nýleg mál hér á landi eru skýrt merki um þetta. Skipulögð brotastarfsemi mun bara halda áfram að aukast, verði ekkert að gert. Slíkt ástand er ógn við öryggi íslensks samfélags, ekki síst fólks í viðkvæmri stöðu. Veikleikar á landamærum eru helsta áhyggjuefnið og við ættum að leita allra leiða til að stoppa í götin.

En við erum ekki ein um það að glíma við þennan vanda enda fer hann þvert á landamæri. Því hafa nágranna- og vinaþjóðir gripið til ýmissa aðgerða í tilraun til að sporna við ógnum sem steðja að þeirra samfélögum. Ég má því til með að spyrja hæstv. ráðherra að því hvort hún hyggist grípa til einhverra slíkra ráðstafana hér, en það væri í takt við þung orð hennar og viðvaranir lögreglunnar. Slíkar ráðstafanir eru m.a. tímabundin vegabréfaskylda. Þá væri fróðlegt að heyra frá hæstv. ráðherra hvort hún hafi þegar gripið til aðgerða og þá hverra til að auka eftirlit á landamærum Íslands.

###

MorgunblaðsinsVirðulegi forseti. Ég fagna framtaki málshefjanda, hv. þm. Ingu Sæland, um þetta gríðarlega mikilvæga mál. Nálgunin er til fyrirmyndar enda ættu forvarnir annars vegar og heilbrigðisþjónustu hins vegar að vera í algjörum forgrunni í þessum málaflokki. Við erum sem betur fer langsamlega flest sammála um að fíkniefnavandinn sé heilbrigðisvandamál, sjúkdómur, og að viðbrögðin og umgjörðin ættu að vera eftir því. Þrátt fyrir fjölmörg jákvæð skref hæstv. heilbrigðisráðherra, sem virðist hafa góðan skilning á viðfangsefninu, er staðan hreint ekki góð. Fíknisjúkdómar eru lífshættulegir og allt of margir fá ekki lífsnauðsynlega þjónustu í heilbrigðiskerfinu. Það er með þessa sérstöðu fólks sem glímir við vímuefnavanda, eins og hv. þm. Bjarkey Olsen Gunnarsdóttir kom stuttlega inn á áðan, að það er bara þessi ákveðni gluggi sem getur opnast fyrir þetta fólk til að sækja sér þjónustu og þá verður hreinlega að vera til staðar og opið fyrir heilbrigðisþjónustu fyrir þennan hóp. Ég hef nefnt þetta áður og geri það aftur að það þarf ekki annað en að fletta minningarsíðum til að sjá hversu grafalvarleg staðan er. Fíknisjúkdómar herja á ungt fólk og þessar síður bera þess merki. En af hverju eru ekki meiri viðbrögð við þessari grafalvarlegu stöðu, eins og hv. þm. Sigmar Guðmundsson kom hérna inn á áðan? Af hverju er ekki þjóðarátak, landssöfnun og allt þar á milli? Ég vil meina að það sé vegna fordóma sem enn grassera í samfélaginu, neikvæðra viðhorfa.

Heyr, heyr.Virðulegi forseti. Þessi staða sem við ræðum hér, áhyggjurnar sem hv. málshefjandi hefur af stöðunni, er í algjörri mótsögn við þá mikilvægu viðhorfsbreytingu sem hefur orðið í samfélaginu í þá átt að fíknisjúkdómar eigi að vera meðhöndlaðir sem slíkir innan heilbrigðiskerfisins. Ég kalla því eftir því að hæstv. ráðherra haldi áfram á þeirri vegferð sem hann hefur verið á og boðað en gefi hraustlega í og forgangsraði fólki sem glímir við vímuefnavanda. Það er hreinlega lífsnauðsynlegt.

###

Virðulegi forseti Ég þakka hæstv. utanríkisráðherra fyrir góða framsögu í þessari mikilvægu umræðu. Þessari umræðuhefð var auðvitað komið á af ráðherra Sjálfstæðisflokksins. Ég þreytist ekki á því að rifja upp gjörbreyttar áherslur sem komu til með Sjálfstæðisflokknum varðandi hagsmunagæsluna og umgjörð EES-samningsins. Það verður sérstakt ánægjuefni að fagna 30 ára afmæli samningsins og full ástæða til að gera mikið úr þeim tímamótum.

Ég tek undir með hæstv. ráðherra varðandi þetta mikilvægasta skref Íslands á síðari tímum til samstarfs við aðrar þjóðir. Ávinningur þessa samstarfs er ótvíræður þótt honum fylgi auðvitað áskoranir eins og öllum góðum hjónaböndum. Áskoranirnar koma ekki síst til á miklum umbrotatímum, en þá hefur EES-samningurinn margsannað gildi sitt.

Hæstv. ráðherra undirstrikaði mikilvægi öflugrar hagsmunagæslu í samstarfinu. Þótt skoðun okkar sé almennt sú að hagsmunir Íslands fari saman með samstarfsþjóðunum í EES koma auðvitað reglulega upp aðstæður þar sem sérstaða Íslands gerir það að verkum að svo er ekki, eins og hv. þm. Bjarni Jónsson kom inn á í ræðu sinni hérna áðan. Það verður ekki nógu oft sagt að ef við gætum ekki hagsmuna okkar þá gerir það enginn. Undir forystu Sjálfstæðisflokksins hefur hagsmunagæslan í Brussel verið stórefld og það er virkilega jákvætt að atvinnulífið sýni þessu aukinn áhuga.

Einn af jákvæðum öngum EES-samstarfsins eru samstarfsáætlanirnar. Þátttaka Íslands hefur verið góð, sem endurspeglast m.a. í því að styrkveitingar til okkar eru meiri en framlög Íslands vegna þátttökunnar í þeim. Á þessum vettvangi hafa myndast ómetanleg tengsl og þekking og maður hefur heyrt ófáar góðar sögurnar af þessu samstarfi. Ég hvet hæstv. ráðherra sérstaklega til dáða varðandi nýjar áætlanir þar sem það tekur alltaf smá tíma til að koma slíkum verkefnum af stað, inn í stofnanaminnið.

Það er ekki ofsögum sagt hjá hæstv. ráðherra að ólögmæt innrás Rússlands í Úkraínu liti mjög EES samstarfið. Mjög hefur reynt á innviði og ákvarðanatöku ESB í þessu samhengi og margt staðist áskorunina. Um leið hafa aðrar brotalamir komið í ljós og því miður sjáum við sömuleiðis aukin dæmi um núning og um að samstaðan hafi veikst, en við upphaf árásarinnar kom samstaða Evrópu og annarra lýðræðisríkja skemmtilega á óvart, ef svo má komast að orði í þessu samhengi.

Veiklyndi ESB kom ekki síst í ljós varðandi orkumál og öryggis- og varnarmál, en þessi svið eru auðvitað nátengd. Sem betur fer vöknuðu forystumenn ESB upp við vondan draum og hafa gert stórátak á þessum sviðum samhliða breyttu hugarfari. Viðbrögðin hafa samt verið allt of sein og vinum okkar í Úkraínu mikil vonbrigði.

Í kafla skýrslunnar um rekstur EES samningsins er m.a. farið yfir innleiðingu EES-gerða og eftirfylgni ESA. Þar er farið yfir sveiflur milli tímabila þegar kemur að innleiðingarhallanum, en annað sem vakti athygli mína er orðsending framkvæmdastjórnar ESB um aukna eftirfylgni með framkvæmd reglna innri markaðarins sem þegar væru til staðar. Ég tek heils hugar undir þennan hugsunarhátt, enda vitum við að við Íslendingar erum að alla jafnan fyrirmyndar EES-borgarar, sérstaklega þegar kemur að því að framkvæma reglurnar sem við innleiðum. Við berum okkur helst saman við Norðurlöndin eins og í öðru, og þar er mikil samviskusemi varðandi framkvæmd innri markaðarins. Sömu sögu er ekki að segja um öll svæði innan EES þótt athyglin sé kannski ekki endilega þar. Það er því jákvætt að ESB hyggist beina spjótum sínum að þeim kimum.

Virðulegi forseti. Þó nokkuð margir hv. þingmenn hafa nefnt hnökra á EES samstarfinu sem varða svokallaða bókun 35. Hæstv. ráðherra kom nýlega með fína skýrslu inn í þingið til þess að hjálpa umræðunni hér og hún hefur þegar komið til umfjöllunar utanríkismálanefndar. Ég tek undir orð hv. þm. Þorgerðar Katrínar Gunnarsdóttur  um að umfjöllunin hafi verið góð, en eins og farið hefur verið hér yfir hefur æðsti dómstóll landsins kveðið mjög skýrt á um að brotalöm sé á lagaumgjörðinni sem snýr að EES-samningnum. Þótt ég sé því ekki endilega sammála, andspænis lögunum og skýrum vilja þingsins sem birtist í lögskýringargögnum, er í kjölfarið ljóst að við þingmenn þurfum að leggjast yfir þetta verkefni og finna flöt á því. Við förum jú með löggjafarvaldið og hér er mikill meirihlutastuðningur við EES samstarfið og vilji til þess að það gangi vel fyrir sig, Íslendingum til heilla og hagsbóta. Þannig höfum við nefnilega kosið að nýta fullveldi okkar með samstarfi við aðrar þjóðir. Þetta segi ég, þingmaðurinn sem dreymir svo sannarlega ekki um aðild að Evrópusambandinu, síður en svo.

Við vitum að það hafa verið vandkvæði með framkvæmd uppbyggingarsjóðsins. Ég ætla ekki að rekja það nánar hér, en það er jákvætt að íslensk fyrirtæki og félög hafa séð tækifæri í að taka þátt í verkefnum á vegum sjóðsins. Sjálfstæðisflokkurinn hefur einmitt lagt áherslu á kynningu á sjóðnum og tækifærum honum tengdum í sinni ráðherratíð undanfarin ár.

Ég verð þó að segja að niðurstaða viðræðna um aukinn markaðsaðgang fyrir fisk og aðrar sjávarafurðir eru ákveðin vonbrigði. Þótt ákveðin jákvæð skref hafi verið stigin í viðræðunum er það ekkert annað en hneyksli að þjóðir sem standa utan EES samningsins hafi greiðari aðgang að mörkuðum ESB með sínar sjávarafurðir en við sem erum hluti af innri markaðnum. Hneyksli. Þetta viðhorf hef ég margsinnis tekið upp við vini okkar í ESB og hvet hæstv. ráðherra til að halda áfram að þrýsta á um þetta, en sá áfangi náðist þó að ráðist verður í heildstæða endurskoðun á þessum málum milli Íslands og ESB.

Ég hef áður minnst á hagsmunagæslu okkar í EES samstarfinu. Þar skiptir forgangslisti stjórnvalda, tónninn sem er sleginn, miklu máli. Mig langar sérstaklega að nefna eitt forgangsmál, fráveitumálin, sem eru á þessum lista. Fyrirhugaðar hertar reglur ESB munu hafa mikil áhrif á sveitarfélög og þeim mun fylgja ævintýralegur kostnaður fyrir Íslendinga. Það er jákvætt hversu vel íslensk stjórnvöld hafa fylgst með áformum ESB og ég vil nýta tækifærið til að hvetja hæstv. ráðherra til dáða og til að gefa hvergi eftir. Ef fer sem horfir munum við ekki getað samþykkt upptöku þessara ESB-reglna án efnislegra aðlagana.

Virðulegi forseti. Ég get ekki lokið umfjöllun minni um EES-samninginn án þess að minnast á gullhúðun, eða blýhúðun, eins og hæstv. ráðherra vill frekar að við köllum hana og get ég verið honum sammála. Skýrsla hæstv. umhverfisráðherra um blýhúðun, sem kom fram vegna beiðni minnar og fleiri sjálfstæðismanna, er sláandi. Það er ljóst að við þurfum að vera vakandi fyrir þessari íslensku tilhneigingu til að þyngja regluverk frá ESB. Um það hef ég lagt fram sérstaka þingsályktunartillögu til að skerpa á þessu í störfum þingsins. En við þurfum líka að hefjast handa við að afhúða. Ég hef þegar lagt fram eitt smávægilegt en risastórt frumvarp ásamt hópi sjálfstæðismanna, til afhúðunar á ársreikningalögum og vonast til að það fái framgang í þinginu.

Virðulegi forseti. Það er mikilvægt að við ræðum EES-samninginn sem oftast og hvaða þýðingu hann hefur haft fyrir íslenskt samfélag og að við miðlum upplýsingum um hann til almennings. Umræðan í dag hefur verið góð og gagnleg og það er gott að heyra heilt yfir jákvæð viðhorf hv. þingmanna í garð samningsins. Ég tek undir með þeim og segi það og skrifa að við sjálfstæðismenn stöndum eftir sem áður vörð um EES-samninginn, mikilvægasta viðskiptasamning okkar Íslendinga. Það höfum við margsýnt með okkar verkum og munum halda áfram á sömu braut.

###

Virðulegi forseti. Ég hef verið á ferð og flugi og þakka saknaðarkveðjur sem mér hafa borist frá kollegum mínum hér. Og þið sem heyrðuð ekki í mér, ég veit að þið báruð harm ykkar í hljóði. En ég hef verið í samfloti við kollega mína aðallega frá Evrópu. Við fórum m.a. í áhrifamikla ferð til Kænugarðs í Úkraínu þar sem við sýndum samstöðu með baráttu Úkraínumanna gegn ofríki og ofbeldi Rússa. Og þar sem ég hef ekki haft tækifæri í millitíðinni til að deila þessu með ykkur hér þótt ég hafi gert það á öðrum vettvangi  langar mig til að ítreka hversu alvarleg staðan er í Úkraínu. Þar berst þessi vinaþjóð okkar fyrir okkar gildum, okkar heimsmynd, okkar framtíð. Hjálpin og stuðningurinn frá vinum hefur borist seint og illa. Það er því jákvætt að hæstv. utanríkisráðherra hefur greint frá áformum um aukinn og fastmótaðan stuðning við Úkraínu í þessari sameiginlegu baráttu okkar. Ég hef satt best að segja áhyggjur af sinnuleysi og værukærð okkar varðandi stöðuna í álfunni okkar. Ég hef sömuleiðis sótt fundi með evrópskum vinum okkar um EES-samstarfið og um utanríkis- og öryggismál og alls staðar er þetta meginþunginn, meginumræðan: Þung staða í Úkraínu, framferði Rússa, samheldni og samstarf illra afla í heiminum og barátta þeirra fyrir gjörbreyttri heimsmynd öxulvelda hins illa. Það er ekki heimsmynd sem okkur mun hugnast. Þessi umræða og þessar áhyggjur sem vinir okkar alls staðar í Evrópu og reyndar víðar í lýðræðisríkjum halda svo mjög á lofti endurspeglast einhvern veginn ekki alveg hér. Maður finnur það gjarnan í alþjóðasamstarfi hvað áherslur okkar og þras frá degi til dags er frábrugðið því sem á sér stað annars staðar hjá nágranna- og vinaþjóðum, og þar horfi ég ekki síst til fjölmiðla, en það getur nú hver maður staðreynt með netvafri. En hvað um það. Það er gott að vera komin aftur.

###

Virðulegi forseti. Ég þakka hv. þingmanni síðara andsvar. Varðandi fyrri hlutann, örstutt, þá tel ég hreinlega að sú staða hafi ekki komið upp, e.t.v. kemur að því einhvern tímann að við prufukeyrum þessa heimild en það verður þá ekki til þess að Íslendingar sitji ekki við sama borð og félagar þeirra í Evrópusambandinu. Það verður sannarlega ekki til þess.

Varðandi það hvernig ég sé fyrir mér afgreiðslu málsins eða verklag þá verð ég að játa það hreinlega að ég hef bara ekki nýrri eða betri upplýsingar en hv. þingmaður hefur eða nýrri en þær sem hæstv. ráðherra hefur greint frá hér í ræðustóli í dag varðandi það hvernig hann hyggst leggja þetta mál fram. Þannig að ég verð bara að játa mig mát varðandi seinni hlutann, ég bara veit það ekki.

###

Virðulegi forseti. Ég þakka hv. þm. Bergþóri Ólasyni kærlega fyrir andsvarið. Ég ætla ekki að láta flækja mig í þennan orðhengilshátt hv. þingmanns. Ég var bara hreinlega að fara yfir vilja þingmanna til að leysa þessa hnökra, þessi vandkvæði sem eru komin upp í framkvæmd EES-samningsins og hafa verið margrakin og hv. þingmanni er vel kunnugt um. Hvort ég telji að það sé eða hafi komið upp ástæða til að beita þessari heimild sem okkur er frjálst að beita hvenær sem er, þá tel ég svo ekki vera. En þá ætla ég leyfa mér að segja á sama tíma — og óttast auðvitað mjög að orð mín séu klippt úr samhengi eftir heimsókn í Silfrið í gærkvöldi, maður veit aldrei hvenær er klippt á mann — að okkur er það frjálst, alveg sama hvaða vandamál kemur upp eða hvað dagur kemur upp eða nýjar upplýsingar eins og ég nefndi áður, okkur er frjálst á hverjum einasta degi sem við vöknum og förum að sofa að yfirgefa þetta samstarf. Ef koma upp einhverjar þær aðstæður, þó að við nýtum okkur ekki einhverjar sérstakar heimildir til þess að vísa málum til baka eða stöðva þau eða senda þau heim til föðurhúsanna, þá er okkur alltaf frjálst sem sjálfstæðri fullvalda þjóð að ganga úr þessu samstarf. Við erum ekki skuldbundin því með blóðeiði ævilangt. Þannig að ég hef ekki eins miklar áhyggjur af þessu og hv. þingmaður.

###

Virðulegi forseti. Ég þakka hv. þingmanni fyrir síðara andsvar. Ég get bara talað fyrir mig, ég hef ekki umboð til að tala fyrir neinn annan hér í þessum ræðustól. Ég tel að það sé mikill meiri hluti fyrir því að styðja við EES-samstarfið og finna flöt á vandkvæðum sem þar koma upp hér í þinginu og hef fulla trú á að það leysist með einum eða öðrum hætti.

###

Virðulegi forseti. Ég þakka hv. þm. Þorgerði Katrínu Gunnarsdóttur fyrir andsvarið og fyrir yfirlýstan stuðning. En fyrst vil ég segja að það var auðvitað tiltölulega breið samstaða um málið í utanríkismálanefnd og ég hef því fulla trú á því að við finnum flöt á þessu máli, að við leysum hér í þinginu þessa hnökra á framkvæmdinni sem við erum svolítið strand með. Mér finnst ekki útilokað að það verði gerðar einhverjar breytingar á málinu eða a.m.k. vil ég ekki lýsa því yfir hér að ég telji það útilokað. Mér fannst þegar komið tilefni til þess vegna gesta og umsagna sem okkur bárust á síðasta þingvetri og mér fannst nefndarmenn vera sammála um að það væri e.t.v. tilefni til einhverra breytinga þannig að ég er bara opin fyrir því. Ég tek undir með hæstv. ráðherra að það er mikilvægt að þingmenn finni á þessu flöt og komi að þessu máli til að leysa það.

###

Virðulegur forseti. Eftir því sem árin líða því sjálfsagðari verða réttindin sem fylgja EES-samningnum. Mikilvægasti viðskiptasamningur Íslands er orðinn 30 ára gamall eins og hæstv. utanríkisráðherra fór yfir í framsögu sinni. Meira en þriðjungur Íslendinga er fæddur eftir að samningurinn tók gildi. Enn fleiri muna ekki íslenskt samfélag öðruvísi en í EES. Við getum hreinlega ekki ímyndað okkur íslenskt samfélag án samningsins og ávinningurinn af EES-aðildinni er ótvíræður þótt það sé ekki einfalt að meta heildaráhrif samningsins. Það er samt óhætt að telja til aukningu í landsframleiðslu og ráðstöfunartekjum einstaklinga samhliða stórauknum útflutningi okkar á vöru og þjónustu til annarra ríkja á EES-svæðinu. Það er auðvitað góður mælikvarði, sömuleiðis fjölmörg tækifæri á sviði menntunar, vísinda, rannsókna og nýsköpunar sem hafa fylgt samningnum.

Við Evrópuvinir, Sjálfstæðismenn, þurfum reglulega að minna á það að við áttum stóran þátt í því að þjóðin steig þetta gæfuspor, að gerast aðildarríki að EES-samstarfinu. En samstarfið hefur auðvitað ekki verið hnökralaust. Það hefur ekki síst skýrst af því að við töpuðum um tíma þræðinum þegar kemur að hagsmunagæslu í samstarfinu. Það er nefnilega þannig að það gætir enginn okkar hagsmuna fyrir okkur. Það er því virkilega jákvætt að Sjálfstæðisflokkurinn hafi komið því til leiðar að við fórum aftur að gæta almennilega hagsmuna okkar í EES. Í þessu samstarfi eins og öðru erum við Íslendingar okkar eigin gæfu smiðir.

En hvað er þetta EES-samstarf? Samstarfið felur það í sér að við tökum upp hluta löggjafar ESB svo að íslensk fyrirtæki og neytendur búi við sama rétt og aðrir á EES-svæðinu og mikill meiri hluti atvinnurekenda og neytenda vildi sannarlega ekki vera án þess að tilheyra þessu svæði. Við getum hins vegar þurft að koma okkar sjónarmiðum á framfæri og krefjast jafnvel aðlögunar og undanþága. Við höfum séð að árangur hefur náðst með virkri hagsmunagæslu fyrir Ísland í samstarfinu og við megum ekki slá slöku við.

Ég ætla að reyna að fylgja forskrift hæstv. utanríkisráðherra og ræða þetta mál á breiðum grunni; EES-samstarfið, samninginn, framkvæmdina og vandkvæðin við hana. Þess vegna vík ég aftur að þessum hnökrum. Þó nokkrir dómar hafa gengið hér á landi varðandi réttaráhrif samningsins og samspil landsréttar og EES-réttar. Fyrir um 20 árum varð síðan viðsnúningur í dómaframkvæmd hérlendis varðandi túlkun og beitingu EES-reglna. Breytt dómaframkvæmd hér leiddi svo til þess að eftirlitsstofnunin sem við komum á fót vegna EES-samningsins, ESA, hóf það ferli að fylgjast með því að framkvæmdin hér á EES-samningnum væri með réttum hætti. Það ferli endaði með rökstuddu áliti ESA um að dómaframkvæmd á Íslandi samræmdist ekki skuldbindingum okkar í EES-samningnum, skuldbindingum sem við höfum innleitt í íslensk lög.

Og hvað gerum við þá? Við sem erum sjálfstæð fullvalda þjóð sem ráðum sjálf okkar eigin örlögum, við sem erum okkar eigin gæfu smiðir. Ég er mikill stuðningsmaður EES-samstarfsins enda mikill Evrópusinni. Mér finnst samstarfið ekki gallalaust, þó að það nú væri í svona yfirgripsmiklu samstarfi við einhverjar mestu „besserwisser“-þjóðir í heimi. En mér finnst ekki spurning að kostirnir séu margfalt meiri en gallarnir, a.m.k. í dag, því að eins og við vitum er samstarfið lifandi og síbreytilegt og ég gæti þess vegna haft aðra skoðun á morgun, komi fram nýjar upplýsingar eða aðstæður sem breyta þessu mati mína.

Ég má til með að þakka hæstv. utanríkisráðherra fyrir frumkvæðið og fyrir uppleggið. Þá er ég að vísa til áherslu hans á að við þingmenn eigum hér gott og gagnlegt samtal og að vinnu við tillögu til að leysa málið sé ekki lokið. Það er ekkert alltaf skilaboðin sem hæstv. ráðherrar koma með hingað inn í þingsal, eiginlega þvert á móti. Það hefur verið fróðlegt og að mestu gagnlegt að hlusta á hv. þingmenn í þessari umræðu. Mér finnst í fljótu bragði að við skiptumst svolítið í hópa eftir því hvort við viljum finna lausn á þessu framkvæmdarmáli eða hvort við finnum samstarfinu allt til foráttu og erum ekki í leit að lausnum sem styðja við það. Það er þá bara ágætt að það komi fram.

Ég er í þeim hópi sem vill gjarnan finna lausn á því að EES-samningurinn virki eins og skyldi á Íslandi. Ég skil að samningnum fylgja réttindi og skyldur og ég held reyndar að það sé mjög útbreitt vandamál að fólk telji sig eiga alls konar réttindi en gefi lítinn gaum að skyldum sínum. Skyldurnar geta verið þungbærar og við eigum aldrei að ganga lengra en við þurfum í því að íþyngja fólki og fyrirtækjum. Við eigum að snarhætta allri blýhúðun.

Í einföldu máli er mín afstaða því þessi: Ég vil að íslenskir borgarar og atvinnulíf búi við sömu réttindi, lifi og starfi í sama umhverfi og vinir þeirra í ESB. Og þvílík réttindi sem það eru, laus við alla verstu málaflokka ESB-samstarfsins. Gott dæmi um þessa nálgun mína er mál sem nú reynir á fyrir Hæstarétti Íslands, um fæðingarorlofsrétt íslenskrar konu, sem fleiri hv. þingmenn hafa minnst hér á. Það væri reyndar óskandi að þar kæmi fram niðurstaða sem hyrfi aftur til fyrri dómaframkvæmdar á Íslandi sem var að fullu í samræmi við EES-samninginn án þess að nokkur missti hjartaslög yfir því.

Virðulegi forseti. EES-samningurinn hefur á gildistímanum sannað gildi sitt, ekki síst á umbrotatímum. Rétturinn til að vinna, til menntunar og til að búa hvar sem er innan EES, loftferðasamningar, fjármálakerfi innri markaðarins, reiki, símafrelsi í Evrópu. Allt eru þetta dæmi um réttindi sem okkur þykja orðið sjálfsögð. Það er þess vegna mikilvægt að við ræðum EES-samninginn sem oftast og hvaða þýðingu hann hefur haft fyrir íslenskt samfélag og að við miðlum upplýsingum um hann til almennings. Þess vegna fagna ég þessari umræðu hér í dag og ég hef fulla trú á því að við berum gæfu til að finna lausn á þessu máli með einum eða öðrum hætti, okkar eigin gæfu smiðir.

###

Virðulegi forseti. Ég þakka hæstv. ráðherra fyrir svarið og þeim sem hafa lagt hér til umræðunnar. Mig langar til að taka undir með hv. þm. Bryndísi Haraldsdóttur, það að gera efni sem þegar er til hjá fréttastofu RÚV og fjölmiðlun RÚV aðgengilegt almenningi, því er einfaldlega ekki saman að líkja og er ekki það sama og að framleiða sérstaka hlaðvarpsþætti, m.a. um, að því að mér skilst, líðan starfsfólks RÚV. Lýsingar hæstv. ráðherra á samkeppnisstöðu RÚV og baráttunni við m.a. erlendar streymisveitur eru einhvern veginn í svo hróplegu ósamræmi við það sem ég hefði talið að væru rök fyrir því sem við erum að fjármagna RÚV til að gera, að ég veit eiginlega ekki hvar ég á að byrja og ég held að mér endist ekki tími til að fara ofan í það. En mér finnst samt merkilegt að það hafi ekki farið fram mat á þessari innrás á þennan samkeppnismarkað með tilliti til samkeppnissjónarmiða. Stjórnmálamönnum er mjög tíðrætt um að þeir hafi áhyggjur af frjálsum fjölmiðlum. Kannski er það meira eitthvað sem er sagt heldur en að því fylgi raunverulegar áhyggjur eða aðgerðir vegna þessarar yfirburðastöðu RÚV sem má bara ekki sjá neinn vettvang, getur ekki látið neinn vettvang í friði og það á sama tíma og við horfum upp á tilvistarlega baráttu frjálsra fjölmiðla. Það er auðvitað bara í skugga af þessari yfirburðastöðu sem við höfum skapað RÚV og við stjórnmálamenn berum sannarlega ábyrgð á því. Ég hvet hæstv. ráðherra til að endurskoða þetta viðhorf sitt.

###

Virðulegi forseti. Ríkisútvarpið, útvarp allra landsmanna, starfar samkvæmt lögum um Ríkisútvarpið, fjölmiðil í almannaþágu. Þjónusta RÚV er sömuleiðis skilgreind í lögum, nánar tiltekið 3. gr. laga um Ríkisútvarpið. Samkvæmt sömu lögum skal RÚV stofna og reka dótturfélög fyrir aðra starfsemi. Eru það mikilvægar reglur um starfsemi sem fellur undir samkeppnisrekstur. RÚV er rekið fyrir skattfé almennings og því til viðbótar er þjóðarútvarpið kappsamur þátttakandi á auglýsingamarkaði. RÚV hefur sömuleiðis verið duglegt að færa út kvíarnar en nýjasta dæmi um útrás RÚV á samkeppnismarkað er útrás á íslenskan hlaðvarpsmarkað. Mér þykir því tilefni til að spyrja hæstv. ráðherra að því hvort hún telji að hlaðvarpsgerðin sé í almannaþágu, samanber lög um Ríkisútvarpið, hvort hafi farið fram mat á þessari nýlundu, m.a. með hliðsjón af samkeppnissjónarmiðum, hvaða áhrif ráðherra telji að hlaðvarpsgerð RÚV hafi á starfsemi annarra hlaðvarpa sem eru í blómlegum samkeppnisrekstri hérlendis og að lokum hver sé kostnaður RÚV vegna hlaðvarpsgerðarinnar á síðasta ári.

###

Virðulegi forseti. Ég þakka hæstv. innviðaráðherra fyrir svarið og þeim sem hafa blandað sér í umræðuna. Ég verð að segja að það eru viss vonbrigði að heyra að hæstv. ráðherra hugsi ekki til mín þegar hann er fastur á rauðu ljósi eins og ég til hans. En gott og vel. Ég fullyrði það sem íbúi Reykjavíkur og sem þingmaður Reykvíkinga að Reykjavíkurborg hefur ekki staðið við fjölmargt í samgöngusáttmálanum, þar með talið að nýta nýjustu og bestu tæknilausnir og bæta umferðarljósakerfi í borginni. Hæstv. innviðaráðherra ætti ekki að láta segja sér annað og hann ætti ekki að sætta sig bara við vanefndir á þessu framkvæmdaratriði sem aðilar komu sér saman um að yrðu í forgangi. Tæknin er ekki nógu góð eins og hæstv. ráðherra hefur sjálfur orðið var við. Hún er ekki nógu snjöll og það er sannarlega til betri tækni. Hv. þm. Magnús Árni Skjöld Magnússon kom einmitt inn á það sem ég vildi sagt hafa varðandi innlegg hv. þm. Steinunnar Þóru Árnadóttur um borgarlínuna, að almenningssamgöngurnar okkar þurfa ekki síður á því að halda að snjallljósin virki í Reykjavík. Við eigum að vera með besta mögulega kerfið til þess að sjálfsögðu, bæði fyrir gangandi, hjólandi, strætisvagnana okkar og fyrir einkabílinn. Bætt umferðarljósakerfi eykur umferðaröryggi, bætir umferðarflæði, sem veitir ekki af, en það dregur líka úr mengun, sem er punktur sem gleymist mjög oft. Ég hætti ekki að koma hérna upp og krefja hæstv. innviðaráðherra um þessi svör fyrr en ég hætti að vera ein á gatnamótum í borginni á rauðu ljósi að gera æðruleysisæfingar og hvað þá þegar ég veit hversu stutt boðleiðin er orðin fyrir hæstv. ráðherra yfir í Ráðhúsið.

###

Virðulegi forseti. Þetta er ekki í fyrsta sinn sem ég spyr hæstv. innviðaráðherra út í það af hverju það sé ekki búið að klára snjallvæða umferðarljós í Reykjavík. Ég hugsa honum líka þegjandi þörfina þegar ég keyri úr Grafarvoginum og yfir Höfðann og áfram og finnst þetta bara vera óskiljanlegt. Ég hugsa reyndar miklu oftar til borgarstjórans við þessar aðstæður, fyrrverandi borgarstjóra, ekki þessa nýja. Árið 2019 átti ráðist í þetta þegar í stað samkvæmt samningi sem Reykjavíkurborg gerði við stjórnvöld og hæstv. ráðherra undirritaði. Þegar við höfum staðið hér áður og rætt nákvæmlega þetta sama mál hefur hæstv. ráðherra sagt að úttekt hafi bara blessað úreltan búnað borgarinnar og auðvitað að það hafi verið stofnaður hópur til að skoða þetta. Það er það sem borgin gerir best, hvort sem það er snjómokstur, sorphirða eða umferðarljós. Ég vildi gjarnan fá að heyra ný svör frá hæstv. ráðherra í þessari umferð. Hann er auðvitað ekki úr þessu kjördæmi og keyrir e.t.v. ekki eins mikið um það og ég, og hefur iðulega bílstjóra og getur nýtt bílferðina betur. En ég er orðin svakalega þreytt á því að keyra um Reykjavík og vera ein stopp á gatnamótum á rauðu ljósi í engri umferð. Það gerist, ég veit að þetta hljómar ótrúlega en það gerist í Reykjavík, t.d. ótrúlega snemma á morgnana eða eiginlega á nóttunni. En það gerist og það er óþolandi.

###

Virðulegi forseti. Ég þakka hæstv. innviðaráðherra fyrir svarið. Mér fannst yfirferð hæstv. ráðherra yfir gríðarlegar tekjur sveitarfélaga og vöxtinn sem fer með himinskautum styðja vangaveltur um endurskoðun álagningarstofnsins. Þetta eru jú fjármunir sem koma bara beint úr vösum landsmanna. Ófyrirsjáanleikinn er einmitt hvað ósanngjarnastur við þetta fyrirkomulag og mér heyrðist hæstv. ráðherra ekki vera ósammála þeim pælingum. Hækkun fasteignamats hefur engan aukinn kostnað í för með sér fyrir sveitarfélög. Það er auðvitað fráleit pæling að það að nágranninn þinn geri gott mót við sölu fasteignar hafi áhrif á fjárhæð skattanna sem þú greiðir. Nágranni þinn var kannski búinn að lappa upp á húsið, mála það og gera það huggulegt, og svo dettur hann í lukkupottinn, selur húsið sitt á uppsprengdu verði. Svo flytur hann bara í vel rekið sveitarfélag, sveitarfélag sem er kannski rekið af Sjálfstæðismönnum, með lægri útsvarsprósentu, lægri fasteignaskatta, en þú situr eftir með himinháa fasteignaskatta.

Það eru vonbrigði að heyra að það standi ekki til að endurskoða þennan ósanngjarna skatt en hægt að binda kannski örlitla vonarglætu við að það sé þó einhver vinna í gangi í hópum við að skoða þetta fyrirkomulag.

###

Virðulegi forseti. Fasteignaskattur er sérlega ófyrirsjáanlegur og ósanngjarn skattur sem leggst á eignir fólks óháð afkomu þess. Álagningarstofninn er lögbundinn svo að hendur sveitarfélaga eru bundnar að því leytinu til þótt þau séu allt of dugleg að nýta sér svigrúm laganna til hæstu álagningar. En það er svo önnur saga.

Skatturinn hefur komið sérstaklega illa við heimili og fyrirtæki á tímum óðaverðbólgu fasteignaverðs enda reiknast fasteignaskattur af fasteignamati. Hækkunin hefur ítrekað verið umfram spár og kemur alltaf jafn leiðinlega á óvart. Sum sveitarfélög hafa við þessar aðstæður reynt að koma til móts við fólkið sitt með lækkun álagningar en alls ekki öll. Það kemur lítið á óvart að sveitarfélagið mitt, langstærsta sveitarfélag landsins, Reykjavíkurborg, hefur ekki séð sér fært að gera það heldur tekið fegins hendi á móti frekari fjármunum frá íbúum sínum til að eyða — og það á erfiðum tímum.

Mig langar því að heyra sjónarmið hæstv. innviðaráðherra varðandi þetta og hvort ekki sé kominn tími á að breyta álagningarstofni fasteignaskatts í lögum.

###

Virðulegi forseti. Ég þakka hæstv. ráðherra fyrir svarið og hv. þingmanni sem lagði til umræðunnar. Ég hef komið margsinnis hingað upp og gagnrýnt glæfralega stefnu ESB gagnvart Rússlandi, sem gerði álfuna hreinlega háða rússneskri orku, og það hvernig Evrópa hefur fjármagnað stríðsrekstur Pútíns með olíu- og gaskaupum. Það er nefnilega fullkomlega óásættanlegt að aðgerðir okkar bandamanna séu bara í orði en séu ekki sýndar í verki. Evrópskir leiðtogar geta ekki notað stríðið til að skreyta sig með innihaldslausum frösum. Við getum ekki sætt okkur við annað en fulla samstöðu og sameiginlegar fórnir til að verja sameiginleg gildi okkar. Ef við erum að ræða þetta hér í okkar þingi vegna erlendra frétta er ráðamönnum í ESB fullkunnugt um þessi athæfi og það hvernig þau líta út. Það er þó jákvætt að sjá það og heyra frá hæstv. utanríkisráðherra að við virðumst vera að standa okkur í stykkinu. Það er heldur ekki í fyrsta sinn. Þegar við leituðum til Evrópusambandsins um samstöðuaðgerðir þegar Rússarnir létu okkur taka höggið vegna eldri refsiaðgerða þá varð nú fátt um svör og samstöðu. Það fer minna fyrir því um þessar mundir, sem betur fer, en hér fyrirfinnast samt enn þá einhverjir sem ræða það í fullri alvöru að við göngum í Evrópusambandið. Mér finnst þessi umræða síst hjálpa þeim málflutningi og vonandi hættir hann bara alfarið.

###

Virðulegi forseti. Nú þegar tæp tvö ár eru liðin frá innrás Rússa í Úkraínu er mikilvægt að við, vinir Úkraínu, herðum samstöðuna og missum ekki sjónar á markmiðinu. Það hafa verið sár vonbrigði á þessum tíma að heyra fréttir af því hvernig sumar ESB-þjóðir hafa notað glufur í viðskiptaþvingunum ESB, t.d. til þess að selja Rússum vopn. Þar fóru forysturíkin Þýskaland og Frakkland fremst í flokki. Það hefur líka tekið allt of langan tíma að herða refsiaðgerðirnar hverju sinni, eins og það hefur tekið allt of langan tíma að senda Úkraínumönnum vopn sem þá vantar sárlega. Nýlegur fréttaflutningur beinir síðan sjónum að sprengingu í útflutningi ESB til nágrannalanda Rússlands. Þannig hafa Rússar getað nálgast varning frá sambandinu þrátt fyrir refsiaðgerðirnar. Því legg ég þessar spurningar fyrir hæstv. utanríkisráðherra; hvort honum sé kunnugt um að Rússar hafi komist yfir vörur sem sæta útflutningsbanni til Rússlands í gegnum milliliði í öðrum ríkjum og í trássi við þvingunaraðgerðir ESB gegn Rússlandi, og þá hvert sé umfang lekans, og hins vegar hvort útflutningur frá Íslandi til ríkja Mið-Asíu og Kákasus hafi aukist samhliða innleiðingu þvingunaraðgerða gagnvart Rússlandi, og þá sundurliðun á aukningunni sé hún einhver.

###

Virðulegi forseti. Ég þakka hæstv. utanríkisráðherra fyrir svarið og þeim hv. þingmönnum sem lögðu til umræðunnar. Hæstv. ráðherra fór ágætlega yfir það hvernig áhrifin hafa verið, bæði mikil og margvísleg, m.a. höfum við varið mun hærri fjárhæðum í mannúðaraðstoð. Hæstv. ráðherra kveikti síðan á umræðu sem við þyrftum gjarnan að taka hér upp síðar varðandi áhrif Kína á þróunarríki, m.a. á samstarfsríki okkar.

Ísland er lítið í nánast öllu samhengi. Framlag okkar til alþjóðlegrar þróunarsamvinnu skiptir samt máli. Það hef ég sjálf fengi vissu um með því að kynna mér vel starf okkar. Einn af framúrskarandi starfsmönnum utanríkisráðuneytisins, Inga Dóra Pétursdóttir, lýsti því einmitt nýlega svo skemmtilega í viðtali sem ég var að hlusta á, þar sem hún lýsti því hvernig í héraði sem við vinnum mjög náið með, Mangochi-héraði í Malaví, er Ísland sagt vera stórasta land í heimi.

Við þær aðstæður sem nú eru uppi virðast margir farnir að draga saman seglin í þróunarsamvinnu eða beina henni nær heimahögum. Dæmi um þetta er nýleg stefnubreyting Finna í þróunarsamvinnu sem munu draga verulega úr þróunarsamvinnu í Afríku. Ég vona að við höldum áfram góðu samstarfi okkar við samstarfslöndin í þróunarsamvinnu og gerum meira en ekki minna fyrir þá sem eru í sárastri neyð í heiminum. Til þess þurfum við auðvitað að koma okkur saman um það hvernig fjármunir okkar nýtast sem best, hvernig við hjálpum sem flestum. Eins og hæstv. ráðherra kom inn á hér áðan þá eyðum við nefnilega ekki sömu krónunni tvisvar.

###

Virðulegi forseti. Það er átakanlegt að fylgjast með afturþróuninni í þróunarríkjum um þessar mundir. Þegar ég legg þessa spurningu fyrir hæstv. utanríkisráðherra um áhrif aukins ófriðar á þróunarsamvinnu Íslands vonast ég til þess að opna á umræðu um þessi mál. Við vitum að fátækt og ójöfnuður fer víða vaxandi og fjöldi fólks á flótta og vergangi hefur aldrei verið meiri en nú. Það er ekki bara vegna vaxandi óstöðugleika í heiminum, við megum ekki gleyma áhrifunum sem ákvarðanir okkar í heimsfaraldri höfðu á þróunarríkin. Þau voru ekki í sömu aðstöðu og við til að verjast þeim áföllum. Við getum verið viss um að skipulögð talning dauðsfalla af völdum Covid undanskilur mörg, ekki síst í öðrum heimshlutum en okkar.

Ég fundaði nýlega með utanríkisráðherra Malaví, sem vakti sérstaklega athygli mína á þessu og bað okkur sérstaklega um að gleyma ekki þessum heimshluta nú þegar við tökumst á við ófrið, bæði ófrið sem stendur okkur mjög nærri en líka ófrið sem fangar mjög athygli okkar af skiljanlegum ástæðum. Það verður því athyglisvert að heyra athugasemdir hæstv. ráðherra við fyrirspurn mína.

###

Virðulegi forseti. Það eru umbrotatímar á Íslandi og auðvitað í heiminum öllum. Staða fólksins okkar í Grindavík er okkur auðvitað efst í huga. Það voru mikilvæg skilaboð frá Alþingi að setja Grindavík fyrst á dagskrá núna í janúar. Margir eiga um sárt að binda og það hefur verið aðdáunarvert að fylgjast með þrautseigjunni, æðruleysinu og bjartsýninni sem stafar frá Grindvíkingum. Við sem reynum að leggja eitthvað til málanna og aðstoða getum stundum orðað hlutina með röngum hætti eða skort skilning á aðstæðum. Því þiggjum við leiðbeiningar og leiðsögn frá Grindvíkingum sem undantekningarlaust eru settar fram á málefnalegan hátt.

Heyr, heyr.Það sama má ekki segja um alla umræðu og orðræðu í íslensku samfélagi. Vaxandi áhyggjur eru af skautun í samfélaginu, ég var t.d. að koma úr upptöku á hlaðvarpi sem fjallaði að miklu leyti um það. En þessi slæma þróun umræðunnar ætti ekki að koma okkur á óvart. Við höfum enda fjölmörg dæmi þessa í beinni útsendingu, meira að segja frá nágranna- og vinaþjóðum. Íslendingar vilja bara svo oft endurtaka mistökin, brenna sig sjálfir. En þótt við tökum mörg undir áhyggjur af aðkallandi vandamálum sýnist mér framlag til umræðunnar vera misjafnt og oft misráðið. Fólk sem er sannfært um eigið ágæti og fádæma gott innræti öskrar hatursfull ókvæðisorð á samborgara sína og eys yfir það svívirðingum til að láta í ljós vanþóknun sína, allt í nafni friðar og betri heims. Ég hef orðræðuna ekki eftir hér því að ég vil ekki valda mömmu minni vonbrigðum með orðbragðinu. En það var sérstakt að þurfa að útskýra hegðunina  fyrir tíu ára gömlum syni mínum á fótboltamóti barna um helgina þegar hann varð var við hana. Þeir sem tala fyrir kærleika, mannúð og mannvirðingu mættu gjarnan byrja á nærumhverfi sínu. Allt sem þú vilt að aðrir menn gjöri yður og allt það.

###

Virðulegur forseti. Það er ástæða til að fagna fram kominni tillögu hæstv. utanríkisráðherra um að við fullgildum fríverslunarsamning við Moldóvu. Þótt viðskipti milli Íslands og Moldóvu séu enn þá ekki mikil vonumst við til þess að gagnkvæm niðurfelling og lækkun tolla skapi forsendur fyrir auknum viðskiptum en til þess er einmitt leikurinn gerður eins og hæstv. utanríkisráðherra minntist hér á. Það er auðvitað jákvætt að EFTA-ríkin haldi áfram að þétta fríverslunarnet sitt en sömuleiðis hafa önnur markmið sem samningarnir innibera jákvæð áhrif, eins og áhersla á jafnrétti, lýðræði, réttarreglur og önnur mannréttindi og frelsi.

Sérstakt tilefni er til að fagna þeim táknræna stuðningi við Moldóvu sem fríverslunarsamningurinn felur í sér. Stjórnvöld í Moldóvu hafa, eins og hæstv. utanríkisráðherra kom inn á, í auknum mæli horft til Vesturlanda um samvinnu og samstarf en Evrópusambandið samþykkti nýlega að bjóða þeim að hefja aðildarviðræður við sambandið. Moldóva er eitt fátækasta land í Evrópu en landið hefur samt tekið á móti gríðarlegum fjölda flóttamanna frá Úkraínu, mest allra miðað við höfðatölu. Það er því sérstaklega ánægjulegt að við séum hér að opna faðminn fyrir frekari samvinnu og samskiptum við Moldóvu og ég hlakka til umfjöllunarinnar og vinnunnar í utanríkismálanefnd.

###

MorgunblaðsinsVirðulegi forseti. Síðastliðna helgi efndu Samtök aðstandenda og fíknisjúkra til mótmæla hér á Austurvelli. Með mótmælunum vildu Samtökin koma skýrum skilaboðum til stjórnvalda um erfiða stöðu fólks sem glímir við vímuefnavanda. Aðstandendur og fólk með fíknisjúkdóma mótmæla einna helst löngum biðlistum í meðferð og afeitrun. Ég tek þessi mál reglulega upp hér á þinginu og segi það enn og aftur að það er óásættanlegt að fólk með lífshættulegan sjúkdóm komi að lokuðum dyrum í heilbrigðiskerfinu. Við getum ekki sætt okkur við að fólk, ungt fólk, deyi unnvörpum. Við erum með skelfilegar tölur um það. Það blasir við okkur á minningarsíðum .

Hæstv. heilbrigðisráðherra hefur sannarlega tekið fjölmörg jákvæð skref í málaflokknum á þessu kjörtímabili. Hann hefur lagt áherslu á viðhaldsmeðferðir, sett aukna fjármuni í neyslurými og varnir gegn ofskömmtun og við sjáum þess merki í fjárlögum, m.a. með styrkjum til félagasamtaka og áherslunni á baráttuna við ópíóíðafíkn. Stjórnvöld verða samt að gera betur. Takmarkaður áhugi samfélagsins á aðstæðum fólks með vímuefnavanda getur bara skýrst af neikvæðu viðhorfi í garð þessa sjúklingahóps. Þetta er bara eitthvert annað fólk, fólk með áfallasögu, fólk sem er ekki viðbjargandi. En í þessu litla samfélagi okkar eru auðvitað börnin okkar, systkini, foreldrar, frændfólk, vinir, nágrannar. Við þekkjum öll einhvern sem glímir við fíknisjúkdóm og við verðum að leggjast á árarnar við að greiða aðgang þeirra að heilbrigðisþjónustu.

Heyr, heyr.Virðulegur forseti. Samtökin stráðu rósum fyrir framan dyr Alþingis til að minnast þeirra sem hafa fallið frá í baráttunni við fíkn. Takk fyrir þennan áhrifamikla, fallega og táknræna gjörning. Hann snerti mig inn að hjartarótum og þið getið áfram treyst á minn stuðning við baráttu ykkar hér í þinginu.

###

MorgunblaðinuVirðulegi forseti. Nú þegar Úkraínumenn hafa barist í bráðum tvö ár fyrir sameiginlegum gildum okkar og frelsi, deila bandamenn okkar um áframhaldandi stuðning við þá. Einhverjum finnst orðið nóg um afskipti lýðræðisríkja af átökum sem geisa um allan heim. Okkur þingmönnum berast daglega áköll hvaðanæva að um stuðning sem varðar líf eða dauða. Hörmungarnar fyrir botni Miðjarðarhafs láta engan ósnortinn og undanfarið hafa augu okkar skiljanlega verið á þeim. Siðgæðislögreglan í Íran, sem barði nýlega unga konu, Mahsa Amini, til dauða fyrir ranga notkun á höfuðslæðu, er farin að láta aftur til sín taka. Og fjölskyldu konunnar var meinað að ferðast til Frakklands til að þiggja mannréttindaverðlaun ESB. Staða kvenna í Afganistan fer sífellt versnandi, þótt ótrúlegt megi virðast. Það eru lítil takmörk fyrir hugmyndaauðgi í þeim efnum. Og afganska þjóðin sveltur heilu hungri ofan á ofríkið. Úgandamenn senda okkur áköll vegna ofsókna gagnvart hinsegin samfélaginu sem áfram er þrengt að. Og um liðna helgi var lítil klausa í um neyð 25 milljóna manna í Súdan, neyð vegna viðvarandi stríðs í landinu, stríðs sem hjálparstarfsmenn kalla „gleymda stríðið“.

Hvað eigum við, friðsæl velmegunarþjóð, að gera? Er mögulegt að hjálpa öllum? Er siðferðilega verjandi að segja úllen dúllen doff við neyð annarra og velja þá sem við hjálpum? Það er farið að molna undan stuðningi við Úkraínu og það er mikið í húfi. Við megum ekki láta undan síga og þurfum að standa áfram þétt að baki Úkraínu.

Ég hvet íslensk stjórnvöld til að vera ekki eftirbátur Norðurlandanna í þeim efnum, við munum gjalda fyrir það dýru verði. Og til að svara spurningunni þá eigum við að gera allt sem við getum, meira en ekki minna, til að hjálpa okkar minnstu bræðrum, hvar sem þeir eru staddir. Það er siðferðileg skylda okkar.

###

Virðulegi forseti. Ég tek gjarnan á móti ungu fólki hérna í þinginu og tók nýlega á móti ungmennaráði með kollega. Samtalið við ungmennin var eins og vanalega líflegt og hressandi og spurningarnar sem þau beindu til okkar í þetta skiptið voru sérstaklega góðar. Af hverju borgum við svona háa skatta? Af hverju er ekki hægt að lækka skatta og fara bara betur með peninginn? Af hverju þurfum við að borga skatta en megum svo ekki kjósa? Hvað getur Alþingi gert í leikskólamálum? Og af hverju er verið að eyða peningum í rándýran strætó í framtíðinni í stað þess að bæta strætó núna og gera hann bara ókeypis? Eins og talað út úr mínu hjarta. Við borgum allt of háa skatta og ættum að fara betur með skattheimtuna. Alþingi hefur nýlega lengt rétt foreldra til fæðingarorlofs. En sum sveitarfélög mættu gera betur þegar kemur að dagvistunarmálum, þið heyrið mig nú reglulega tuða um það hér. Mér er það síðan óskiljanlegt hvers vegna við ætlum að eyða peningum í rándýran strætó í framtíðinni í stað þess að bæta kerfið sem við höfum nú þegar og allt of fáir nota. Ungir sjálfstæðismenn hafa lengi barist fyrir því að kosningaaldur verði lækkaður og slík frumvörp eru lögð reglulega fram á Alþingi og gott ef kollegi minn, hv. þm. Andrés Ingi Jónsson, er ekki með eitt slíkt frumvarp sem liggur frammi núna. Ég var hins vegar að leggja fram frumvarp úr hinni áttinni eða um að einstaklingar byrji ekki að greiða tekjuskatt fyrr en við 18 ára aldur. Við höfum bundið kosningarétt við þann aldur og þar með tækifærið til þess að hafa áhrif á þær ákvarðanir sem eru teknar, m.a. í skattamálum. Eins og þau segja sjálf: Af hverju þurfa ungmenni að borga skatta en mega svo ekki kjósa?

###

Virðulegi forseti. Ég þakka þingmönnunum fyrir góð innlegg. Ég tek heils hugar undir áskorun um að fleiri láti að sér kveða í stjórnmálum. Það er auðvitað bara borgaraleg skylda að taka þátt í stjórnmálastarfi og þar lærir maður svo ótal margt, ekki síst að máta skoðanir sínar við aðra og komast að málamiðlun sem er bara mjög þarft verkfæri til að hafa í mannlegu samfélagi. Ég geri sömuleiðis enga athugasemd við það að málið verði tekið til umfjöllunar og taki einhverjum breytingum í meðförum hv. stjórnskipunar- og eftirlitsnefndar. Þó að ég sé kannski ekki eins mikill stuðningsmaður ríkisstyrkja eins og hv. þm. Magnús Árni Skjöld þá greindi ég frá því hér áðan að upphaflega markmiðið mitt var að afnema ríkisstyrki, en svo hvarf ég aðeins frá þeirri hugmynd sem ég hafði í upphafi þannig að við getum komist að einhverju samkomulagi hvað það varðar. Hv. þingmaður fór hérna yfir hlutverk stjórnmálaflokka og grundvöllurinn að því að stjórnmálaflokkar geti sinnt því starfi sínu er auðvitað sá að þar fari fram einhver virk starfsemi og þjóðmálaumræða. Megininntak þessa frumvarps er að þessir ríkisstyrkir, eins háir og gríðarlega miklir og þeir eru, séu í því formi lamandi. Annars þakka ég bara aftur fyrir góða umræðu.

###

Virðulegi forseti. Ég mæli hér aftur fyrir frumvarpi til laga um breytingu á lögum um starfsemi stjórnmálasamtaka, nr. 162/2006. Meðflutningsmenn á frumvarpinu eru aftur Sjálfstæðismennirnir Óli Björn Kárason, Vilhjálmur Árnason, Ásmundur Friðriksson og Jón Gunnarsson.

Lög um starfsemi stjórnmálasamtaka voru samþykkt árið 2006 í kjölfar vinnu þverpólitískrar nefndar sem fjallaði um lagalega umgjörð stjórnmálastarfsemi á Íslandi. Það sem var undir í þeirri vinnu var mikilvægt eftirlit með fjárreiðum stjórnmálaflokka, ákvörðun um hvort ætti að banna framlög frá fyrirtækjum í opinberri eigu, hvort og þá hvaða mörk ætti að setja við nafnlausum framlögum og fleira. Það var mikilvæg vinna, það var mikilvægt að setja þá umgjörð og það er ekki ætlunin að hrófla við þeim reglum.

Með lögunum frá 2006 var fjármögnun stjórnmálaflokka takmörkuð verulega en í greinargerð með frumvarpi að lögunum kom fram að samhliða þeirri breytingu væri brýnt að hækka verulega framlag úr ríkissjóði til stjórnmálastarfsemi. Þegar ég hóf undirbúning við gerð þessa frumvarps hafði ég fyrir fram þá skoðun að það ætti einfaldlega að afnema ríkisstyrki til stjórnmálaflokka hér á landi. Síðan við nánari skoðun, m.a. við að skoða þau lönd sem við berum okkur mjög gjarnan saman við þar sem stjórnmálaflokkum er veittur ákveðinn opinber stuðningur, þá ákváðum við að koma til móts við þau sjónarmið, ýmis sjónarmið í því tilliti, með því að leggja bara til lækkun á styrkjunum og breytingu á fyrirkomulaginu. Í þeim löndum sem við berum okkur saman við eru framlög stundum bundin skilyrðum og þess háttar, en þetta er a.m.k. fyrsta skrefið sem við leggjum til að verði tekið að þessu sinni.

Niðurstaðan er því sú að leggja til að ríkið veiti stjórnmálaflokkum ákveðinn en örlítið minni stuðning með hliðsjón af lýðræðishlutverki stjórnmálaflokka og hlutverki þeirra í þjóðmálaumræðu sem og hliðsjón af sambærilegum framlögum í nágrannalöndum okkar. Eins og kemur fram í greinargerð með frumvarpi til laganna frá 2006 þá er mikilvægt að fjárstyrkur af hendi hins opinbera trufli ekki sjálfstæði stjórnmálaflokka og það er eiginlega hvatinn að því að ég legg út í þessa vegferð. Frá setningu laganna frá 2006 hafa opinber framlög til stjórnmálaflokka margfaldast og eru nú helsta tekjulind þeirra. Þessi fjárframlög koma til viðbótar við framlög til stjórnmálaflokka í formi aðstoðarmanna og starfsmanna þingflokka samkvæmt ákvörðun á fjárlögum, framlög sem voru hækkuð verulega á árinu 2018, þótt þau hafi síðan verið aftur lækkuð lítillega. Eins og frumvarpinu var ætlað að gera breytti það starfsumgjörð stjórnmálaflokka hérlendis verulega en með síhækkandi opinberum framlögum samhliða takmörkun á tekjuöflun stjórnmálaflokka hafa flokkarnir í raun verið gerðir að ríkisstofnunum.

Með frumvarpi þessu eru lagðar til nokkrar breytingar á fyrrnefndum lögum um starfsemi stjórnmálasamtaka, ákvæðum sem varða framlög til stjórnmálastarfsemi og tekjuöflun þeirra. Breytingarnar snúa að því að lækka lítillega styrk hins opinbera til stjórnmálaflokka og miða að því að auka sjálfstæði þeirra og óhæði gagnvart hinu opinbera. Það hversu háðir ríkisframlögum stjórnmálaflokkar eru orðnir hefur að mati okkar flutningsmanna frumvarpsins dregið úr möguleikum stjórnmálaflokka til að sinna hlutverki sínu, sem gengur þvert á markmið laganna. Samhliða þessu er mikilvægt að auka möguleika stjórnmálaflokka á sjálfstæðri tekjuöflun og eru því lagðar til breytingar sem miða að því. Eftir sem áður verður stjórnmálaflokkum þó sniðinn þröngur stakkur við móttöku framlaga og áfram verður auðvitað skylt að veita upplýsingar um framlögin.

Þá leggjum við til að lágmarksatkvæðafjöldi stjórnmálasamtaka sem geti fengið úthlutað fé úr ríkissjóði verði hækkaður úr 2,5% í 4%. Þar vegast á sjónarmið annars vegar um að mikilvægt sé að undanskilja ekki sjálfkrafa flokka sem hafa ekki náð manni kjörnum á Alþingi í þágu lýðræðis og almennra skoðanaskipta og hins vegar að hlutfallstalan hvetji ekki fólk til framboðs vegna möguleikans á fjáröflun. Að mati okkar er það ólýðræðislegt að úthlutað háum fjármunum skattgreiðenda í þágu stjórnmálastarfsemi og hugmyndafræði sem þeir hafa hafnað í lýðræðislegum kosningum. Á móti er lagt til að stjórnmálasamtök sem ekki uppfylla skilyrði laganna um framlög úr ríkissjóði hafi enn rýmri heimildir til sjálfstæðrar tekjuöflunar. Rökin að baki þessu eru þau að þar sem slík samtök þiggja ekki framlög frá hinu opinbera, auk þess sem þau fara ekki með formlegt vald, þá teljum við ekki ástæðu til þess að setja sjálfstæðri tekjuöflun eins miklar skorður.

Það er eindregið mat flutningsmanna þessa frumvarps að sú þróun sem hefur orðið hér á landi vegna hárra framlag hins opinbera til stjórnmálaflokka dragi úr stjórnmálastarfi flokka og tengslum þeirra við flokksmenn sína og við atvinnulífið, enda þurfa flokkarnir sífellt minna á þeim að halda í öruggum faðmi hins opinbera. Grundvöllur þess að stjórnmálaflokkar séu hornsteinn lýðræðis í landinu er sá að þar fari fram virk starfsemi og þjóðmálaumræða en ríkisstyrkirnir hafa dregið úr hvata flokkanna til að sinna því hlutverki. Það er öfugþróun. Stjórnmálaflokkar eru jú bara skipulögð lýðræðisleg samtök fólksins sem þá mynda. Í framkvæmd hefur fjárstyrkur hins opinbera því hamlað starfsemi og sjálfstæði stjórnmálaflokka sem gengur þvert á upphaflegt markmið með setningu laganna. Þá hefur fjáraustur hins opinbera til stjórnmálaflokka síst dregið úr umfangsmikilli kosningabaráttu en eitt af markmiðum með lögunum frá 2006 var að freista þess að draga úr kostnaði við kosningabaráttu. Í dag er nefnilega miklum fjármunum skattgreiðenda varið í auglýsingaherferðir stjórnmálaflokka.

Ég ítreka það að á engan hátt er ætlunin með þessu frumvarpi að hrófla við reglum sem hafa verið settar til að berjast gegn spillingu í tengslum við fjármögnun stjórnmálaflokka og kosningabaráttu. Þetta eru m.a. reglur um gagnsæi fjárframlaga, um bókhalds- og reikningsskyldu og um bann við leynilegum framlögum.

Að lokum hlakka ég til að heyra gagnlegar ábendingar og athugasemdir við málið og legg til að málið gangi að lokinni 1. umræðu til hv. stjórnskipunar- og eftirlitsnefndar.

###

Heyr, heyr.Virðulegi forseti. Ég þakka fyrir umræðuna. Hv. þm. Bryndís Haraldsdóttir, okkar reyndasta kona í sveitarstjórnarmálum, orðaði þetta bara mjög pent: Sveitarstjórnarfulltrúar eru allt of, allt of margir. Gott að hún sagði það. Varðandi athugasemdir um þriggja fulltrúa lágmarkið þá væri bara gráupplagt að hv. umhverfis- og samgöngunefnd tæki það til skoðunar, ég geri engar athugasemdir við það. Mér þykir þetta vera einfalt mál og borðleggjandi. Mér þykir að löggjafinn eigi ekki að binda hendur sveitarstjórna með þessum hætti.

###

Virðulegi forseti. Ég mæli hér fyrir frumvarpi til laga um breytingu á sveitarstjórnarlögum, nr. 138/2011. Meðflutningsmenn að frumvarpinu eru Sjálfstæðismennirnir, hv. þingmenn Óli Björn Kárason, Vilhjálmur Árnason, Ásmundur Friðriksson og Jón Gunnarsson.

Fjöldi sveitarstjórnarmanna er ákveðinn í 11. gr. sveitarstjórnarlaga. Þar eru ákveðin lögbundin mörk um fjölda fulltrúa í sveitarstjórn. Í 5. tölulið 1. mgr. segir þannig að þar sem íbúar séu 100.000 eða fleiri skuli aðalmenn í sveitarstjórn vera að lágmarki 23. Á þeim grundvelli fjölgaði Reykjavíkurborg einmitt fulltrúum sínum árið 2018 og hafði samkvæmt lögum ekki val um annað. Fulltrúunum var fjölgað úr 15 í 23 eða um rúm 53%. Ef við skoðum alþjóðlegan samanburð er nærtækast að líta til Norðurlandanna sem við berum okkur svo gjarnan saman við. Þar sitja hlutfallslega færri borgarfulltrúar til að mynda í höfuðborgunum og það sem meira er, störf almennra borgarfulltrúa þar eru hlutastörf. Í Reykjavík erum við þvert á móti með varaborgarfulltrúa á föstum launum til viðbótar við aðalfulltrúana, svo að 31 borgarfulltrúi í Reykjavík fær fasta launagreiðslu mánaðarlega. Við skerum okkur því mjög úr í þessum samanburði með okkar höfuðborg. En svo að það sé sagt bindum við, löggjafinn, hendur borgararnir í þessum efnum. Andstaðan við fjölgun borgarfulltrúa var þó ekki tilfinnanleg úr mörgum öðrum áttum en úr ranni Sjálfstæðisflokksins.

Aðalatriði málsins er þó að mati flutningsmanna sjálfsstjórnarréttur sveitarfélaga. Auðvitað ætti sveitarstjórnum að vera í sjálfsvald sett að ákveða fjölda aðalmanna í sveitarstjórn. Hverjir eru betur til þess fallnir að meta þessa þörf? Hæfilegur fjöldi sveitarstjórnarfulltrúa hlýtur líka alltaf að vera háður huglægu mati, enda geta aðstæður sveitarfélaga verið misjafnar. Það er líka inntak 78. gr. stjórnarskrárinnar, sem segir að sveitarfélög skuli sjálf ráða málefnum sínum eftir því sem lög ákveða. Sjálfstjórn sveitarfélaga felst m.a. í kosningarrétti íbúa þeirra og í sjálfstæðum tekjustofnum þeirra, auk fjárveitingavalds. Þessa reglu er líka að finna í Evrópusáttmála um sjálfstjórn sveitarfélaga sem Ísland hefur fullgilt.

Flutningsmenn telja að með þessu frumvarpi stöndum við vörð um sjálfsstjórnarrétt sveitarfélaga enda er hugmyndin að baki stjórnarskrárákvæðinu sú að tryggja rétt borgaranna til að stjórna sjálfir staðbundnum málefnum. Lagaákvæðið sem frumvarpið á að breyta takmarkar verulega heimild sveitarfélaga til að ráða fjölda aðalmanna í sveitarstjórn og er í andstöðu við þessa grundvallarhugmynd. Svo er auðvitað alger bónus að stjórnmálamenn geti ekki skýlt sér á bak við lög við fjölgun í stjórnmálastéttinni með tilheyrandi kostnaði.

Að lokum hlakka ég til að heyra gagnlegar ábendingar og athugasemdir við málið og legg til að málið gangi að lokinni 1. umræðu til hv. umhverfis- og samgöngunefndar.

###

Virðulegi forseti. Ég hef gjarnan tekið upp málefni sjúklinga með endómetríósu hér í þinginu, m.a. með fyrirspurnum til hæstv. heilbrigðisráðherra. Á dögunum fékk ég svar við einni slíkri varðandi það hvernig hefði tekist til við samninga við Klíníkina um endómetríósuaðgerðir. Svarið er vægast sagt áhugavert en kom mér kannski minna á óvart en öðrum. Á þessu eina ári frá því að hæstv. heilbrigðisráðherra samdi við einkaaðila hafði Landspítalinn framkvæmt 123 aðgerðir en Klíníkin 160 aðgerðir. Það munar nú um minna fyrir konur sem þjást af gríðarlega sársaukafullum sjúkdómi, sjúkdómi sem veldur þannig viðvarandi verkjum að sjúklingarnir eru jafnvel óvinnufærir til lengri tíma. Þar sem vekur síðan sérstaka athygli er samanburður á kostnaði aðgerðanna annars vegar hjá Landspítala og hins vegar hjá Klíníkinni. Þannig kostuðu aðgerðirnar að meðaltali um 1,5 millj. kr. á Landspítala en meðaltal dýrari aðgerða var rúmlega 1,7 millj. kr. Aðgerðakostnaður hjá Klíníkinni var hins vegar um 890.000 kr. að meðaltali og eru dýrari aðgerðir þar inni. Sem sagt: Þessar aðgerðir eru að meðaltali á bilinu 600–800 þús. kr. dýrari hjá Landspítalanum en hjá Klíníkinni. Hver einasta aðgerð. Ég segi aftur: Það munar um minna. Við þekkjum þessi áhrif mjög vel í mínum flokki. Þegar við stýrðum síðasta heilbrigðisráðuneytinu voru augnsteinaaðgerðir til að mynda boðnar út. Þannig fékkst margfalt hagkvæmara varð á aðgerðunum og langir biðlistar hurfu á skömmum tíma.

Virðulegi forseti. Ég hvet hæstv. heilbrigðisráðherra því til dáða í þessum efnum til að efla fjölbreyttara rekstrarform í heilbrigðisþjónustu. Þannig má búast við stóraukinni hagkvæmni og skilvirkni eins og dæmin sýna. Það er ekkert sem stendur í vegi fyrir þessu nema gamaldags hugsun og fordómar.

###

Virðulegi forseti. Ég þakka hæstv. utanríkisráðherra fyrir framsöguna. Það er þyngra en tárum taki að fylgjast með þeirri afturþróun sem hefur átt sér stað í þróunarríkjum. Eins og lýst er í tillögunni fer fátækt og ójöfnuður víða vaxandi og fjöldi fólks á flótta og vergangi hefur aldrei verið meiri en nú. Stöðuna má að hluta rekja til vaxandi óstöðugleika í heiminum en líka að hluta til ákvarðana sem vestræn ríki tóku í heimsfaraldri. Því miður virðist sem svo að öfugþróunin muni halda áfram. Þótt Ísland sé smáríki skiptir framlag okkar til alþjóðlegrar þróunarsamvinnu máli. Við höfum góða sögu að segja frá vegferð okkar til velsældar með aðstoð alþjóðasamfélagsins. Sérþekking okkar til að mynda á sviði jarðhitamála og jafnréttis getur sömuleiðis nýst þróunarríkjum heimsins og því er mikilvægt hvernig við verjum og forgangsröðum framlagi okkar til þróunarsamvinnu. Það er því ánægjulegt að sjá áherslu á sérþekkingu Íslands við úrlausn þróunarverkefna í tillögunni. Það er sömuleiðis jákvætt að eftir þessu sé tekið, m.a. af þróunarsamvinnunefnd OECD, DAC, sem benti nýlega á að stefna Íslands í þróunarsamvinnu hafi stuðlað að hámörkun áhrifa af framlögum Íslands þrátt fyrir smæð okkar. Þá er ánægjulegt að sjá áframhaldandi framgang mannréttindamiðaðrar þróunarsamvinnu, enda á þróunarsamvinna Íslands að endurspegla gildi okkar; virðingu fyrir lýðræði, mannréttindum, fjölbreytileika, umburðarlyndi, réttlæti og samstöðu eins og segir í tillögunni.

Ég tek því undir sértæk og þverlæg áhersluatriði stefnunnar; mannréttindi, jafnrétti kynjanna og umhverfis- og loftslagsmál. Sem herlaus, friðsæl þjóð er framlag okkar til mannúðaraðstoðar og störf í þágu stöðugleika og friðar bæði þörf og mikilvæg. Það er jákvætt að lögð sé áhersla á það í tillögunni að Ísland beiti sér í þágu lýðræðis, mannréttinda og réttarríkis, enda hefur Ísland gríðarlega hagsmuni af auknum stöðugleika og af því að bæta þessa þætti á heimsvísu. Það er mikilvægt að Ísland haldi áfram að nýta fjölbreyttar leiðir við að framkvæma þróunarsamvinnu. Í þeim efnum vil ég nefna sérstaklega samstarf við íslenskt atvinnulíf en utanríkisráðherrar Sjálfstæðisflokksins hafa lagt aukna áherslu á aðkomu þess við framkvæmd þróunarsamvinnu. Það er líka í samræmi við hávært ákall þróunarríkja sem hafa lagt áherslu á viðskipti en ekki einungis aðstoð, með leyfi forseta: Trade not Aid. Með þátttöku í þróunarsamvinnu axlar atvinnulífið samfélagslega ábyrgð og leggur sitt af mörkum en auk þess eru gríðarlega mörg vannýtt tækifæri fyrir atvinnulífið í þróunarríkjum.

Mig langar að fagna því sérstaklega að Síerra Leóne komi til viðbótar tvíhliða samstarfsríkjum okkar í þróunarsamvinnu. Ég hef séð það með eigin augum hversu mikið okkar sérþekking og reynsla hefur nýst og getur nýst enn betur þessu sárafátæka ríki. Þar er mikið verk að vinna, m.a. við að vinna gegn umskurði kvenna sem er einna útbreiddastur þar, eins hræðilegt og það nú er. Þegar ég fór einhverju sinni til Síerra Leóne í samfloti með samstarfsfólki úr utanríkisráðuneytinu þá hittum við m.a. fórnarlömb niður í allt að sex ára gömul sem voru örkumla fyrir lífstíð vegna þessara hræðilegu umskurðaraðgerða.

Við höfum vandað valið vel við samstarf okkar við stofnanir í þróunarsamvinnu, ekki síst til að reyna að tryggja að framlög Íslands renni þangað sem til er ætlast. Það getur verið áskorun að sjá til þess í þróunarríkjum heimsins sem búa sannarlega ekki við sömu starfshætti og gagnsæi og við og þar sem spilling er víða útbreitt og viðvarandi vandamál. Það er gríðarlega mikilvægt að við höfum virkt eftirlit með þessu og, vegna smæðar okkar og takmarkaðra úrræða, þá líka eftirlit með eftirlitinu.

Í dag fjallaði Morgunblaðið um eftirlit með þróunarsamvinnufé og umræður um það, m.a. á vettvangi ESB. Við þurfum að leita allra leiða til að þróunarsamvinnufé Íslands nýtist á þann hátt sem til er ætlast og að ekki sé misfarið með það. Íslensk stjórnvöld hafa ríka upplýsingaskyldu gagnvart Íslendingum um hvernig skattfé er varið og það á við um þróunarsamvinnuframlög eins og annað, hversu viðkvæmt sem fólk kann að vera fyrir umræðuefninu. Það er mikilvægt að árangur verði áfram hafður að leiðarljósi í þróunarsamvinnu Íslands og því jákvætt að það sé margítrekað í tillögu þessari að árangur verði settur í forgang í allri þróunarsamvinnu Íslands.

###

Heyr, heyr.Virðulegi forseti. Ég hef þegar þakkað nefndarmönnum í hv. utanríkismálanefnd fyrir þeirra góða framlag í þessu máli. Ég má til með að þakka öðrum hv. þingmönnum sem hafa lagt til málsins, m.a. í þessari umræðu. Við komum úr ólíkum áttum með ólíkar skoðanir og viðhorf og það er mikilvægt að hlusta á hvert annað. Við hérna inni einblínum allt of oft á það að tala, á það sem við höfum að segja. Það var svo gott að hlusta á það í dag sem sameinar okkur sterkt. Texti þessarar tillögu liggur fyrir og skilaboðin eru skýr og mikilvæg: Við sameinumst um fordæmingu á ofbeldi, virðingu fyrir alþjóðalögum, vernd almennra borgara og varanlega friðsamlega lausn fyrir þjóðirnar fyrir botni Miðjarðarhafs. Ég segi því stolt já við þessari sameiginlegu tillögu allra stjórnmálaflokka á Alþingi Íslendinga.

###

Virðulegi forseti. Þótt hörmungarnar fyrir botni Miðjarðarhafs séu í öðrum heimshluta eru þær samt svo nærri. Þær hafa snert við okkur öllum og okkur hefur eflaust flestum fundist við vanmáttug gagnvart hryllingnum sem við höfum orðið vitni að. Ísland er agnarsmátt í alþjóðasamfélaginu. Þar hefur Ísland samt rödd eins og önnur ríki og stundum langtum áhrifameiri en stærðin segir til um. Það skiptir því máli hvað við segjum og hvernig þótt við höfum ekki væntingar um að leysa flóknustu deilu samtímans. En við viljum svo sannarlega leggja okkar lóð réttlætismegin á vogarskálarnar.

Þann 27. október síðastliðinn afgreiddi allsherjarþing Sameinuðu þjóðanna fyrstu ályktun þingsins frá því að átök brutust út fyrir botni Miðjarðarhafs í kjölfar hryllilegrar hryðjuverkaárásar Hamas sem hefur staðið yfir frá 7. október síðastliðnum. Ályktunin var lögð fram af Jórdaníu fyrir hönd arabahópsins svokallaða. Kanada lagði fram breytingartillögu sem sneri að fordæmingu hryðjuverkaárásar Hamas og studdi Ísland ályktun Jórdaníu að því gefnu að breytingartillaga Kanada næði fram að ganga. Þessa sömu afstöðu höfðu sömuleiðis lýðræðisríkin ESB, Noregur, Bretland, Ástralía og Japan. Tæplega 90 ríki sem bera virðingu fyrir alþjóðalögum. Um breytingartillöguna náðist þó ekki nægjanleg samstaða á allsherjarþinginu og sat Ísland hjá við afgreiðslu óbreyttrar ályktunar Jórdaníu. Ríki á borð við Íran, Rússland, Kúbu og Norður-Kóreu komu í veg fyrir það að allsherjarþingið ályktaði um hryðjuverkaárás Hamas, árás sem vakti skiljanleg hughrif meðal gyðinga og minntu á helförina, einn svartasta blett í sögu mannkynsins. Hryðjuverkaárás þar sem 1.400 manns, almennum borgurum, var slátrað. Almennir borgarar, ungbörn jafnt sem aldraðir, voru svívirtir, myrtir, brenndir lifandi af hryðjuverkasamtökum sem er ekkert heilagt, allra síst eigin samlandar, Palestínumenn, sem þeir ofsækja, kúga og myrða, m.a. sökum kynhneigðar.

Lýðræðis- og mannréttindaríki heimsins hljóta að líta slíka atkvæðagreiðslu alvarlegum augum. Þarna brást alþjóðasamfélagið. Þarna brugðust Sameinuðu þjóðirnar sem birtast okkur sífellt máttlausari. Og við, þessi fámenni hópur lýðræðis- og mannréttindaríkja heimsins, ættum að þétta raðirnar enn frekar, halda enn fastar í réttindi okkar, gildi og lífsviðhorf. En hér á Íslandi hefur umræðan hreint ekki snúist um það og hún hefur því miður ekki snúist um það sem langflestir Íslendingar geta komið sér saman um og staðið vörð um í þessari flóknu og viðkvæmu stöðu.

[Frammíkall.]Þessi lífsviðhorf okkar og gildi kalla á afdráttarlausa fordæmingu hryðjuverka, fordæmingu á ofbeldi og brotum á alþjóðalögum og skýra kröfu um að þeim sé fylgt undantekningarlaust. Þau kalla á vernd almennra borgara og þegar hún bregst, hlé á átökum til að koma á öruggu og óhindruð aðgengi til mannúðaraðstoðar. Þegar börn og aðrir saklausir verða í skotlínu átaka verður ákallið enn hærra um að stöðva átökin. Átakasvæði á Gaza er versta martröð og grafreitur allt of margra barna og hvert barn sem þjáist, hvert barn sem lætur lífið er einu barni of mikið. Hugur okkar og hjörtu eru hjá þeim, hjá palestínskum borgurum. Þótt Ísrael hafi óskoraðan rétt til sjálfsvarnar eins og önnur ríki  er sá réttur ekki takmarkalaus. Því verður að rannsaka öll brot stríðandi aðila á alþjóðalögum og mannúðarrétti til hlítar. Um það erum við sammála.

Við hljótum sömuleiðis öll að vera sammála um að það sé forgangsmál að ná gíslunum til baka úr klóm hryðjuverkamanna Hamas; litlum börnum, táningum konum, eldra fólki, okkar viðkvæmustu samborgurum. Gíslarnir voru dansandi ungmenni á friðarsamkomu, ungir foreldrar sofandi í rúmi með ungbörnum sínum. Auðvitað er hugur okkar hjá þeim. Þess vegna gerum við kröfu um tafarlausa lausn gíslanna. Allir hljóta að taka undir þá kröfu.

Þessi átakahrina er nýleg í stóra samhenginu þar sem átökin eiga sér langa sögu. Því sameinumst við um áherslu á mikilvægi þess að komið verði í veg fyrir frekari stigmögnun átaka og ofbeldis á svæðinu. Við ítrekum að réttlátri og varanlegri lausn á deilu Ísraelsmanna og Palestínumanna verður aðeins náð með friðsamlegum hætti í samræmi við alþjóðalög og á grundvelli tveggja ríkja lausnar. Það skiptir pólitískur vilji deiluaðila auðvitað höfuðmáli.

Upphrópanir og ásakanir sem hafa gengið á milli hér í umræðunni hafa ekki beinst að því sem við getum verið sammála um og viljum setja í forgang í þessu flókna verkefni heldur öllu fremur að því sem getur mögulega sundrað okkur; hverjir sögðu hvað og hvernig, klukkan hvað og með hversu löngu millibili. Þessi tillaga er lögð fram af utanríkismálanefnd með stuðningi allra flokka á Alþingi, er framlag okkar þingmanna til að tryggja að afstaða Íslands vegna yfirstandandi hörmunga sé skýr. Hún liggur nú fyrir skriflega í þingskjali og enginn vafi leikur á um tímasetningu hennar eða frá hverjum hún stafar. Það er því vonandi að við getum öll snúið okkur að því sem fram undan er, hvernig við getum best lagt okkar af mörkum til lausnar þessa skelfilega ástands.

Það eru ófriðartímar og ný ófriðarbál virðast halda áfram að kvikna. Það verður mikilvægara með hverjum deginum fyrir okkur að standa saman um það sem mestu máli skiptir, um það sem sameinar okkur. Þessi tillaga utanríkismálanefndar er okkar framlag til þess. Við stöndum undir þeirri ábyrgð að vera kjörnir fulltrúar á Alþingi Íslendinga og stöndum saman um það sem mestu máli skiptir, stöndum saman um það sem sameinar okkur.

Virðulegi forseti. Ég þakka nefndarmönnum í hv. utanríkismálanefnd kærlega fyrir góða og heiðarlega samvinnu við gerð þessarar tillögu. Hún er okkur og þinginu til sóma og ég legg til að hún verði samþykkt.

[Frammíkall af þingpöllum.]Að lokinni þessari umræðu óska ég eftir því að tillagan gangi beint til síðari umræðu.

Ef gestir ætla að vera á þingpöllum verða þeir að hafa hljóð.

###

Virðulegi forseti. Þetta góða mál er lagt fram með stuðningi fleiri þingmanna Sjálfstæðisflokksins. Meðflutningsmenn eru þau Óli Björn Kárason, Vilhjálmur Árnason, Jón Gunnarsson og Ásmundur Friðriksson. Ég lagði frumvarpið líka fram á síðasta vetri og reyndar þarsíðasta en það komst því miður ekki á dagskrá fyrst og náði ekki fram að ganga á síðasta vetri.

Það eru ekki allir sem trúa þessu þegar ég segi þetta en breytingar á lögum um starfsmannahald ríkisins voru mér ofarlega í huga þegar ég ákvað að gera atlögu að því að ná kjöri til Alþingis. Eða kannski réttara sagt: Munurinn á réttarstöðu fólks á hinum almenna markaði og þeim opinbera var mér ofarlega í huga. Ég starfaði í nokkur ár sem lögmaður á almennum vinnumarkaði áður en ég var ríkisstarfsmaður. Þar áður hafði ég starfað hjá Reykjavíkurborg, svo ég hef ágætisreynslu af samanburðinum, hef komið víða við. Á þeim tíma sem er liðinn frá því að ég hóf störf á almennum vinnumarkaði fyrir rétt rúmum áratug síðan hefur staðan gjörbreyst. Frá því að þessi lög um ríkisstarfsmenn voru sett árið 1996 er breytingin enn umfangsmeiri, hvað þá ef við lítum aftur til ársins 1954 þegar lög um ríkisstarfsmenn tóku upphaflega gildi.

Markmið laga um réttindi og skyldur starfsmanna ríkisins frá árinu 1996 var aukin hagkvæmni í ríkisrekstri og bætt þjónusta hins opinbera. Í greinargerð með frumvarpi til laganna kemur fram gagnrýni á starfsmannahald ríkisins sem er sagt minna á, með leyfi forseta, „fyrirtæki sem hefði orðið undir í samkeppni á frjálsum markaði“. Þar var m.a. lögð áhersla á aukinn sveigjanleika í starfsmannahaldi og að réttarstaða opinberra starfsmanna yrði sem líkust réttarstöðu starfsmanna hjá einkafyrirtækjum.

Virðulegi forseti. Tilgangur þeirra lagabreytinga sem ég mæli hér fyrir er einmitt sá að auka sveigjanleika í starfsmannahaldi ríkisins. En hvað hefur breyst á þessum árum frá því að lögin voru sett árið 1996 sem kallar á þessar breytingar eða hreinlega frá árinu 1954? Umræddar reglur um áminningu og uppsögn, sem frumvarpið tekur til, hafa í meginatriðum haldist óbreyttar frá árinu 1954. Starfsmannahald hins opinbera hefur vaxið jafnt og þétt og fjölgun opinberra starfa hefur verið mikil. Samkvæmt tölum Hagstofunnar eru launþegar hjá hinu opinbera orðnir um þriðjungur af heildarfjölda launafólks í landinu. Þriðjungur. Laun opinberra starfsmanna hafa líka hækkað mun hraðar á undanförnum árum en laun á almenna markaðnum. Þar er að verða viðsnúningur frá því sem áður var. Laun og tengdur kostnaður er um fjórðungur af útgjöldum ríkisins. Það er mikilvægt að þessir fjármunir nýtist sem best og að starfsemin sé eins hagkvæm og skilvirk og mögulegt er.

Rökin fyrir réttarverndinni hafa einkum verið þau að gera ríkisstarfsmenn óháða þrýstingi frá valdhöfum hverju sinni, að tryggja að þeir verði ekki fórnarlömb geðþóttaákvarðana og séu jafnvel látnir fjúka fyrir vini og vandamenn. Þessi rök geta ekki átt við um fjölmörg störf, jafnvel meiri hluta starfa, innan ríkisgeirans, t.d. innan heilbrigðis- og menntakerfisins. Við þetta er að bæta að verkefni ríkisins hafa breyst, eru orðin umfangsmeiri og oft og tíðum hliðstæð verkefnum á almennum markaði auk þess sem stofnun umboðsmanns Alþingis og setning stjórnsýslulaga hafa stóraukið starfsöryggi ríkisstarfsmanna.

Þessi umræða hefur verið tekin margoft hér á Alþingi en frumvörp í þessa veru hafa verið lögð hér fram í nokkur skipti, ekki bara af mér sem sagt. Ríkisendurskoðun hefur sömuleiðis gert athugasemdir við málsmeðferð við uppsagnir ríkisstarfsmanna og lagt til að lögunum verði breytt á þennan hátt.

Til þess að taka þetta saman þá hefur réttarstaða opinberra starfsmanna styrkst og kjör þeirra batnað en samhliða þeirri þróun hefur opinberum starfsmönnum fjölgað mjög mikið. Ferlið, sem hér er lagt til að sæti breytingum, er bæði þunglamalegt og tímafrekt og getur leitt til þess að starfsmenn sem hafa gerst brotlegir eða eru óhæfir hafi ríkari vernd en til var ætlast.

Svo ég reki nú stuttlega venju samkvæmt í hverju breytingartillögur flutningsmanna felast þá eru í frumvarpinu lagðar til nokkrar breytingar á starfsmannalögum, m.a. að felld sé niður sú skylda forstöðumanns að áminna starfsmann með formlegum hætti vegna brots á starfsskyldum hins síðarnefnda eða þegar hann hefur ekki staðið undir þeim kröfum sem leiða af starfi hans. Þá er lögð til breyting til áréttingar á því að unnt sé að setja starfsmann tímabundið í embætti, m.a. vegna skipulagsbreytinga, en samhliða er lögð til sú breyting að í stað eins árs geti setning embættismanns í þessum tilvikum að hámarki varað í sex mánuði enda er almenna reglan sú að auglýsa skuli laus embætti og því ætti undanþágan að vara sem styst.

Að lokum langar mig að ræða tvennt, tveir mikilvægir punktar í þessa umræðu. Mikill meiri hluti ríkisstarfsmanna eru hæfir starfsmenn sem vinna verkefni sín samviskusamlega í samræmi við gildandi lög og stjórnsýsluhætti. Þessar tilteknu breytingar varðandi áminningarskylduna varða aðeins þá sem gerast brotlegir í starfi sínu eða sinna ekki starfi sínu með fullnægjandi hætti. Þegar svo stendur á gera ákvæði starfsmannalaga ríkinu mjög erfitt fyrir að gera breytingar á starfsmannahaldi. Það sýnir framkvæmdin okkur og notkun þessa tækis.

Mig langar síðan að leggja áherslu á skilaboð sem hafa vafist fyrir einhverjum. Það verður ekki nógu oft áréttað að það verður auðvitað almenn krafa eftir sem áður að málefnaleg sjónarmið liggi til grundvallar starfslokum og lausn frá embætti. Það eru auðvitað almenn sjónarmið á vinnumarkaði en auk þess tryggja stjórnsýslulög ríkisstarfsmönnum aukna réttarvernd í starfi. Réttaröryggi opinberra starfsmanna í samskiptum við vinnuveitanda sinn verður því áfram meira en það sem launþegar búa almennt við. Frumvarpið boðar ekki breytingar á því, aðeins aukinn sveigjanleika í opinberu starfsmannahaldi og einfaldari reglur um starfslok.

Að lokum legg ég til að málið gangi að lokinni 1. umræðu til hv. velferðarnefndar.

###

Virðulegi forseti. Ég vil byrja á að þakka nefndarmönnum hv. utanríkismálanefndar kærlega fyrir samstarfið. Ég tek undir með hv. þm. Þórhildi Sunnu Ævarsdóttur varðandi það hversu mikilvægt það er að þessi málamiðlun hafi náðst um þessi mikilvægu skilaboð frá Alþingi Íslendinga. Tillagan, málamiðlunin, byggir efnislega á ályktun Jórdaníu á allsherjarþingi Sameinuðu þjóðanna með breytingartillögu Kanada. Það er mikilvægt að Alþingi geti náð saman þar um, allir flokkar, eins erfitt og viðkvæmt mál og um ræðir. Ég hef, samkvæmt samtali við hæstv. forseta, vilyrði fyrir því að málið komist á dagskrá á morgun ef Alþingi samþykkir.

###

Virðulegi forseti. Ég þakka hæstv. ráðherra fyrir svarið og hv. þm. Bryndísi Haraldsdóttur sem tók hér til máls. Það hafa auðvitað verið uppi fordæmalausar aðstæður í Svíþjóð og yfirvöld í nágrannalöndum hafa lýst yfir stuðningi og boðið fram aðstoð. Við höfum sem betur fer enn þá lítið fram að færa í þessum efnum en það er mikilvægt að við fylgjumst vel með þróuninni, skoðum það rækilega hvort við getum dregið lærdóm af þessari alvarlegu stöðu og óheillaþróun hjá þessari vinaþjóð okkar og það sama á við um önnur nágrannaríki okkar.

Hæstv. ráðherra lýsti hér ófagurri mynd af þeirri þróun sem hefur átt sér stað hérlendis og haldi hún áfram er myndin sem hæstv. ráðherra lýsir síst skárri. Hæstv. ráðherra fór sömuleiðis yfir þær aðgerðir sem þegar hefur verið gripið til til að sporna við skipulagðri glæpastarfsemi en hún lagði áherslu á mikilvægi fyrirhugaðra breytinga á lögreglulögum og var hæstv. ráðherra mjög afdráttarlaus í þessum efnum.

Hvað varðar samanburð við önnur Norðurlönd er þróunin komin lengra og til verri vegar. Hæstv. ráðherra lagði í sínu máli áherslu á þekkingar- og reynsluskipti og að efla samstarf og samvinnu og ég get mér til um að hæstv. ráðherra eigi m.a. við heimildir sem munu fást ef í gegn fara fyrirhugaðar breytingar á lögreglulögum.

Það væri áhugavert að heyra frekar frá hæstv. ráðherra hvað við getum gert í auknu samstarfi við þessar nágranna- og vinaþjóðir okkar.

###

Virðulegi forseti. Undanfarið hefur farið mikið fyrir frásögnum af alvarlegum ofbeldisglæpum og árásum í Svíþjóð. Ofbeldisaldan hefur verið rakin til átaka glæpagengja sem hafa hreiðrað um sig og sér ekki fyrir endann á ofbeldinu. Tugir einstaklinga hafa látið lífið í tengslum við ofbeldisfull átök, m.a. í skotbardögum. Morðtilraunir og sprengjuárásir eru daglegt brauð og yfirvöld virðast nánast ráðþrota gagnvart vandanum. Sífellt fleiri saklausir borgarar sem hafa engin tengsl við gengin verða fyrir barðinu á ofbeldinu. Lögreglan í Svíþjóð hefur þurft að auka viðbúnað sinn og jafnvel hefur verið rætt um aðstoð hersins vegna ástandsins.

Það er vel þekkt að við hér á Íslandi erum oft árum eða áratug á eftir þróuninni í ýmsum málum á Norðurlöndum. Ég vildi því spyrja hæstv. dómsmálaráðherra út í þróun skipulagðrar brotastarfsemi á Íslandi á undanförnum árum og sömuleiðis út í það hvort og þá hvaða aðgerða hún ætli að grípa til til að sporna við skipulagðri brotastarfsemi. Til samanburðar óska ég eftir því að hæstv. ráðherra greini frá þróuninni á Norðurlöndunum og viðbrögðum þeirra við þeirri þróun. Það er sömuleiðis mikilvægt fyrir okkur Íslendinga að vita hvaða lærdóm við getum dregið af þróuninni annars staðar á Norðurlöndum og viðbrögðum stjórnvalda þar.

Ég veit að hæstv. dómsmálaráðherra hefur ákveðnar áhyggjur af svartímanum en ég hef fulla trú á henni.

###

Virðulegi forseti. Ég þakka hæstv. utanríkisráðherra fyrir svörin og hv. þm. Gísla Rafni Ólafssyni fyrir að hafa tekið til máls. Áherslur Íslands sem hæstv. ráðherra lýsti hér, áherslur á réttindi hinsegin fólks í allri utanríkisþjónustunni, eru til eftirbreytni enda eru mannréttindi hornsteinn íslensku utanríkisstefnunnar. Ég man eftir samtali sem ég átti í tengslum við vinnu sem við unnum í utanríkisráðuneytinu um mannréttindamiðaða þróunarsamvinnu þar sem tókust á ólík sjónarmið til þessa málaflokks, sérstaklega varðandi það að meginþróunarsamvinna ætti alltaf að snúa að réttinum til lífs, réttinum til að hafa aðgang að hreinu vatni, bólusetningum, að heilsufarsmálefnum og þess háttar. Þá er auðvelt að benda á það að fyrir þá sem tilheyra hinsegin samfélaginu í þessum ríkjum, þar sem staðan er svo slæm, er auðvitað lítils virði, ef þeir hafa ekki grundvallartilverurétt, að fá aðgang að hreinu vatni, bólusetningum og þar fram eftir götunum. Það er nefnilega skylda okkar að halda því til haga alls staðar að mannréttindi eru algild. Þau eiga alltaf við og þau eiga við um alla. Það er jákvætt að við verjum sérstökum fjármunum í þróunarsamvinnu í þennan málaflokk, að styðja við réttindi hinsegin fólks í þróunarríkjum. Mannréttindabrot valda öðrum vandamálum í þróunarríkjum; misskiptingu, fátækt og spillingu. Það er grundvallarforsenda þess að hægt sé til frambúðar að leysa úr vanda þróunarríkjanna.

Að lokum langar mig að hvetja hæstv. ráðherra til að leita frekari leiða til þess að styðja frjáls félagasamtök í þessari vegferð, eins og hv. þm. Gísli Rafn Ólafsson kom einmitt inn á áðan.

###

Virðulegi forseti. Undanfarið höfum við því miður orðið vitni að bakslagi þegar kemur að réttindum hinsegin fólks, meira að segja í okkar heimshluta. Í heiminum öllum telst mér svo til að í einu af hverjum þremur ríkjum teljist hinsegin sambönd enn glæpur samkvæmt lögum. Ástandið er mjög slæmt að þessu leyti víða í Afríku og í Miðausturlöndum, m.a. þar sem við störfum við þróunarsamvinnu. Hryllingssögur þaðan um ofsóknir á hinsegin fólki láta engan ósnortinn.

Sem dæmi má nefna að nýlega undirritaði forseti Úganda þá löggjöf heims sem gengur lengst í andstöðu við réttindi hinsegin fólks. Við erum með sendiráð í Úganda og höldum þar úti tvíhliða þróunarsamvinnu til áratuga. Nú liggur m.a. dauðarefsing við samkynhneigð í ríkinu en lögin voru samþykkt á þingi Úganda með yfirgnæfandi meiri hluta.

Því langar mig að spyrja hæstv. utanríkisráðherra hvort ekki sé örugglega lögð sérstök áhersla á réttindabaráttu hinsegin fólks í þróunarsamvinnu Íslands, hvort við fylgjumst þá sérstaklega með stöðu mála hvað varðar réttindi hinsegin fólks í samstarfsríkjum og í áhersluríkjum okkar í þróunarsamvinnu, og hvort hæstv. ráðherra hyggist leggja aukna áherslu á réttindabaráttu hinsegin fólks í þróunarsamvinnu Íslands og þá með hvaða hætti. Fullt tilefni virðist þarna vera til.

###

Virðulegi forseti. Ég þakka hv. þingmönnum sem tóku þátt í umræðunni og hv. þm. Líneik Önnu Sævarsdóttur fyrir mikilvægt innlegg varðandi mikilvægi forvarna og áminningu um það að við kunnum að hafa sofnað á verðinum. Það er mikilvæg brýning. Gott innlegg frá hv. þm. Sigmari Guðmundssyni þar sem hann veltir upp og er með hugleiðingu um það af hverju tölur um dauðsföll í umferðinni valdi meiri usla og af hverju það sé ekki þjóðarátak vegna dauðsfalla fólks af völdum vímuefnasjúkdóma. Er það ekki einmitt viðhorfið til þessa sjúkdóms, fordómarnir sem valda því að við förum ekki í þjóðarátak í þessum efnum þrátt fyrir þessa mikilvægu viðhorfsbreytingu sem hefur þó átt sér stað? Mér finnst gott að hv. þingmaður hafi staðið hér og farið yfir það hversu erfiður sjúklingahópur þetta er því hann er það vissulega. Margfeldisáhrifin, eins og hv. þingmaður fór yfir, eru svo gríðarleg, áhrifanna gætir svo víða; fjölskyldurnar, samfélagið, dómskerfið og svo heldur þetta áfram og áfram að rúlla og hverri krónu sem er varið í þennan málaflokk er vel varið í fyrirbyggjandi aðgerðir. Hv. þm. Bryndís Haraldsdóttir bendir á, og ég tek undir það, að vilji þingsins standi til þess að veittir séu meiri fjármunir til meðhöndlunar fíknisjúkdóma og mjög athyglisverð ábending hennar varðandi meðferðarúrræði erlendis. Síðan langaði mig að taka undir með hv. þingmanni sömuleiðis varðandi það að við leggjum áfram áherslu á skaðaminnkun og þar hefur hæstv. heilbrigðisráðherra tekið mjög mikilvæg skref á þessu kjörtímabili en hins vegar hlýtur meginmarkmiðið alltaf að vera, eins og með alla sjúkdóma, meðhöndlun sjúkdómsins. Eins og hv. þm. Sigmar Guðmundsson bendir á þá er það bara þannig, í tilfelli þessa sjúkdóms, að glugginn er opinn mjög stutt og þá er mikilvægt að grípa sjúklingana, að dyrnar séu ekki lokaðar þegar glugginn er opinn.

Annars langar mig bara að þakka aftur fyrir gríðarlega góða og þarfa umræðu hér í dag.

###

Virðulegi forseti. Ég þakka hv. þingmanni síðara andsvar. Mér heyrist að við hv. þingmaður séum bara ágætlega mikið á sömu blaðsíðu þegar kemur að þessum málum. Það eru fáir þingmenn Sjálfstæðisflokksins sem taka oftar til máls en ég þegar kemur að þessum málaflokki, enda stendur hann mér mjög nærri. Ég held að í hverri einustu ræðu sem ég hef flutt hér á þinginu og í hverri einustu grein sem ég hef skrifað hafi þetta alltaf verið útgangspunkturinn, þ.e. forvarnirnar. En ég tek undir með hv. þingmanni þegar kemur að þessu sem ég minntist á í fyrra svari varðandi það að hafa sofnað á verðinum. Ef til vill er það þannig að okkur hefur fundist okkur hafa gengið svo vel, að foreldrum þyki þetta verið komið meira í hendurnar á menntakerfinu og stjórnvöldum og þeir séu orðnir einhvern veginn fríspilandi. Ég held a.m.k. að það sé brýn þörf á því þegar við fáum svona blikkandi viðvörunarljós um að við séum einhvern veginn að fara til baka í sama farið að við tökum öll höndum saman og sjáum hvað við getum gert betur. Ég tek undir með hv. þingmanni, ég er ekki viss um að svarið liggi í einhverri uppfærslu, ég held að það sé frekar í einhverju átaki, m.a. af hálfu foreldra, þannig að ég tek undir með hv. þingmanni þegar kemur að því.

###

Virðulegi forseti. Ég þakka hv. þm. Líneik Önnu Sævarsdóttur kærlega fyrir andsvarið. Ég tek undir að það sé mikilvægt að hugsa þessi mál og skoða heildstætt og eins og ég fór yfir í framsögu minni og fram kemur í greinargerðinni er í gangi vinna hjá hæstv. heilbrigðisráðherra. Mér þykir sú vinna reyndar hafa gengið allt of hægt og er að vonast til þess með þessu máli m.a., og við flutningsmenn, að ýta aðeins við henni og kannski gæta þess og passa upp á að það sé lögð áhersla á að greina vanda sjúklingahópa sem glíma við vímuefnavanda.

Hv. þingmaður spyr hver stefna Sjálfstæðisflokksins sé. Stefna Sjálfstæðisflokksins er sú að forvarnir og meðhöndlun fíknisjúkdóma sé besta leiðin til að draga úr vímuefnavandanum. Við vitum að það hefur áunnist gríðarlega mikið hjá íslenskum stjórnvöldum með forvörnum og við höfum m.a. talað um útflutning á íslenska forvarnamódelinu. Hins vegar hefur fréttaflutningurinn undanfarna daga bent til þess að það sé komið ákveðið bakslag í þessi mál þannig að ég tel að við getum sannarlega bætt okkur og gefið í. Ef til vill höfum við sofnað á verðinum. Einhverjar vísbendingar eru uppi um það að við séum að fara aðeins til baka í þessum málum þannig að ég tek undir að við þurfum að leggja gríðarlega mikla áherslu á þetta og mögulega fara aftur í heildarsamfélagslegt átak þegar kemur að forvörnum.

###

Virðulegi forseti. Ég mæli hér fyrir tillögu til þingsályktunar um viðhlítandi þjónustu vegna vímuefnavanda. Stuðningur við tillöguna er þverpólitískur en meðflutningsmenn eru Bryndís Haraldsdóttir, Hildur Sverrisdóttir, Ásmundur Friðriksson, Njáll Trausti Friðbertsson, Vilhjálmur Árnason, Birgir Þórarinsson, Berglind Harpa Svavarsdóttir, Þorbjörg Sigríður Gunnlaugsdóttir, Oddný G. Harðardóttir, Dagbjört Hákonardóttir og Sigmar Guðmundsson. Ég lagði málið fram áður síðustu tvo þingvetur en það kom ekki til umræðu. Mér þykir því gott að vera loksins komin hingað til að mæla fyrir málinu.

Fíknisjúkdómar eru lífshættulegir og ljóst að bið eftir heilbrigðisþjónustu getur verið dauðadómur. Meðan sjúklingarnir bíða eftir að fá viðeigandi þjónustu er gífurlegt álag á aðstandendum þeirra og fjölskyldum með tilheyrandi afleiðingum og kostnaði fyrir samfélagið. Þess vegna leggja flutningsmenn til að hæstv. heilbrigðisráðherra láti greina þá hópa sem ekki fá viðhlítandi þjónustu vegna vímuefnavanda. Nauðsynlegt er að hópar vímuefnasjúklinga verði skilgreindir svo hægt sé að gera tillögur að úrræðum sem henta hverjum hópi.

Fíknisjúkdómar eru bráðasta hættan sem steðjar að ungu fólki á Íslandi. Árið 2020 létust 20 einstaklingar undir 40 ára aldri af völdum of stórs skammts af fíkniefnum. Metfjöldi andláta vegna lyfjaeitrana varð á árinu 2021 en þá létust m.a. níu einstaklingar undir þrítugu. Í greinargerð með tillögunni er rifjuð upp átakanleg frásögn ungs manns með vímuefnavanda og móður hans. Mæðginin kölluðu eftir fleiri og breyttum meðferðarúrræðum og bentu á að biðlistarnir væru ekkert annað en dauðalistar, sem þeir eru. Ég á síðan sjálf mjög persónulega sögu. Kveikjan að þessu máli mínu og hvatning er ekki síst andlát systur minnar sem lést allt of ung úr fíknisjúkdómi. Hún lést meðan hún var að bíða eftir að komast í meðferð. Þessi tillaga er lögð fram ekki síst í hennar minningu, enda er hún mér hvatning að svo mörgu sem ég geri hér á hv. Alþingi.

MorgunblaðinuVirðulegi forseti. Vinnan sem flutningsmenn leggja til að ráðist sé í færi vel samhliða heildarúttekt á heilbrigðisþjónustu við einstaklinga með vímuefnasjúkdóma sem fer nú fram á vegum hæstv. heilbrigðisráðherra. En á meðan starfshópar rýna í tölur og ráðherrar eru að svara fyrirspurnum og við erum að skrifa skýrslur eru biðlistar eftir meðferðarúrræðum vegna vímuefnavanda langir og neyðin er mikil og á þessum biðlistum deyja allt of margir allt of snemma. Maður þarf ekki að gera annað heldur en að fletta minningarsíðunum í til að sjá hvað það er gríðarlega mikil neyð sem blasir við. Það er ljóst að fólki sem glímir við fíknisjúkdóma er ekki tryggð nauðsynleg heilbrigðisþjónusta þegar hundruð sjúklinga bíða eftir viðhlítandi úrræði. Það er í mikilli mótsögn við þá mikilvægu viðhorfsbreytingu sem hefur orðið í samfélaginu í þá átt að fíknisjúkdómar eigi að vera meðhöndlaðir sem slíkir innan heilbrigðiskerfisins. Það er mat flutningsmanna að það ætti að vera algjört forgangsmál hjá stjórnvöldum að efla og auka skilvirkar forvarnir, fræðslu og meðferðarúrræði, enda eru forvarnir og meðhöndlun fíknisjúkdóma besta leiðin til að draga úr vímuefnavandanum.

Virðulegi forseti. Það er kominn tími á viðhlítandi þjónustu vegna vímuefnavanda.

Að lokum vonast ég til að heyra gagnlegar ábendingar og athugasemdir við málið og ræða það hér við þingmenn. Ég legg til að málið gangi að lokinni fyrri umræðu til hv. velferðarnefndar.

###

Virðulegur forseti. Endurskoðun lífeyrissjóða- og almannatryggingakerfa með tilliti til eldra fólks er löngu tímabær. Þannig ættu málefni aldraðra og málefni öryrkja til að mynda að vera aðgreind og vera tveir aðskildir málaflokkar.

Margt gott hefur áunnist í málefnum eldra fólks á undanförnum árum. Pétur heitinn Blöndal leiddi nefnd sem hóf störf fyrir um áratug og afraksturinn var verulegar breytingar. Bótaflokkar voru sameinaðir, framfærsluviðmið hækkuð og króna á móti krónu skerðing fyrir eldra fólk var afnumin. Niðurstaðan var ein mesta kjarabót eldra fólks í áratugi. Frítekjumark vaxtatekna hefur verið hækkað verulega og þeim eldri borgurum sem greiða fjármagnstekjuskatt hefur fækkað mikið á undanförnum árum.

Útgjöld ríkissjóðs í málefni aldraðra hafa aukist um tugi milljarða undanfarin ár og kjör eldri borgara hafa batnað mikið, hvort sem við lítum til tekna, kaupmáttar eða eigna- og skuldastöðu. En það þýðir ekki að við eigum ekki að gera betur. Við getum alltaf gert betur. Það á sérstaklega við um þann hóp sem lýkur ekki starfsævinni með nægilega rík lífeyrisréttindi. Það er óásættanlegt að eldra fólk búi hér við bág kjör, fólkið sem byggði upp samfélagið og auðveldaði okkur og þeim sem á eftir koma lífsbaráttuna.

Virðulegi forseti. Við eigum því m.a. að auka svigrúm eldra fólks til atvinnuþátttöku án umtalsverðra skerðinga og halda áfram að draga úr skerðingu ellilífeyris vegna tekna. Starfslok ættu í meiri mæli að verða sveigjanleg þannig að eldra fólk eigi möguleika á að starfa hvort sem er í fullu starfi eða hlutastarfi eins og áhugi þess og færni segir til um. Fjárhagslegt sjálfstæði eldra fólks eru grundvallarréttindi og þessar aðgerðir hafa fjölmörg jákvæð áhrif, ekki bara á velferð heldur líka á hagvöxt og ég þakka framsögumanni og frumkvæðismanni, hv. þm. Ingu Sæland, kærlega fyrir framtakið.

###

Virðulegi forseti. Ég þakka hv. þm. Birgi Þórarinssyni framsöguna og frumkvæðið. Málið er mjög jákvætt og snýr að því að færa kristinfræðikennslu í grunnskólum til fyrra horfs, eins og var til 2008. Það ætti hverjum manni að vera ljóst að áherslan á kennslu um kristna trú skýrist af menningu okkar og tengslum við sögu kristinnar trúar í landinu, enda er kristin trú sérstaklega tekin út fyrir sviga í lögum um grunnskóla. Það er bundið í lög að starfshættir grunnskóla skuli mótast af kristinni arfleifð. Þekking á kristinni trú er sömuleiðis grundvallarforsenda þess að skilja vestræna menningu okkar og samfélagsgerð. Með þessu er með engum hætti gert lítið úr mikilvægi almennrar trúarbragðakennslu, enda er hún mikilvæg til skilnings á menningu og sögu annarra þjóða. Það eru að vísu ekki ríkjandi viðhorf víðast hvar í heiminum. Það kenna sannarlega ekki allar þjóðir heims t.d. kristinfræði til að efla umburðarlyndi og þekkingu á menningu og sögu annarra þjóða.

Virðulegi forseti. Kristin trú er rótgróin í íslenskri menningu og sögu sem ekki verður skilin án grunnþekkingar á kristni, hvað sem líður trúarsannfæringu hvers og eins. Íbúar hér eru að miklum meiri hluta kristinnar trúar og hér er stjórnarskrárvarin þjóðkirkja. Skilningur á íslensku þjóðfélagi og sögu hlýtur að vera forgangsmál í kennslu grunnskólabarna. Kennsla um kristna trú snýr m.a. að kennslu um grunngildin okkar sem eru kærleikur, fyrirgefning, miskunnsemi og mannvirðing. Við erum sannarlega lánsöm að búa í þjóðfélagi þar sem kristin gildi eru samofin menningunni.

###

Virðulegi forseti. Ég þakka hv. málshefjanda fyrir framtakið og hæstv. ráðherra fyrir framsöguna. Vörumerkið er verðmætasta eignin í rekstri margra fyrirtækja. Það er þannig samofið ímynd fyrirtækisins sem leggur ofurkapp á að varðveita vörumerkið og þar með ímyndina. Vel rekin fyrirtæki fórna ekki langtímahagsmunum sínum fyrir skammtímagróða með því að gjaldfella vörumerkið.

Varkárni í uppbyggingu ferðaþjónustu er ekki síst hagsmunamál fyrir atvinnugreinina. Ef við yfirfyllum landið laskast vörumerkið Ísland. Landið verður ekki eins eftirsóknarvert og verið hefur. Þá tapa allir. Ýmis lönd hafa leitast við að takmarka fjöldaferðamennsku og til að mynda brugðist við ofgnótt ferðamanna á vinsælum áningarstöðum. Kannski ættum við að huga að fyrirbyggjandi ráðstöfunum. Hagsmunir þjóðarinnar og ferðaþjónustunnar fara nefnilega saman til framtíðar, ekki bara til skamms tíma.

Í dag fengum við fregnir af því að Kerið í Grímsnesi hefði skipt um eigendur en Kerið hefur verið í eigu Kerfélagsins í yfir tvo áratugi. Uppbygging og fyrirkomulag í kringum Kerið er frábært dæmi um einkaframtak við sjálfbæra náttúruvernd þar sem aðgangi hefur verið stýrt og ágóðinn nýttur til uppbyggingar og náttúruverndar. Þetta hefur verið gert í góðri samvinnu við heimamenn og mættu fleiri taka sér það til fyrirmyndar.

Ekki er hægt að ræða um þolmörk vegna ferðaþjónustu án þess að ræða heildarmyndina. Við uppbyggingu atvinnugreinar á borð við ferðaþjónustu sem krefst mikils erlends vinnuafls þurfum við að taka allt með í reikninginn. Erlendu vinnuafli fylgir uppbygging á húsnæði, skólum fyrir börn sem fylgja og jafnvel viðbótarkennsla. Álag eykst á heilbrigðiskerfið, bæði frá vinnuaflinu og ferðamönnunum. Svona mætti áfram telja og málshefjandi á hrós skilið fyrir að vekja athygli á þessu, enda einblínum við allt of oft á afmarkaða þætti hverju sinni.

###

Virðulegi forseti. Ég þakka fyrsta flutningsmanni þessa frumvarps, hv. þm. Þórunni Sveinbjarnardóttur, fyrir framtakið og fyrir framsöguna og er komin hingað til að taka undir með tillögunni sem ég er meðflutningsmaður að. Útskúfun og útrýming kristinna Armena er smánarblettur á mannkynssögunni og næsta víst að ekki er hægt að treysta á upplýsingar og söguskýringar Tyrkja um atburðina. Brottflutningur, ofsóknir og útrýming kristinna sem ekki snúa baki við trú sinni og menningu er útbreitt mannréttindabrot enn í dag. Armenum hefur því miður reynst erfitt að fá alþjóðasamfélagið til að viðurkenna atburðina sem um ræðir sem þjóðarmorð og er framtak hv. þingmanns og fyrsta flutningsmanns því aðdáunarvert. Það er gríðarlega mikilvægt að heimsbyggðin viðurkenni voðaverkin sem þjóðarmorð og ég tek undir með hv. þm. Þorgerði Katrínu Gunnarsdóttur um að við ættum að gera það hið snarasta. Með því sendum við skýr skilaboð og minnumst um leið fórnarlamba þessa glæps gegn mannkyni. Þau skilaboð eru ekki síður mikilvæg með tilliti til atburða í samtímanum, ofsókna gegn Armenum. Ég legg því til að tillagan verði samþykkt.

###

Virðulegur forseti. Íslensk stjórnvöld fordæmdu harkalega hryðjuverkaárás Hamas-liða á Ísrael um liðna helgi. Árásir þar sem saklausum borgurum var slátrað í hundraðatali, ungmennum sem voru á skemmtun til stuðnings friði, þar sem konur og börn voru myrt á heimilum sínum og numin á brott. Vina- og nágrannaþjóðir okkar fordæmdu verknaðinn sömuleiðis. Forseti framkvæmdastjórnar ESB kallaði árásina kaldrifjuð stríðsverk sem endurspegluðu forna illsku. Evrópa stæði með Ísrael. Hæstv. utanríkisráðherra undirstrikaði að við þyrftum að rjúfa þennan vítahring ofbeldis. Ísland tók sömuleiðis undir yfirlýsingu ESB-þjóða í mannréttindaráðinu þar sem hryðjuverk voru fordæmd.

Stjórnvöld hafa um leið lagt áherslu á að réttur Ísraels til að verja borgara sína sé ótvíræður en að gæta þurfi að alþjóðalögum við gagnaðgerðir. Í þessu ástandi eru saklausir borgarar, þ.m.t. konur og börn, iðulega meginfórnarlömbin.

Þótt aðstæður séu um margt flóknar fyrir botni Miðjarðarhafs þykir manni ekki flókið að fordæma hryðjuverk, viðurstyggilega glæpi gagnvart saklausu fólki. Það hefur því verið ónotalegt að hlusta á raddir sem hafa tekið undir gagnrýni á hryðjuverkin með semingi, í það minnsta látið fylgja með nokkur „en“. Aðrir hafa talið upp ýmis „hvað með“-dæmi í þessu samhengi.

Í þessu hef ég m.a. staldrað við orðalagið um að ekkert gerist í tómarúmi. Það er auðvitað laukrétt. Við sem höfum starfað við sakamál þekkjum það að fáir glæpir og ofbeldisverk spretta af engu. Þar býr oft að baki mikill harmleikur, oft langvarandi, en þegar við lýsum yfir vanþóknun okkar á einhverju sem misbýður grunngildum okkar, misbýður siðferðiskennd okkar og sendum fórnarlömbum um leið samúðar- og stuðningskveðjur, eru „en“ og „hvað með“ bara mjög óviðeigandi.

###

Herra forseti. Ég vil þakka málshefjanda fyrir framtakið og framsöguna; mikilvæg umræða til að taka hér á þinginu. Virk samkeppni er auðvitað grunnforsenda öflugs efnahagsumhverfis. Samkeppnisumhverfið þarf að vera þannig úr garði gert að hagsmunir almennings séu alltaf hafðir að leiðarljósi en virk og heilbrigð samkeppni skilar mestum ávinningi til neytenda. Slík samkeppni skilar reyndar líka ávinningi fyrir fyrirtækin því að hún stuðlar að bættum rekstri og gagnast þannig samfélaginu öllu. Í síminnkandi veröld skiptir samkeppnishæfni atvinnulífsins miklu máli og því mikilvægt að sömu samkeppnisreglur og -skilyrði gildi hér og á samanburðarmörkuðum.

Fjölmargar breytur hafa haft jákvæð áhrif á samkeppni í íslensku atvinnulífi undanfarin ár og áratugi en aðildin að EES og sala á ríkisrekstri hefur sannarlega skipt sköpum. Virkt og öflugt samkeppniseftirlit er lykilatriði þegar kemur að því að tryggja virka samkeppni og vinna gegn misnotkun fyrirtækja á markaði. Stjórnvöldum er í því skyni falið mikilvægt vald og það er auðvitað mikilvægt að valdheimildirnar séu í lögmætum eftirlitstilgangi, að þingið gæti þannig meðalhófs í þeim efnum. Það er sömuleiðis mikilvægt að samkeppnisyfirvöld, eins og önnur stjórnvöld, haldi sig innan valdheimilda og fari að lögum. Sé það ekki gert, verði misbrestur þar á, verður auðvitað að grípa til aðgerða. Hver hefur annars eftirlit með eftirlitinu? Þá verður að undirstrika mikilvægi þess að eftirlitsstofnanir eins og Samkeppniseftirlitið séu sjálfstæðar í störfum sínum.

Langur málsmeðferðartími mála á borði Samkeppniseftirlitsins er augljós brotalöm í íslensku samkeppnisumhverfi. Þessi langi tími hefur slæm áhrif á alla hlutaðeigandi, bæði þau fyrirtæki sem eru til skoðunar og þá sem kunna að hafa skaðast af samkeppnisbrotum. Með þessari umræðu vekur hv. málshefjandi mikilvæga athygli á stöðu samkeppnisumhverfisins og vonandi getur hæstv. ráðherra nýtt sér gagnlegar ábendingar héðan úr þingsal.

###

Virðulegi forseti. Ég þakka hæstv. ráðherra fyrir svarið. Auðvitað snýr þetta mál að því eða er a.m.k. lagt þannig upp að það snúi að því að uppfylla skuldbindingar en við sníðum okkur stakk eftir vexti. Það gilda ekki sömu lögmál um okkar litlu stjórnsýslu og okkar takmörkuðu fjárráð og gilda um samanburðarlönd sem m.a. hafa verið nefnd hérna af hæstv. ráðherra og er gert í greinargerð. Annars bíð ég bara spennt eftir að heyra síðara andsvar hæstv. ráðherra varðandi réttindagæsluna.

###

Virðulegi forseti. Ég þakka hæstv. ráðherra framsöguna. Málið snýst auðvitað um að koma á fót enn einni ríkisstofnuninni með tilheyrandi umstangi og kostnaði eins og hv. þm. Bergþór Ólason fór hérna yfir áðan. Við hæstv. ráðherra erum auðvitað ósammála um að nýjar stofnanir séu ekki alltaf til óþurftar. Það er hægt að líta til allra landa heims og finna endalaus dæmi um stofnanir sem við gætum komið á fót hér en við erum auðvitað litla Ísland. Stjórnsýslan okkar er smærri í sniðum eins og hæstv. ráðherra þekkir mjög vel. Ráðherrarnir okkar bera til að mynda marga hatta á við kollega þeirra.

Það sem mig langar til að spyrja hæstv. ráðherra út í er að mér finnst það ekki augljóst af frumvarpinu að verkefnin sem eru þar tiltekin falli undir eftirlitshlutverk með framkvæmdavaldinu. Mér sýnist t.d. að stór hluti varði réttindagæslu fyrir fatlaða, störf réttindagæslumanns, sem mér þykir augljóst að ætti að heyra undir framkvæmdarvaldið frekar en þingið eða undirstofnun þingsins. Sjálfstæði stofnunar ræðst síðan ekki af því hvort hún heyrir undir þing eða framkvæmdarvald, við þekkjum það úr stjórnsýslunni. Við eigum aðrar leiðir til að tryggja sjálfstæði. Mig langar að biðja hæstv. ráðherra um að færa sterkari rök fyrir þessum búningi sem hún leggur málið upp í.

Forseti minnir á ræðutíma.

###

Virðulegi forseti. Á dögunum sendi ég ríkisstjórninni bréf þar sem ég hvatti til þess að áhersla yrði lögð á að íslenskt regluverk yrði ekki meira íþyngjandi en nauðsynlegt væri við innleiðingu EES-gerða. Að við hættum að gullhúða eða blýhúða. Ég hafði ekki fyrr póstlagt bréfin en tilefni gafst til að brýna þetta fyrir hæstv. ráðherra hér í þingsal í umræðu um breytingu á lyfjalögum.

MorgunblaðiðÉg ræddi þessi mál í Bítinu á Bylgjunni í morgun. Mér heyrist að á meðan hv. þm. Jóhann Páll Jóhannsson var að leggja sig  hafi ég verið vöknuð eldsnemma til að ræða við Bítið. Þar meðtók ég áskorun um að við stoppuðum ekki við það að rýna nýjar reglur heldur réðumst hér í að vinda ofan af löggjöf þar sem hefur verið gengið of langt við innleiðingu. Bítið á Bylgjunni er fyrir mér miklu meira  þjóðin eða fólkið heldur en margir stjórnmálamenn sem segjast mjög gjarnan tala fyrir þann hóp, og reyndar var á sömu nótum í gær þar sem við þingmenn vorum hvattir til lagahreinsunar  af þessu tilefni.

Virðulegi forseti. Á síðasta þingi samþykktum við að vísu skýrslubeiðni hér til hæstv. umhverfisráðherra um úttekt á gullhúðun undanfarinn áratug í hans ráðuneyti. Það bíða örugglega fleiri en ég spenntir eftir niðurstöðunni en við vitum það auðvitað að allt of oft hefur verið gengið allt of langt við innleiðingu á EES-reglum. Ráðherrar og embættismenn hafa freistast til þess að bæta við hinu og þessu sem íþyngir íslensku atvinnulífi og skellt síðan skuldinni á ESB. Ég hef sannarlega fengið  verri áskoranir en þessar og held að við ættum að taka hér höndum saman við lager- og lagahreinsanir.

###

Virðulegi forseti. Ég þakka hæstv. ráðherra framsöguna en geri alvarlegar athugasemdir við frumvarpið sem hér er til umræðu og þær eru margvíslegar. Til að byrja með, eins og ég kom inn á áðan í orðaskiptum við hæstv. ráðherra, er svo gríðarlega mikilvægt að við göngum ekki lengra við innleiðingu á EES-gerðum en þörf er á. Innlend fyrirtæki og neytendur eiga að sitja við sama borð og aðrir á innri markaði ESB. Það er nákvæmlega það sem þetta frumvarp felur í sér, óþarfa þyngsli fyrir atvinnulífið með vísvitandi tilvísun í meintar skyldur samkvæmt EES-samningnum; gullhúðun í sinni tærustu mynd, blýhúðun vill atvinnulífið kalla þetta. Þegar hæstv. ráðherrar ætla samt að ganga lengra en EES-samningurinn krefur þá um þá ber þeim að vekja sérstaklega athygli þingsins á því og með greinargóðum rökstuðningi. Það er ekki gert í þessu máli. Reyndar má benda á að hæstv. ráðherra er alveg sérstaklega samviskusamur og áfjáður þegar kemur að Brussel í þessu máli, enda hefur þessi reglugerð ekki enn verið tekin upp í EES-samninginn þótt það standi nú til og hann er núna meira að segja búinn að leggja þetta mál fram tvisvar.

Ég er með athugasemdir í fimm liðum. Í fyrsta lagi gerir hæstv. ráðherra hér kröfu um að upplýsingar um birgðastöðu lyfja séu gefnar í rauntíma. Það er sannarlega ekki krafa samkvæmt Evrópureglugerðinni sem gerir ráð fyrir því að upplýsingar séu veittar þegar þörf krefur.

Í öðru lagi tekur Evrópureglugerðin bara til stakra lyfja og tækja sem eru á skilgreindum lista og í tengslum við brýna ógn við lýðheilsu eða meiri háttar atburð. Þetta er margendurtekið í reglugerðinni og kemur það skýrt fram. Hæstv. ráðherra gerir hins vegar kröfu um upplýsingagjöf um öll lyf og það í rauntíma. Á lista ESB eru nú færri en 20 lyf en í frumvarpi hæstv. ráðherra er gert ráð fyrir vöktun á rúmlega 5.000 vörunúmerum.

Í þriðja lagi setur Evrópureglugerðin kvaðir um upplýsingagjöf á markaðsleyfishafa en hæstv. ráðherra leggur kvaðir um rauntímaaðgang að birgðastöðu á markaðsleyfishafa, heildsala, framleiðanda, smásala og eftir atvikum aðra.

Í fjórða lagi felst gríðarlegur kostnaður í frumvarpi hæstv. ráðherra við þróun og rekstur sérstaks kerfis svo að hægt sé að veita upplýsingar í rauntíma, eða tæpar 500 milljónir, hálfur milljarður. Skyldu um slík fjárútlát er hvergi að finna í Evrópureglugerðinni.

Í fimmta lagi gengur hæstv. ráðherra mun lengra varðandi deilingu upplýsinga sem aflað verður með ríkisstofnunum og heilbrigðisstarfsmönnum og með almenningi. Þannig er í frumvarpinu gert ráð fyrir að upplýsingamiðlunin hér verði mun ríkari en í ESB þrátt fyrir smæð markaðarins hér. Það þarf varla að nefna að hér er um að ræða upplýsingar sem snúa með beinum eða óbeinum hætti að viðskiptahagsmunum íslenskra fyrirtækja og geta því verið viðkvæmar samkeppnisupplýsingar. Það er því alger óþarfi að ganga lengra en Brussel gerir kröfu um.

Mér þætti eðlilegast að hæstv. ráðherra tónaði niður þetta frumvarp svo að það væri í samræmi við Evrópureglugerðina sem því er ætlað að innleiða, og það meira að segja löngu áður en við þurfum þess, enda hafa ekki verið færð nein haldbær rök fyrir því að hér séu uppi slíkar aðstæður að við verðum að ganga margfalt lengra en vinir okkar á meginlandinu. Skýrsla hæstv. forsætisráðherra breytir þar engu um. Hér eru ekki uppi neinar séríslenskar aðstæður sem krefjast þessa og reyndar útskýrði hæstv. ráðherra það ekki hér áðan hvernig rauntímaaðgangur að birgðastöðu lyfja og lækningatækja dragi.. úr skorti eins og fullyrt er í greinargerð.

Ég hvet hæstv. ráðherra því til að endurskoða frumvarpið þannig að það taki bara til nauðsynlegra lyfja og tækja í samræmi við Evrópureglugerðina. Þá verði íþyngjandi skyldu um aðgang að upplýsingum í rauntíma sömuleiðis breytt til samræmis við Evrópureglugerðina og hann láti af áformum um 500 millj. kr. fjárútlát vegna sérstaks kerfis af þeim sökum. Þessi eyðsluáform eru ekki beint í samræmi við hagræðingar- og niðurskurðaráform stjórnvalda. Hefur hæstv. ráðherra einu sinni kannað hvort hægt sé að afla upplýsinga um birgðastöðu með einfaldari og ódýrari hætti?

Ég vek athygli á því að í frumvarpinu er gert ráð fyrir þessum 500 milljónum, hálfum milljarði, en það verður ekki endanlegur kostnaður við þessa lagasetningu. Hversu margir starfsmenn Lyfjastofnunar munu annars þurfa að manna þetta eftirlit? Þarf Lyfjastofnun kannski aukin fjárframlög?

Ég hvet hæstv. ráðherra sömuleiðis til að takmarka upplýsingagjöf til ríkis og heilbrigðisstarfsfólks og til almennings með sama hætti og Evrópureglugerðin kveður á um. Ég verð að segja að miðað við frumvarpið sem við erum að fjalla um hér hef ég hreinlega áhyggjur af fyrirætlunum hæstv. ráðherra um frekari aðgerðir í þessum dúr.

###

Virðulegi forseti. Ég þakka hæstv. ráðherra svarið. Ég ætla að leyfa mér að segja að það hvernig þetta mál er fram sett, fullyrðingar í greinargerð og fleira, er ekki í samræmi við reglurnar sem við höfum sett okkur um þinglega meðferð EES-mála. Ég hef þegar sent hæstv. ráðherra bréf og brýnt hann í þessum efnum og ég vona að þetta sé ekki sá háttur sem hann vill hafa á í þessum málum og mér heyrist reyndar að svo sé ekki. Það er bara ólíðandi að gengið sé lengra við innleiðingu á ESB-reglum, og framsetningin eins og hún er í greinargerðinni, þrátt fyrir að hæstv. ráðherra vísi m.a. til skýrslu forsætisráðherra, kemur óorði á EES-samninginn og það viljum við ekki. En gott og vel.

Hæstv. ráðherra hefur sannfæringu fyrir þessu máli, fyrir þessum íþyngjandi kröfum og hefur listað upp ástæðurnar fyrir því og þá spyr ég hæstv. ráðherra: Hvernig mun rauntímaaðgangur að birgðastöðu lyfja og lækningatækja draga úr skorti eins og er fullyrt í greinargerð, með tilliti til þess að lyfjaskortur skýrist nánast alltaf af því að lyf eru ófáanleg hjá framleiðanda?

Svo verð ég að lýsa yfir furðu minni á því að hæstv. ráðherra færi öll lyf undir frumvarpið af því að það sé einhver óvissa uppi um það hvaða lyf ættu að vera vöktuð og við hvaða aðstæður. Í Evrópureglugerðinni sem frumvarpinu er ætlað að innleiða er sérstaklega gert ráð fyrir að koma upp slíkum lista við tilteknar aðstæður. Það er nú heila málið, það er það sem Evrópureglugerðin gengur út á.

###

Virðulegi forseti. Í greinargerð með frumvarpinu sem hér er til umræðu kemur fram að það feli í sér innleiðingu tiltekinnar ESB-reglugerðar. Þar kemur ítrekað fram að með því sé verið að lögfesta Evrópureglugerðina, sérstaklega skyldurnar varðandi upplýsingagjöf. Þar segir orðrétt, með leyfi forseta:

„Miðlæga upplýsingakerfið þarf að vakta birgðastöðu lyfja og nauðsynlegra lækningatækja í rauntíma svo að hægt verði að uppfylla skyldur Íslands samkvæmt Evrópureglugerðinni.“

Þetta er beinlínis rangt. Ég má til með að spyrja hæstv. ráðherra af hverju íslenska ríkið telur sig þurfa að ganga lengra við innleiðingu þessara reglna en forsjárhyggjusambandið í Brussel og hvort hæstv. ráðherra telji að frumvarp hans uppfylli skilyrði þingsins um meðferð EES-mála. Þar vísa ég til þess að það skuli sérstaklega tilgreint þegar gengið er lengra við innleiðingu — þegar frumvarp er gullhúðað — og skal rökstuðningur fylgja slíkri ákvörðun.

###

Virðulegi forseti. Mig langar til að þakka fyrsta flutningsmanni og hv. þm. Vilhjálmi Árnasyni kærlega fyrir framsöguna og fyrir framtakið. Ég auðvitað fagna frumvarpi eins og þessu sem leggur til minni skattheimtu. Við flutningsmenn teljum líka að gjaldheimtan sem um ræðir sé úrelt, enda hefur það verið til umræðu lengi að afleggja stimpilgjaldið og þegar verið stigin skref í þá átt með afslættinum. Þetta frumvarp felur í sér góð og mikilvæg skilaboð og ég legg til að það verði samþykkt.

###

Virðulegi forseti. Staðan í efnahagslífinu, staða heimilanna, verður krefjandi og því aðalverkefni vetrarins. Þar þurfum við þingmenn að taka höndum saman og beina kröftum okkar að því að koma jafnvægi á hagkerfið. Tónninn hefur verið sleginn með mikilvægum hagræðingaraðgerðum og það er mikilvægt að við þingmenn, sem förum með fjárveitingavaldið, fylgjum þeim fast eftir. Í umræðunni um stöðuna í efnahagsmálum hefur borið á fingrabendingum og ekki beint verið slegist um að taka ábyrgð. Nærtækt dæmi er auðvitað Reykjavíkurborg þar sem ljóst er orðið að meiri hlutinn í Reykjavík heldur áfram að eyða umfram efni þrátt fyrir stórauknar tekjur. Skuldasöfnun borgarinnar er auðvitað ógnvænleg. Það er skiljanlegt að Samfylkingar- og Viðreisnarfólk sé viðkvæmt fyrir slíkri gagnrýni. Ég átta mig síður á hlutverki Pírata þegar kemur að stjórn efnahagsmála, reyndar eins og oft áður. En það er fráleitt að halda því fram að rekstur Reykjavíkurborgar, lang-langstærsta sveitarfélagsins, hafi engin áhrif á efnahagsmálin. Að halda því fram að reksturinn og forgangsröðun meiri hlutans í Reykjavík, hafi engin áhrif á stöðu heimilanna nær engri átt. Það stenst enga skoðun.

Virðulegi forseti. Auðvitað hefur lóðasveltistefnan og þéttingaráráttan í Reykjavík haft áhrif á húsnæðisverð og þar með verðbólgu og þar með vexti. Seðlabankastjóri hefur margbent á það að húsnæðisskorturinn sé stór hluti verðbólguvandans. Og ekki ætti að þurfa að vísa til orða hans, svo augljóst er samhengið. Fasteignabóluna sem ræðst af skorti af framboði þekkja allir. Og auðvitað hefur það áhrif, m.a. á fjárhagsstöðuna hjá barnafjölskyldum, að börn í Reykjavík fái ekki leikskólapláss fyrr en upp undir á þriðja ári.

###

Virðulegi forseti. Ég þakka hv. þingmanni fyrir svarið. Hv. þingmaður segir málið vera í sjálfheldu. Það er  bara niðurstaða örfárra og reyndar mjög svo fækkandi  áhangenda ESB. Það er auðvitað alveg kýrskýrt hvar við stöndum þegar kemur að aðlögunarviðræðum við Evrópusambandið:  Þær hafa verið settar í ótímabundinn dvala. Þeim hefur verið hætt.

En ef við víkjum aftur að framsöguræðu hv. þingmanns, kosningaræðu hv. þingmanns, mætti kalla það — við höfum heyrt þetta allt áður. Það er ræðan um evruna, um evrópsku velferðina, um öryggismálin og svo auðvitað tilfinninganuddið. Það eru þessi órjúfanlegu tengsl við Evrópu sem er bara hægt að rækta í gegnum Evrópusambandið. Þessi ræða hefur verið haldin. Hún var síðast haldin hérna fyrir síðustu þjóðaratkvæðagreiðslu sem var haldin haustið 2021 og þá fengu talsmenn þessarar skoðunar, þessara nákvæmlega sömu viðhorfa, undir 30%. Þá segi ég: Þetta er réttmæt niðurstaða kosninga. Þetta eru skýr skilaboð frá kjósendum. Þetta er vilji þjóðarinnar.

###

Virðulegi forseti. Ég þakka hv. þm. Þorgerði Katrínu Gunnarsdóttur kærlega fyrir framsöguna. Sannarlega af mörgu að taka en ég ætla bara að velja eitt. Mig langar nefnilega að vita afstöðu Viðreisnar almennt til þjóðaratkvæðagreiðslna, þ.e.  er Viðreisn með þessu að tala fyrir algerri umbyltingu á íslenskri stjórnskipun, brotthvarfi frá fulltrúalýðræðinu, eða  er Viðreisn með þessu að segja að við eigum að kjósa um mál þegar kemur að hugðarefnum Viðreisnar? Því að ef við tækjum  fremstu mál eða hugðarefni flokka sem eru með svona svipað fylgi, svipaðan stuðning og þingflokkur Viðreisnar — mér detta í hug skatta- og skerðingarlaus lágmarkslaun hjá Flokki fólksins, mér dettur í hug lögleiðing fíkniefna hjá Pírötum. Af hverju? Hv. þm. Þorgerður Katrín Gunnarsdóttir spyr af hverju. Ég spyr þá á móti: Af hverju ekki að kjósa um þessi risamál þessara flokka sem hafa svipað fylgi? Ef Viðreisn er almennt ekki  fylgjandi þjóðaratkvæðagreiðslum, er það af því að Viðreisn er  hrædd? Við hvað er Viðreisn svona hrædd? Af hverju má ekki kjósa um þessi mál? Ég gæti spurt þessarar sömu spurningar héðan og það væri bara gott að fá svar við þeim.

###

Virðulegi forseti. Góðir landsmenn. Við lifum á umbrotatímum og viðfangsefni okkar stjórnmálamanna eru eftir því. Við þessar aðstæður er hætt við að við missum trú á þeim grunngildum sem við höfum aðhyllst lengi. Við förum að trúa því að áskoranir samtímans kalli á önnur gildi og nálgun. Og því miður sannfærast stjórnmálamenn um að svarið felist í meiri afskiptum þeirra.

Það er víst nóg af þeim sem eru svo sannfærðir um eigið ágæti og hafa svo litla trú á samborgurum sínum að þeir vildu helst stýra lífi þeirra eftir sínu höfði. Þeir dulbúa stjórnlyndi sitt gjarnan sem umhyggju og mannúð. Ef samborgarar þeirra láta þeim aðeins í té örlítið meira af innkomunni, ef borgararnir eru til í að gefa þeim ogguponsu meiri völd, er þeim lofað áhyggjulausu ævikvöldi.

Í þessari viðleitni reyna ýmsir að draga upp átakalínur á milli hægri og vinstri. Nánast daglega flytja fjölmiðlar okkur fregnir af ógeðfelldum verkum og skoðunum manna sem þeir kalla gagnrýnislaust hægri öfgamenn og það þrátt fyrir að viðkomandi aðhyllist reyndar aukna miðstýringu og hafi ímugust á grundvallarréttindum frelsisins, sem er algjör andstæða frjálslyndis og hægri stefnu.

En átök samfélagsins í dag eru þvert á alla ása, þvert á hægri og vinstri. Og þar hefur öllu verið snúið á hvolf. Eða voru það ekki annars vinstri menn sem hér áður fyrr veifuðu íslenska fánanum og hömpuðu íslenskri tungu og menningararfi? Innblásnir af þjóðerniskennd, óttaslegnir yfir erlendum yfirgangi og áhrifum, hvort sem það var alþjóðlegt samstarf eða erlent sjónvarpsefni.

Frú forseti. Raunveruleg átök snúast nefnilega fyrst og síðast um grundvallarréttindi fólks, um frelsið og rétt fólks til þess að lifa lífi sínu og leita hamingjunnar eins og það sjálft vill og hvort fólkið er til í að gefa þessi réttindi eftir í skiptum fyrir það sem það heldur að sé meira öryggi, meiri lífsgæði. Þessi átök eru ekki ný af nálinni. Frá því við losnuðum undan einveldi og ofríki og komum okkur saman um grundvallarreglur til þess að verjast ríkisvaldinu höfum við stöðugt þurft að verjast ágangi valdsins þar sem mannréttindi eru lítils virt, þar sem lífið einkennist af endalausum bönnum, skerðingum og jafnvel ofbeldi. En jafnvel á þessum stöðum í samtímanum hefur tekist að auka efnisleg lífsgæði fólks um skamma hríð og það er sorglegt að við höfum þessi dæmi í dag.

Víða um heim á lýðræði í vök að verjast og meira að segja hér á Vesturlöndum eiga hornsteinar lýðræðisins eins og frjáls skoðanaskipti undir högg að sækja. Það er ógnvænleg heimsmynd og þróun sem okkur hugnast ekki. Góð, eftirsóknarverð samfélög eru bæði frjáls og örugg og það er þannig sem við búum til mest lífsgæði fyrir okkur öll.

Frú forseti. Við komum hér saman í kvöld til þess að ræða stefnu, í hvaða átt við viljum halda sem samfélag. Í því samhengi er gott að líta um öxl og rifja upp ákvarðanir sem hafa reynst okkur Íslendingum gæfuspor. Fyrst heimastjórn, fullveldi og að lokum fullt sjálfstæði. Virkjun fallvatnanna og hitaveita, orkuskipti síns tíma, koma líka upp í hugann. Þær ákvarðanir eru góð áminning nú þegar við höfum sett okkur háleit markmið um að losa okkur við jarðefnaeldsneyti en höfum hins vegar ekki fjárfest í orkuframkvæmdum til að fylgja markmiðunum eftir.  Aðildin að EFTA og Evrópska efnahagssvæðinu kemur upp í hugann og aðild að NATO ekki síður. Allt eru þetta framfarir þar sem Sjálfstæðisflokkurinn hefur jafnan verið í fararbroddi, oft við mikla andstöðu. Þessar ákvarðanir voru vörður á leið til velsældar, enda erum við óumdeilanlega ein auðugasta og lánsamasta þjóð heims. Það er ekki síst að þakka staðfestu, dugnaði og hugrekki þeirra kynslóða sem á undan gengu og stjórnmálamanna sem tóku gæfuríkar ákvarðanir.

Enginn sér gegnum þoku tímans. Sama hvaða tækifæri og áskoranir framtíðin ber í skauti sér fyrir okkur Íslendinga ættum við áfram að hafa tímalausa visku kristinna gilda að leiðarljósi; náungakærleikann og bjartsýnina, vonina og trúna á það að saman getum við skapað betri morgundag, öflugra samfélag sem við skilum svo í hendur komandi kynslóða.

Sú gæfa sem breytti landinu á skömmum tíma úr einu fátækasta ríki Evrópu í það ríki þar sem lífsgæði eru einna mest á byggðu bóli —   megi sú gæfa áfram fylgja Íslandi. — Takk fyrir að hlusta.

###
