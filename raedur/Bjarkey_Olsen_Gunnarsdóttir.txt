
Hæstv. forseti. Ég vil byrja á því að þakka málshefjanda og hæstv. heilbrigðisráðherra fyrir þessa umræðu hér í dag. Við höfum í auknum mæli rætt um fíkn og fíknisjúkdóma hér á þinginu síðustu ár. Það er jákvætt enda hefur mikil vitundarvakning átt sér stað um ömurlega stöðu þeirra sem berjast við þennan, ja, ég vil segja lævísa, hvikula og öfluga andstæðing. Það ber á ýmsum ólíkum viðhorfum í þessari umræðu eins og hefur komið fram hér bæði í dag og áður. Ég er þeirrar skoðunar að mikilvægt sé að bjóða upp á ólíka meðferðarkosti og þjónustu við fólk sem glímir við fíknisjúkdóma. Það liggur í augum uppi að þarfir fólks eru ólíkar; ekki vilja öll fara í meðferð, ekki eru öll tilbúin að hætta neyslu þá og þegar þrátt fyrir að upplifa algjöran vanmátt gagnvart ástandi sínu, sama hversu mikið er í húfi. Þetta eru fótspor sem erfitt er að setja sig í en afar mikilvægt að við þjónustum þennan hóp til jafns við aðra.

Hér á landi hefur skaðaminnkandi úrræðum fjölgað sem betur fer. Ber þar hæst Frú Ragnheiði sem veitir lágþröskuldaþjónustu fyrir fólk sem notar vímuefni um æð. Meðal annarra orða þá komast þau að sem þess óska og geta fengið hreinan búnað með það að markmiði að fyrirbyggja þann skaða og þá áhættu sem hlýst af notkun vímuefna. Liður í því er að dreifa lyfinu naloxone sem er notað þegar þörf er á tafarlausri neyðarmeðferð vegna ofneyslu ópíóíða.

Heyr, heyr.Hæstv. forseti. Vandinn er grafalvarlegur og þess eðlis að samhliða fleiri úrræðum sem veita þjónustu við fólk með fíknisjúkdóma þurfum við að horfa á vandann heildstætt eins og ráðherra nefndi. Það liggur fyrir að þau sem búa við fátækt, fólk sem elst upp á jaðri samfélagsins vegna ýmissa félagslegra breytna er líklegra til að þróa með sér fíknisjúkdóma. Félags- og efnahagslegt réttlæti er því meðal þeirra þátta sem við þurfum að ráðast á þegar við horfum heildstætt á vandann og til þess að takast á við hann þarf fjöldi aðila að koma saman. Það er engin ein lausn. Við þurfum gagnreyndar aðferðir til að hjálpa fólki sem vill losna undan fíkninni. Við þurfum að tryggja eftirfylgni sjúklinga því að áhrifin á notendur eru oft langvarandi. Þau eru flókin og snerta bæði andlega og líkamlega heilsu. Og ég tek undir með hæstv. heilbrigðisráðherra: Við þurfum að samþætta þessa þjónustu við fólk með fíknisjúkdóma og taka utan um alvarleika málsins.

###

Virðulegi forseti. Markmiðið með þessu frumvarpi er að bæta úrræði um greiðsluaðlögun sem sett voru árið 2010 og gera málsmeðferðina skýrari og skilvirkari, umsækjendum til hagsbóta. Það er komin talsverð reynsla á þetta úrræði. Með þessum breytingum erum við að færa löggjöfina í takt við breytt umhverfi og þarfir umsækjenda. Þessar breytingar koma til með að skipta fjölda fólks miklu máli og taka enn frekar utan um þau sem verst standa fjárhagslega í samfélaginu. Meðal breytinga er m.a. meðferð krafna sem standa utan greiðsluaðlögunar og eru þær til þess fallnar að gera úrræðið heildstæðara. Nýnæmi er að ákveðnar kröfur, t.d. um virðisaukaskatt, fésektir og meðlagsskuldir, geta nú orðið hluti af samningi um greiðsluaðlögun þrátt fyrir að ekki sé heimilt að kveða á um eftirgjöf á þeim. Námslán falla utan greiðsluaðlögunar í núgildandi lögum ásamt ábyrgðarskuldbindingum námslána en með þeim breytingum sem hér eru lagðar til falla virkar kröfur vegna ábyrgðarskuldbindinga á námslánum undir úrræðið og þannig er hægt að kveða á um meðferð þeirra í samningi. Þörfin fyrir því að greiðsluaðlögun taki til þessara krafna er afar brýn þar sem engar aðrar lögbundnar lausnir eru til staðar fyrir ábyrgðarmenn sem lenda í greiðsluerfiðleikum vegna þessara skuldbindinga og ég hvet þingmenn til að samþykkja þessar mikilvægu breytingar.

###

Frú forseti. Ég mæli hér fyrir hönd meiri hluta hv. velferðarnefndar fyrir nefndaráliti um frumvarp til laga um breytingu á lögum um greiðsluaðlögun einstaklinga. Með þessu frumvarpi eru lagðar til löngu tímabærar breytingar á lögum um greiðsluaðlögun einstaklinga sem hafa það að markmiði að betrumbæta úrræði og gera málsmeðferð bæði skýrari og skilvirkari umsækjendum til hagsbóta. Meiri hlutinn telur frumvarpið fela í sér jákvæð skref í þá átt að mæta einstaklingum sem eiga í verulegum greiðsluerfiðleikum þannig að hægt verði að greiða úr skuldavanda þeirra sem hvað verst eru stödd. Það úrræði sem er til staðar í gildandi lögum hefur sannað mikilvægi sitt en nauðsynlegt er að gera breytingar á lögunum, m.a. í ljósi þess að umhverfi og þarfir umsækjenda hafa breyst nokkuð frá því að lögin voru sett árið 2010.

Nefndin fjallaði að sjálfsögðu talsvert um málið og fékk gesti á sinn fund og umsagnir um málið og er greint frá því í nefndarálitinu sem liggur frammi.

Það eru örfá atriði sem ég, fyrir hönd meiri hlutans, vil árétta sérstaklega í kjölfar umræðu og umfjöllunar í nefndinni. Við fjölluðum í nefndinni sérstaklega um meðferð krafna vegna námslána. Í 3. gr. gildandi laga um greiðsluaðlögun er tilgreint til hvaða krafna greiðsluaðlögun tekur. Samkvæmt ákvæðinu tekur greiðsluaðlögun m.a. til krafna Lánasjóðs íslenskra námsmanna vegna námslána að öðru leyti en því að ákveða má við greiðsluaðlögun að afborganir af þeim og vextir falli niður á greiðsluaðlögunartímanum. Með frumvarpinu er lagt til að kveðið verði á um að þeim greiðslum sem falla niður á greiðsluaðlögunartíma, ásamt vanskilaþætti kröfunnar, skuli bætt við höfuðstól. Tilgangur þessara breytinga er að tryggja skýra meðferð krafna vegna námslána þegar skuldari fær samning um greiðsluaðlögun.

LögbirtingablaðiÍ umsögn Menntasjóðs námsmanna var þessi breyting gagnrýnd. Bendir sjóðurinn á í sinni umsögn að í framkvæmd sé það þá þannig að ef námslán fara í alvarleg vanskil er undantekningarlaust farið með mál fyrir dómstóla og stefna árituð um aðfararhæfi. Með hliðsjón af því feli ákvæði frumvarpsins í sér að löggjafinn feli umboðsmanni skuldara, sem er ríkisstofnun sem tekur stjórnvaldsákvarðanir, vald til að breyta dómum dómstóla sem brjóti gegn 2. gr. stjórnarskrárinnar um þrígreiningu ríkisvalds. Meiri hlutinn bendir á, líkt og fram kemur í minnisblaði félags- og vinnumarkaðsráðuneytisins, að með breytingunni er verið að lögfesta framkvæmd sem hefur verið viðhöfð lengi. Meiri hlutinn áréttar að áfram er gert ráð fyrir að lögin taki til frjálsrar greiðsluaðlögunar, þ.e. samninga um greiðsluaðlögun, og áfram er útfærð tenging við réttarfarsleg úrræði til greiðsluaðlögunar. Þá er áfram gert ráð fyrir að kröfuhafa sé heimilt að lýsa kröfu í kjölfar innköllunar í og njóti þannig andmælaréttar gagnvart tillögum um meðferð krafna sjóðsins. Náist ekki samningur um greiðsluaðlögun við kröfuhafa getur skuldari lýst því yfir við umsjónarmann að hann vilji leita nauðasamninga til greiðsluaðlögunar eða greiðsluaðlögunar fasteignaveðkrafna á íbúðarhúsnæði eða hvors tveggja í senn. Með hliðsjón af því telur meiri hlutinn að ekki gæti ósamræmis milli ákvæðisins og 2. gr. stjórnarskrárinnar.

Nefndin fjallaði einnig um meðferð persónuupplýsinga, af því að meðal þeirra breytinga sem eru lagðar til í frumvarpinu er að lögfesta heimildir embættis umboðsmanns skuldara til að vinna með viðkvæmar persónuupplýsingar um skuldara við tilteknar aðstæður. Í umsögn Persónuverndar var á það bent að það geti verið matskennt hvaða viðkvæmu persónuupplýsingar ábyrgðaraðili teldi nauðsynlegt að miðla til þriðja aðila hverju sinni og bent er á að slík matskennd lagaákvæði geti falið í sér ákveðna hættu. Því ætti að huga að því að setja fram skýrar viðmiðanir um túlkun þeirra og slíkt hafi einungis verið gert í athugasemd við ákvæði b-liðar 13. gr. frumvarpsins. Með hliðsjón af framansögðu vill meiri hlutinn árétta mikilvægi þess að gætt verði að sjónarmiðum um meðalhóf við fyrirhugaða vinnslu persónuupplýsinga. Þannig skuli í framkvæmd unnið eftir ströngum vinnureglum við meðferð og miðlun viðkvæmra upplýsinga um skuldara og það skuli gert með þeim hætti að meðalhóf sé ávallt tryggt. Ég veit til þess að Persónuvernd hefur einmitt fundað með umboðsmanni skuldara til að fara vel yfir hvernig hægt er að ná utan um þetta svo lög séu ávallt uppfyllt.

Meiri hlutinn leggur til breytingar á frumvarpinu. Í fyrsta lagi er lögð til breyting á 9. gr. Með því ákvæði frumvarpsins er lagt til að kröfuhafa verði gert skylt að endurgreiða greidda fjárhæð sem óheimilt er að taka við í greiðsluskjóli nema um fésekt sé að ræða. Hafi skuldari greitt fésekt meðan á frestun greiðslna varir ber innheimtuaðila þó ekki að endurgreiða greidda fjárhæð í ljósi þess að með greiðslu sektar hefur refsing komið til framkvæmdar. Í umsögn Skattsins var bent á að sú undantekning ætti ekki jafnframt við um vörsluskatta. Í minnisblaði frá félags- og vinnumarkaðsráðuneytinu til nefndarinnar er fallist á þessa athugasemd Skattsins og lagt til að undantekningin nái jafnframt til skaðabótakrafna vegna tjóns sem samkvæmt dómi hefur verið valdið með refsiverðu athæfi, enda séu slíkar kröfur sérstaks eðlis líkt og þegar um er að ræða fésektir. Leggur meiri hlutinn því til breytingu þess efnis.

Í öðru lagi leggur meiri hlutinn til breytingu á gildistökuákvæði frumvarpsins. Í frumvarpinu er lagt til að lögin öðlist þegar gildi og eigi við um umsóknir sem eru til meðferðar hjá umboðsmanni við gildistöku laganna og hafa ekki verið samþykktar. Í minnisblaði félags- og vinnumarkaðsráðuneytisins til nefndarinnar er lagt til að gildistökunni verði frestað til 1. apríl 2024 með þeim rökum að gefa þurfi embætti umboðsmanns skuldara svigrúm til að bregðast í starfsemi sinni við þeim breytingum sem lagðar eru til í frumvarpinu. Með vísan til þess leggur meiri hlutinn til að lögin taki gildi 1. apríl 2024.

Ég vísa að öðru leyti til ítarlegri umfjöllunar um breytingartillögur í nefndaráliti meiri hluta nefndarinnar.

Ég sé að frá minni hlutanum er komið álit sem tekur á tveimur þáttum og verður áhugavert að heyra fulltrúa þess fara yfir það. Ég sé ekki alveg fyrir mér, sérstaklega með seinni tillöguna, hvernig hreinlega hægt er að uppfylla það ákvæði, þ.e. að forðast eins og frekast er kostur að knýja umsækjanda um greiðsluaðlögun til að selja húsið sitt nema ef hægt er að sýna fram á að hann geti keypt ódýrara en viðunandi húsnæði í staðinn og leyst þannig úr vandanum. Ég treysti því að hv. fulltrúar minnihlutaálitsins fari aðeins yfir það og skýri það út. Ég tel að við séum að ganga hér talsvert langt í þessu frumvarpi og löngu kominn tími á að þetta sé endurskoðað eins og kom fram við umfjöllun nefndarinnar, ekki síst í ljósi reynslunnar sem umboðsmaður skuldara bar á borð fyrir nefndina og fór afskaplega vel yfir að mínu mati.

Virðulegi forseti. Að framansögðu virtu leggur meiri hluti hv. velferðarnefndar til að frumvarpið verði samþykkt með þeim breytingum sem ég hef hér gert grein fyrir.

Undir álit nefndarinnar skrifa, auk þeirrar sem hér stendur, hv. þingmenn Ásmundur Friðriksson, Bryndís Haraldsdóttir, Friðrik Már Sigurðsson, Jóhann Páll Jóhannsson, Líneik Anna Sævarsdóttir og Óli Björn Kárason. Þá er Guðbrandur Einarsson, sem er áheyrnarfulltrúi í nefndinni, samþykkur áliti þessu.

###

Frú forseti. Drög að frumvarpi vegna endurskoðunar örorkulífeyriskerfisins hafa verið birt í samráðsgátt stjórnvalda. Í frumvarpinu er gert ráð fyrir að horfið verði frá örorkumatinu eins og við þekkjum það í dag. Með nýja matinu er horft heildrænt á einstaklinginn en ekki einungis einblínt á læknisfræðilega þætti. Markmiðið með þessu er að bæta afkomu þeirra sem fá greiddan örorkulífeyri, einfalda kerfið, draga úr tekjutengingum, auka hvata til atvinnuþátttöku og gera örorkulífeyriskerfið skilvirkara, gagnsærra og réttlátara. Eitt af því mikilvæga er að stuðningur er aukinn við fólk meðan það er í endurhæfingu og líka aukin samvinna þjónustukerfa sem á að koma í veg fyrir það og hindra að fólk falli á milli kerfa. Eins og ráðherra sagði, með leyfi forseta:

„Breytingarnar fela í sér nýja hugsun, breiðari nálgun, og mestu umbyltingu á örorkulífeyriskerfinu frá upphafi. Við umbyltinguna tökum við betur utan um fólk en áður og búum til hvata til að gera því kleift að blómstra. Markmiðið er skýrt: Að stuðla að bættum kjörum, aukinni virkni og meira öryggi og vellíðan fólks.“

Það skiptir nefnilega máli að þjónustukerfin tali saman og með því sé þá hægt að stuðla að heildstæðri nálgun og samfellu, m.a. í endurhæfingu fólks þannig að það fái rétta þjónustu á réttum tíma. Þessar fyrirhuguðu breytingar auka ekki einungis réttindi örorkulífeyrisþega heldur mun langstærstur hluti þeirra sem fá greiddan örorkulífeyri samkvæmt gildandi lögum í dag fá hærri greiðslur í nýja kerfinu og það á ekki síst við um þau sem fá lægstar greiðslur í dag.

Eitt af því sem nýtt er í þessu er að greiða hlutaörorkulífeyri. Það er fyrir fólk sem getur unnið að hluta og með því aukið ráðstöfunartekjur sínar. Um leið verður tekinn upp svokallaður virknistyrkur sem er ætlað að grípa fólk á meðan það leitar að vinnu, ef ekki gengur að fá hlutastarf grípur sem sagt virknistyrkurinn viðkomandi. Eins og við þekkjum lækka gjarnan greiðslur til fólks um leið og það fær greidd laun á vinnumarkaði en í þessu nýja kerfi eru breytt frítekjumörk sem gefa fólki sem fær greiddan hlut af örorkulífeyri tækifæri til að afla sér tekna án þess að það hafi strax áhrif á greiðslur þeirra. Ég vona sannarlega að okkur takist að koma á þessum breytingum og hlakka til að takast á við þetta mál í velferðarnefnd.

###

Frú forseti. Ég vil þakka fyrir þessa umræðu hér í dag. Þetta eru svona spor sem held ég að ekkert okkar geti sett sig beinlínis í nema hafa upplifað slíkt. Sá sem hér talaði á undan mér er einmitt einn af þeim fáu í þinginu sem beinlínis varð fyrir þessu og fleiri hér, fyrrum félagar, sem maður hefur fylgst með takast á við þetta áfall sem við erum í rauninni að fjalla um að hluta, þ.e. hvernig við ætlum að bregðast við þessum afleiðingum af því að heilt samfélag er í rauninni bara hliðarsett sökum ástandsins. Það hefur sem betur verið einhugur um öll þessi mál sem við höfum verið að takast á við hér í þinginu og þetta mál líka. Þó að það sé risavaxið þá er í sjálfu sér einhugur um það og innan þessa þingmannahóps sérstaklega, ég var í honum ásamt einhverjum þeim sem hafa talað hér. Það skiptir máli að við áttum okkur á því að það verður aldrei hægt að gera svo öllum líki. Þetta er bara þess eðlis að það er ekki fræðilegur möguleiki að gera heilu bæjarfélagi til geðs eða koma til móts við allt það sem þar er undir.

Ég vil líka þakka ráðherra fyrir að bregðast þó þetta hratt við og sérfræðingum í ráðuneytinu sem við unnum með, þessi þingmannahópur, og þessar vangaveltur og þetta opna samtal sem átti sér stað skiptir máli. Það virkaði ágætlega þar sem fólk gat opnað sig og fengið svör við spurningum tiltölulega hratt af því að eins og hér kemur fram þá er þetta ekkert einfalt. Það var verið að tala um að fólk væri orðið óþreyjufullt sem ég skil svo sannarlega vel þegar allt er í uppnámi og fólk á jafnvel hvergi heima og er inni á öðru fólki. Þá vill maður auðvitað fá úrlausn sinna mála strax en það þarf líka að vanda til verka. Ég tek undir það sem hér hefur verið sagt um að efnahags- og viðskiptanefnd þurfi að vinna þetta mjög hratt og vel og um leið taka á móti fólki, taka einhverjar stikkprufur af því fólki sem telur sig hafa orðið undir í því sem hér er tekið utan um. Það verður að segja það samt, og ég tek undir með ráðherra þegar hún talar um styrk og baráttuþrek Grindvíkinga af því að þetta, að horfa á eftir samfélaginu sínu dreifast um allt land í rauninni — ég heyrði einhvers staðar að börn væru  í 32 skólum úti um allt land. Sumir eru búnir að koma sér fyrir, aðrir ekki. Þetta er allt saman mjög skrýtið og þegar maður er að hlusta, ekki síst á börnin sem maður hefur verið að tala við, þá finnur maður það einhvern veginn hvað þetta er mikilvægt. Þarna er auðvitað líka, eins og við þekkjum, mikið íþróttalíf og annað slíkt sem skiptir máli.

Það er heldur ekkert hægt að horfa fram hjá því þegar við erum að fjalla um þetta, af því að sagan er rakin ágætlega í þessu frumvarpi, að minnast á viðbragðsaðila og almannavarnir og þessa iðnaðarmenn sem hafa verið á svæðinu að vinna algert þrekvirki við að takast á við þær afleiðingar sem hafa orðið, ekki síst síðustu vikuna þegar heita vatnið fór af. Fyrir það ber að þakka því að það er ekkert einfalt að standa í slíku á svona svæði eins og þarna.

Hér hefur ansi margt verið rætt og kannski endurtekning á mörgu hverju. Ég er ánægð með að bankarnir, þetta er auðvitað fyrst og fremst Landsbankinn, að eigendur lána hafa hafið samtöl um yfirfærslu lána ef þeir eru komnir með eignir sem þeir hyggjast reyna að kaupa. Við ræddum í nefndinni stöðu fyrstu kaupenda, fólks sem var nýbúið að kaupa, í hvaða stöðu það væri núna í ljósi þess sem því fylgir þegar maður er að kaupa fyrstu eign, að geta gert það í rauninni aftur á sömu forsendum. Það getur skipt gríðarlega miklu máli því að þau eru kannski í enn verri stöðu en margur annar. Eins það fólk sem er að byggja og var jafnvel ekki flutt inn eða var ekki búið að fá afhent en var búið að kaupa. Það er margt í þessu og ég tek undir það með þingmanninum um þetta matskennda skilyrði um lögheimili að það þarf að horfa dálítið til þessara einstöku atriða sem sannarlega eru fyrir hendi. Svo er líka mikilvægt að halda því til haga sem ráðherra nefndi, að það er hægt að leita til úrskurðarnefndar með sérstök mál ef fólk er ekki sátt við niðurstöðuna.

Við ræddum líka að við erum að fá samtöl og hringingar og fólk er að spyrja hvort það megi nota húsið áfram sem sumarhús, hvort það megi slá blettinn eða hvað það megi gera til að halda húsinu við. Félagið hlýtur að þurfa að vera með lágmarksviðhald á húsunum sjálfum en ég trúi því ekki að fólki verði hent út af blettinum sínum kjósi það að slá hann, ef það vill gera svo.

Við ræddum líka þennan búseturétt í nefndinni og það skiptir máli að finna því einhvern farveg. Þú  átt einhvern búseturétt, búinn að vera þar jafnvel í einhver tiltekin ár, og það þarf að finna út úr því. Kannski verður það hægt á milli umræðna, kannski þarf að gera það í sérstöku máli. Ég lít ekki svo á að þetta mál sé einhver endapunktur. Við erum að taka utan um fólkið og fyrst og fremst íbúðarhúsnæði. En rétt eins og við höfum verið að fjalla um mörg önnur mál hér þá er þetta ekki einhver endapunktur. Við vitum ekkert hvernig þessum málum lýkur og þess vegna getum við ekki einhvern veginn sagt að þetta sé lokaverkefnið í þessu. Eins og kemur hérna fram varðandi hversu margar íbúðir voru hér undir og hversu margar íbúðir ríkissjóður telur að þetta frumvarp nái til þá er það lunginn úr þessu sem um er að ræða. En eins og hér hefur komið fram þá skiptir máli að horfa á hitt.

Það er líka mikilvægt að hafa það í huga, þó að það sé kannski kalt að segja, að auðvitað þarf líka að bregðast við því hvaða áhrif þessi mikla tilfærsla fjármuna úr ríkissjóði hefur í rauninni á vexti og verðbólgu. Það er stórt verkefni sem hér er verið að reyna að mæta. Ég er ánægð með hvernig hugsunin er í fjármögnuninni. Ég held að það skipti máli hvað þetta varðar sérstaklega og af því að það kemur náttúrlega öllum vel, líka fyrir þá sem þurfa svo að endurfjármagna og kaupa sér nýtt húsnæði eða annað slíkt. Þetta skiptir okkur öll máli. Þess vegna þarf að hafa þessar aukaverkanir sem þetta óhjákvæmilega hefur í för með sér til hliðsjónar. Við erum svo með annað mál hér til umfjöllunar sem varðar Airbnb sem á að auka framboð á húsnæði, sem skiptir líka máli í þessu samhengi á þröngum markaði í húsnæðismálum og sérstaklega á höfuðborgarsvæðinu.

Það verður auðvitað að mörgu að huga þegar fjallað verður um þetta mál. Það eru nú fjórir af níu nefndarmönnum í efnahags- og viðskiptanefnd sem sátu í þessum þingmannahópi og fóru í gegnum þetta samtal allt saman sem ég held að komi sér vel þegar farið verður að vinna málið inni í nefndinni. Flestir þeirra hafa tengingu við Suðurnesin sem ég held að sé gott. Það hjálpar líka til að vera með fólkið nær sér og þekkja aðstæður og annað slíkt þegar kemur að því að vinna áfram með þetta. Ég er ánægð með, ég vil bara segja það hérna, hversu vel okkur hefur tekist á stuttum tíma að ná utan um þetta þrátt fyrir þrýsting á að reyna að gera það miklu fyrr en raunin varð. En hingað erum við komin. Þetta er eins og ég sagði að mínu mati a.m.k. ekki endapunktur og við þurfum að hlusta á sjónarmiðin og vita hvort það er eitthvað sem við getum mætt án þess að raska hér upplegginu sem er undir í þessu tiltekna frumvarpi.

Ég ætla að óska nefndinni velfarnaðar í vinnu sinni fram undan. Ég veit að það verður dálítið strembið en ég treysti því að hún vinni þetta hratt og vel. Ég tek undir með hæstv. forseta sem ræddi það hér áðan að vonandi náum við að klára þetta mál fyrir lok næstu viku. Það væri mikill fengur að því fyrir fólk að sjá endapunkt á þessu máli því að á meðan það er ekki fullklárað þá veit fólk auðvitað ekki nákvæmlega að hverju það gengur.



###

Frú forseti. Ég vil þakka hv. fyrirspyrjanda og ráðherra fyrir það samtal sem hér hefur farið fram. Ég verð að taka undir með hv. fyrirspyrjanda, mér finnst þetta ekki boðlegt eða gott ástand. Ég óska eftir því að ráðherra taki saman þessar tölur sem hér er um spurt, bæði í spurningu 4, um kostnað ríkissjóðs af því að flytja gæsluvarðhaldsfanga, hann hlýtur að liggja fyrir, það getur bara ekki annað verið, og eins að taka saman tölur yfir það hvað hefur breyst varðandi heimsóknir barna og fjölskyldna fanga sem eru búsettir í öðrum landshlutum og hafa sumir setið inni lengi. Ég hef átt samtöl við fanga sem hafa setið inni á Akureyri og síðan hér fyrir sunnan og það er ólíku saman að jafna. Við höfum sérfræðinga norðan heiða sem ég tel að í öllum tilfellum, flestöllum a.m.k., ættu að geta sinnt því starfi sem þarf að sinna. Sannarlega eru litlar einingar þyngri í rekstri. Það eru hjúkrunarheimili líka úti um alla landsbyggðina sem eru erfiðar í rekstri sökum þess að þær eru litlar en það hefur orðið samfélagsleg sátt um að halda þeim úti. Ég er ekki að líkja þessu saman að öllu leyti en ég tel þetta ekki til fyrirmyndar. Ég gerði athugasemd við það á sínum tíma og var ekki sátt við þetta fyrirkomulag þegar ráðherra lagði það fram á sínum tíma.

###

Frú forseti. Ég vil byrja á því að þakka hv. þm. Gísla Rafni Ólafssyni fyrir að vekja máls á þessum mikilvæga málaflokki og sömuleiðis þakka ég hæstv. forsætisráðherra fyrir greinargóð svör. Ég get tekið undir þau sjónarmið sem hér hafa komið fram og varða fjármögnun og starfsemi almannavarna með tilliti til sjálfboðaliða og þess óeigingjarna starfs sem þar fer fram. Það er alveg ljóst, eins og hér hefur komið fram, að þessu fyrirkomulagi, sér í lagi þegar litið er til síðustu ára sem hafa einkennst af viðvarandi almannavarnaástandi eins og öllum hér er kunnugt um, þurfum við að breyta.

Inn í þessa umræðu um formgerð almannavarna vil ég draga rannsóknarnefnd almannavarna, nefnd sem lögð var af fyrir nokkrum árum og hefur leitt til þess að ráðherra sem ber ábyrgð á málaflokknum ásamt almannavörnum sjálfum fer með innra og ytra eftirlit. Nefndinni var aldrei með góðu móti gert mögulegt að uppfylla lagaskyldur sínar og sinna mikilvægu eftirliti. Það er alveg ljóst að ákvarðanir um almannavarnaaðgerðir eru þýðingarmiklar fyrir almenning og atvinnulíf eins og við höfum kynnst undanfarin ár, hvort heldur er í heimsfaraldrinum, snjóflóðunum í Neskaupstað, aurflóðinu á Seyðisfirði og nú vegna hörmunganna sem eru í Grindavík. Slíkar ákvarðanir hverju sinni geta verið íþyngjandi og haft áhrif á fjölda þátta samfélagsins. Markmið sjálfstæðrar rannsóknarnefndar almannavarna var einmitt að hafa augun á þessu, að draga fram hvað mætti betur fara í slíkri ákvarðanatöku og hvernig bæta mætti viðbrögð og aðgerðir til frambúðar. Það er mín afstaða að slík nefnd sé nauðsynleg og að ákvörðun um eftirlit, um rannsókn gerist sjálfkrafa eins og við sjáum hjá rannsóknarnefnd samgönguslysa en ekki að fólk sem lendir í hörmulegum atburðum þurfi jafnvel sjálft að kalla eftir óháðri rannsókn. Dómsmálaráðherra er að endurskoða lögin og ég vona svo sannarlega að þetta verði tekið til endurskoðunar.

Við erum jú að sönnu lánsöm hér á landi að búa að öflugum almannavörnum. Hér höfum við á reiðum höndum mannauð sem er ekki sjálfsagður í því fámenni sem við búum við og ég tek undir með málshefjanda að að slíku sjálfboðastarfi þurfum við að hlúa almennilega sem og almannavörnum almennt.

###

Frú forseti. Ég þakka hv. þingmanni aftur fyrir andsvarið. Þetta er einmitt það sem við þurfum að gera. Við þurfum að koma fram okkar áhyggjum og okkar leiðum til að reyna að finna út úr því hvernig við getum virkjað eftirlit með þessu, að þetta séu ekki bara orð á blaði. Í febrúar var verið að ræða m.a. um alþjóðaviðskipti og rætt við aðalframkvæmdastjóra WTO, Okonjo-Iweala, ef ég get sagt það rétt, og rætt um stöðu lágtekjulanda eftir Covid-faraldurinn, að neyðin hefði aukist eins og við þekkjum svo víða. Það var rætt um samspil viðskipta og félagslegs réttlætis og lausn deilumála og hvernig fæðuöryggi væri tryggt og allt það. Hún lagði mikla áherslu á að það þyrfti að styðja við lítil og meðalstór fyrirtæki og styrkja samkeppnisstöðu bænda í þróunarríkjunum. Eins og við þekkjum er staða mála í Afríku gríðarlega erfið. Ríkin reiða sig mjög mikið á innflutt matvæli á meðan þau standa aðeins fyrir, eins og hér kemur fram, 3% alþjóðlegra viðskipta í heiminum. Það eru gríðarleg tækifæri fyrir þau sem við þurfum að standa með í staðinn fyrir að skilja þau kannski eftir. Og ég held að þetta sé eitt af því sem þessir aðilar eru í rauninni að reyna að beita sér fyrir. Ég tel að nefndin núna sé bara mjög meðvituð um það að þetta eru angar sem við þurfum að horfa til.. Og talandi um þessa þróun sem hefur átt sér stað í orðræðunni í nefndinni þessi ár sem ég er búin að vera í henni, mér finnst hún einmitt vera í þessa veru. Við erum líka bara miklu kjarkaðri á vettvangi heldur en við vorum kannski svona þegar ég var fyrst að byrja.

###

Frú forseti. Ég þakka hv. þingmanni fyrir þetta andsvar. Eins og ég sagði áðan er það áhyggjuefni að það sé ekki fylgst með þessu og þetta er eitthvað sem maður þarf sífellt að vera að ræða og minna á að það er ekki nóg að þetta sé bara eitthvað á blaði til þess að friðþægja einhverja heldur þarf að finna farveg. Þetta á við um Evrópusambandið sjálft líka, ekki bara hjá okkur. Varðandi Mercosur-ríkin var ég í hópi á síðasta kjörtímabili þegar einmitt var verið að ræða við þessi ríki, Argentínu, Brasilíu, Paragvæ og Úrúgvæ, og það komu alveg augljóslega fram þar, þó að það væri ákveðið að halda því vakandi, sem var gert, ákveðnar áhyggjur af mörgum þessara mála sem hv. þingmaður nefndi. Núna er það þannig að eftir að þessar forsetakosningar fóru fram síðast, og síðustu samningaviðræður voru árið 2019, þá ákvað EFTA bara að fylgjast með því hvernig þetta myndi þróast í álfunni og ef tækifærin sýndust vera þannig þá væri ástæða til að skoða hvort taka ætti upp viðræður. Ég hef líka áhyggjur af því að EFTA hefur verið að ræða við Indland. Það er ríki sem ég hef mínar efasemdir um og sagði á fundum nefndarinnar að ég hefði áhyggjur af því, ekki síst út af mannréttindamálum sérstaklega, barnaþrælkun og alls konar sem þarna er undir. Það kemur líka fram hérna um þessi Afríkuríki, ég kem kannski betur að því á eftir, og önnur ríki sem er vert að ræða líka.

###

Virðulegi forseti. Það er alltaf gaman að vera í svona spekúlasjónum, hvað ef? Auðvitað vitum við það svo sem ekkert en samstarf styrkir alltaf, ég held að það sé af hinu góða almennt og ekki síst hjá löndum sem eru um margt lík en um leið ólík, eins og ég sagði áðan með Norðurlöndin. Við stóluðum rosalega mikið á Noreg í þessu EFTA-samstarfi mjög lengi. Þeirra fulltrúar skrunuðu dálítið í gegnum það sem átti að koma hér. Noregur er bara miklu stærra ríki og hefur í sjálfu sér að mörgu leyti aðra hagsmuni heldur en við. Það kom fram í máli frummælanda hér að við eigum ágætissamtöl við þingmenn Evrópusambandsins og við höfum fundað reglulega með þeim til að heyra hvað er efst á baugi beint frá þeim, það er líka kostur að geta verið óbeint í þessu sambandi og án þess að vera skuldbundinn því. Við þekkjum það bæði að það eru auðlindamálin sem standa helst í þjóðum sem ekki hafa viljað ganga inn í Evrópusambandið. Það eru landbúnaðarmálin sem maður heyrir að eru slík mál. Þegar maður horfir núna á mótmælin í Frakklandi hjá bændum vegna landbúnaðarins þá hverfur dálítið sú mýta sem haldið hefur verið fram mjög lengi að allir bændur séu svo glaðir eftir að löndin gengu í Evrópusambandið af því að styrkjaumhverfið og allt þetta sé svo frábært. Það er nú dálítið brogað að leggja það þannig upp. Það er líka einföldun að halda því fram að þarna sé bara verið að deila um olíukostnað, það kom fram bara síðast í morgun að það er margt annað. Ég er alla vega enn þá dálítið inni í mér varðandi það að ganga í Evrópusambandið eins og staðan er í dag. Um myntina ætla ég hins vegar ekkert að fara sérstaklega að tjá mig.

###

Virðulegi forseti. Já, eins og ég kom inn á áðan um aukna viðveru í Brussel þá held ég að það sé mikilvægt. Ég lagði áherslu á það áðan að ég held að við eigum að bæta við hana, ekki síst með tilliti til álags þó að ég geri ráð fyrir því að fulltrúarnir geti hjálpast að, sem þeir gera. Við heimsóttum þau einmitt, þá vantaði reyndar fulltrúa frá einu ráðuneyti, og kannski þurfum við að gefa okkur tíma til að heimsækja þau aftur til að fylgjast betur með hvernig vinnan gengur og hvernig álagið er og annað slíkt.

Varðandi aðild að Evrópusambandinu og þetta með aukaaðildina þá eru auðvitað skiptar skoðanir, það eru meira að segja skiptar skoðanir í þingflokki Vinstri hreyfingarinnar – græns framboðs og hreyfingunni yfirleitt. Eins og hv. þingmaður rakti hér áðan var farið í þessar viðræður á sínum tíma en voru svo stöðvaðar þegar ný ríkisstjórn komst að. Áherslurnar finnst mér sveiflast eftir tíðarandanum, mér finnst þær sveiflast eftir stöðu gengisins. Þegar illa árar og vaxtaumhverfið er erfitt eins og núna þá eru fleiri sem vilja taka upp evru og ganga jafnvel í Evrópusambandið. Ég tek undir með hv. formanni þessarar EFTA-nefndar, ég held að við séum of lítil til að hafa kannski þau völd sem við myndum telja okkur eiga að hafa þarna inni. Ég hef líka setið Evrópuráðsfundina og þar erum við bara pínulítið ber í risastórum þingsal. Auðvitað skipta raddir okkar alls staðar máli. En ég er ekki sannfærð um að útkoman verði jafn árangursmikil og margur heldur með því að ganga í sambandið þó að ég útiloki það heldur ekki.

###

Frú forseti. Ég vil þakka þessa umræðu, hún er bara talsvert áhugaverð. Ég ætla að grípa orðið þar sem því var sleppt hérna, um það að hafa áhrif og vera við borðið. Það er eitt af því sem ríkisstjórnin hefur einmitt gert. Við erum með starfsfólk frá öllum ráðuneytum starfandi úti núna, það var ekki þannig, til þess einmitt að koma að borðinu og láta ekki Norðmenn eða einhverja aðra stjórnast í því hvað hentar íslenskri þjóð. Það er gríðarlega mikilvægt og það er starf sem ég hef líka talað um að við þurfum að efla og gera jafnvel enn betur því að það er mismunandi álag eins og gengur og gerist í þeim gerðum sem fyrir þinginu liggja á hverjum tíma. Oft er meira álag á kannski fulltrúa frá velferðarráðuneytinu eða á fulltrúa úr fjármálaráðuneytinu en úr einhverju öðru ráðuneyti. Ég  tel að það sé mikilvægt að við höldum aðeins áfram og styðjum við það starf en við erum við borðið mun meira núna heldur en við vorum áður. Ég er búin að sitja í þessari nefnd í dálítinn tíma og ég tel að hún búi yfir miklum tækifærum til þess að hafa áhrif á þá samninga sem gerðir eru og er kannski að einhverju leyti rakið hér, líka til þess að halda okkur inni í heimsmálaumræðunni. Hv. þm. Gísli Rafn Ólafsson nefndi einmitt áðan mál sem við erum að fjalla um og hann var framsögumaður þess máls þegar við vorum á fundinum í mars í Strassborg þar sem var verið að ræða löggjöfina um gervigreind, var það ekki? Öruggar tengingar, já. Og svo það sem hann ræddi hér um gervigreindina. Þetta gefur okkur enn þá meira tækifæri til að geta komið að borðinu og haft áhrif.

Ég finn fyrir því bara á þessum árum sem ég hef verið í nefndinni að við höfum öflugri rödd heldur en við höfðum bara þegar ég byrjaði á þingi fyrir að verða 11 árum síðan. Mér finnst það hafa breyst. Það er auðvitað líka breyting á hópnum, þ.e. EFTA- og EES-hópnum. Það eru líka breytingar í þingmannahóp Evrópuþingsins, þó ekki eins miklar og hafa kannski verið hjá okkur. Maður sér líka hvað það skiptir máli að fólk öðlist reynslu. Við kvöddum í fyrra norskan þingmann sem hafði verið í yfir 20 ár í EFTA-nefndinni fyrir hönd Noregs og bjó að gríðarlegri reynslu og gat miðlað miklu til okkar hinna og líka um hvernig hlutirnir hafa þróast. Þetta skiptir gríðarlega miklu máli. Ég tek undir það að nærveran og að hitta fólk, eiga þessi kaffibollasamskipti, borða saman, eiga þessi óformlegu samskipti skiptir líka svo miklu máli og það gerist auðvitað ekkert í gegnum netið. En það eru líka fundir í gegnum netið, svo því sé nú haldið til haga fyrir alþjóð.

Hér hefur verið farið yfir það sem á daga þessarar nefndar dreif að einhverju leyti. Ég nefni fundinn í fyrra sem við áttum einmitt á svipuðum tíma og er fyrirætlaður núna, í febrúar, þar sem var verið að ræða þessa miklu löggjöf Bandaríkjanna um græn orkuskipti og stuðning við grænan iðnað varðandi hreinorkuskiptin. Þetta er kannski í fyrsta sinn sem þeir eru að leggja áherslu á slíkt með þessum hætti. Evrópusambandið hefur haft áhyggjur af því, vegna þess að það eru svo miklar skattaívilnanir, að fyrirtæki úr Evrópu flytji sig hreinlega til Bandaríkjanna. Þetta er eitt af því sem við erum auðvitað að ræða, hvernig hægt er að bregðast við. Það er ekki bara gert á Evrópuþinginu. Sú umræða flyst líka að hluta til yfir í EFTA og það finnst mér vera líka eitthvað sem heldur manni á tánum í mjög mörgu sem maður er ekki endilega að velta fyrir sér varðandi Ameríku. Mér fannst þetta alla vega vera mjög athyglisverður fundur hvað þetta varðaði. Og af því að við erum svo oft að glíma við samkeppniseftirlit hérna heima þá var verið að velta fyrir sér hvernig samkeppnisreglurnar eru einmitt en vernda um leið innri markaðinn því það skiptir jú máli líka.

Svo var mikið talað um á árinu, eðli máls samkvæmt, stuðning við Úkraínu, fyrirkomulag hans, inngöngu þeirra í Evrópusambandið. Það var tekið líka fyrir hjá okkur að einhverju leyti, hvernig við ætluðum að viðhalda þessum stuðningi. Það var líka talað um, kannski einmitt í ljósi stríðsins, aðgengi að hrávöru. Það var mikið fjallað um raforkumarkaðinn og að Evrópa þyrfti að vera mun sjálfbærari gagnvart slíku heldur en hún kannski er og fékk svona fast í andlitið í kjölfar þessa stríðs. Þetta var eitt af því sem tók talsverðan tíma hjá okkur. Mér finnst mikilvægt að maður sé partur af þessu samtali og að heyra líka hvernig þetta kemur við hin löndin sem okkur finnst gjarnan vera mjög lík okkur. En á sumum sviðum eru þau það kannski ekki alveg.

Ég vil líka halda því til haga, af því að EFTA hefur haldið dálítið vel utan um það, að þegar ESB er að gera nýja fríverslunarsamninga við önnur lönd þá höfum við í EFTA þurft að berjast dálítið fyrir því að fá sambærilega samninga jafnvel uppfærða. Margt af því hefur tekið talsverðan tíma. Ég man t.d. það að nútímavæða þessa samninga, taka tillit til hinna ýmsu atriða sem okkur þykja sjálfsögð, t.d. um nauðungarvinnu og annað slíkt. Það er ekkert langt síðan að það fór að koma inn í samninga sem manni finnst eiginlega vera sjálfsagt en var talsverð tregða við að setja slíkar setningar inn í samningana. Það er líka eitt af því sem mér finnst að við höfum áorkað því að við fundum jú með ráðherrum þessara landa líka reglulega, tvisvar sinnum á ári, og þar reynum við að beita okkur sameiginlega fyrir ákveðnum sameiginlegum aðgerðum sem við viljum að löndin leggi áherslu á. Það er eitt af því sem mér hefur fundist vera breyta í því sem verið hefur. Ég ávarpaði á fundinum okkar í mars í fyrra einmitt nauðungarvinnuna og að auka ábyrgð fyrirtækja þegar horft væri á aðfangakeðjuna frá A til Ö, að til þessa væri horft. Ég hef t.d. áhyggjur af því við erum að reyna að gera samninga við ýmis lönd sem ég held að geti ekki uppfyllt þetta, sérstaklega þegar kemur að þriðju ríkjunum. Þá getur þetta skipt talsverðu máli.

Ég vil líka segja að ég var ánægð með það að stjórn og stjórnarandstaða stóð þétt saman og við stóðum öll saman þegar kom að áhrifum varðandi flugið og lýstum öll yfir stuðningi við að það væri tekið tillit til Íslands, þ.e. til framlengingarinnar.

Mér hefur fundist þetta vera um margt mjög áhugavert og maður hefur lært ýmislegt af því að starfa í þessari nefnd. Sannarlega þarf að gera betur víða. Það sem er kannski helst að, ef svo má segja, er þegar verið er að gera samninga og setja inn einhvers konar setningar um áform sem við viljum auðvitað að sé farið eftir. Þá horfist maður auðvitað í augu við það að það er ekki hægt að fylgja því öllu saman eftir svo nægjanlegt sé. Það er kannski akkillesarhællinn. Þegar búið er að gera samning eins og t.d. varðandi nauðungarvinnu, að það eigi ekki að gera samning við slík ríki eða þá að þau skuldbindi sig til að fylgja því, þá stöndum við frammi fyrir því að við ýmist getum ekki sannreynt það eða því er ekki fylgt nægilega vel eftir að mínu mati.

###

Frú forseti. Mig langaði aðeins að taka þátt í þessari umræðu, ekki síst kannski vegna þess að við erum búin að vera að ræða þennan anga inni í atvinnuveganefnd. Það skiptir auðvitað máli hvernig að því er staðið, og þegar hér er verið að spyrja af hverju ráðherra gangi ekki svona langt þá er því ekki að neita að í samráðsgátt á síðasta þingi fór mál sem gekk talsvert lengra en það sem við erum nú með til umfjöllunar í nefndinni og Samkeppniseftirlitið var ekki mjög hresst, það er óhætt að segja það. En auðvitað veltir maður því fyrir sér hver tilgangurinn eigi að vera, tilgangur laganna, samkeppnislaganna annars vegar og svo þess að vera að verja að fæðu- og matvælaöryggi hér á landi. Ég lít svo á að þetta sé partur af því að við getum hagrætt og gert hlutina betur en við erum að gera í dag.

Því er ekkert að leyna, eins og hv. frummælandi kom inn á, að við erum auðvitað afskaplega smá. Hér voru Kjarnafæði og Norðlenska einmitt nefnd og 700 vörunúmer eða hvað það er sem þar eru undir. Það er auðvitað bara pínulítið í hinu stóra samhengi, ekki síst hinu evrópska. Ég eiginlega alveg sannfærð um að þessi samkeppni sé fyrst og fremst vegna þess hvernig tollamálunum okkar er háttað. Ég tel hana ekki vera af hinu góða. Hún er ekki á samkeppnishæfum grunni. Það er kannski það sem fyrst og fremst er hér undir, að við erum hér með bændur sem á íslenskan mælikvarða teljast sumir stórir, aðrir ekki, en þeir eru samt lítil baun í samanburði við það sem við erum að takast á við erlendis. Innflutningur og annað slíkt er að fara í gegnum stórar fabrikkur að utan og eins og hvíslað var í eyrað á mér áðan myndi Danish Crown slátra öllum nautgripum á Íslandi á fimm dögum. Það setur þetta í ákveðið samhengi.

Svo langar mig líka að taka fram að það er alveg sannarlega tilefni til þess að takast á við það að skoða stuðningskerfi bænda og bara almennt stuðning við landbúnað. Það breytir því ekki að einn af öngum þess máls sem við erum hér að fjalla um eru afurðastöðvarnar, sem eru smáar. Til að þær beri sig, þá bæði í hag bænda og neytenda, þarf að gera breytingar og hér er lögð fram ein leið til þess. Hvort hún er sú allra besta veit ég ekki, en hún er alla vega hér til umræðu.

Mig langar líka í þessu samhengi — af því að bæði hef ég ítrekað hér í þessari pontu og félagar mínir sem hafa áhuga á þessum málum nefnt, og hér síðasti ræðumaður, heilnæmi íslenskra landbúnaðarafurða. Það er mjög mikilvægt. Það er of lítið um það talað, finnst mér, af því að við getum ekki verið viss um það að svo sé í þessu innflutta kjötmeti sem hér er á boðstólum. Það er ekki langt síðan við fluttum inn kjúklingabringur sem reyndust vera frá Taílandi en voru það alls ekki af pakkningum að dæma.

Ég var með fyrirspurn til ráðherra í fyrra varðandi íslenska fánann og merkingar og annað slíkt og það hefur ekki verið nógu stíf löggjöf eða regluverk í kringum það. Menn hafa verið að leika sér með það, því miður, því að smasshamborgaraumræðan í fyrra t.d., þar sem innihaldið er bara alls ekki að öllu leyti íslenskt — og það að vara þurfi að uppfylla að einhverju smáu leyti, að mínu mati a.m.k., íslenskt innihald til þess að teljast vera íslensk vara, það á auðvitað ekki að vera þannig. Þú átt bara að vita nákvæmlega hvað þú ert að kaupa án þess að þú þurfir að rýna alltaf í smáa letrið. Þess vegna skiptir máli í rauninni að fólk veiti þessum merkingum athygli, Íslenskt staðfest og fleiru sem Bændasamtökin hafa nú verið með.

En ég held að ef svona breytingar ná fram að ganga — við erum sannarlega að fjalla um mál ráðherra sem gengur ekki svona langt inni í atvinnuveganefnd en erum svona að velta fyrir okkur ákveðnum hugmyndum, því það tekur kannski ekki nógu vel utan um allt það sem þyrfti að gera að okkar mati — þá myndi það skila sér til neytenda. Hagræðingin myndi hér skila sér til neytenda. Ég held að það sé kannski það sem við þurfum líka dálítið að horfa til. Það er ekki bara verið að hugsa um afkomu bænda, þó að hún sé sannarlega í forgrunni, eða afkomu afurðastöðvanna eða eitthvað slíkt en allt hjálpast þetta samt sem áður að til að búa betur um greinina.

Það er dálítið áhugavert að þessi 71. gr. sem heimilar mjólkuriðnaðinum þá undanþágu sem þar er undir — af hverju samkeppnisyfirvöld eru svona stíf gagnvart þessu, því að eins og hér hefur komið fram þá skilaði þessi breyting sem varð á samruna Norðlenska og Kjarnafæðis strax talsverðum ávinningi. Ég ímynda mér að þessi breyting sem var gerð fyrir afurðastöðvarnar í mjólkuriðnaði gæti skilað sér með sambærilegum hætti og var í mjólkuriðnaðinum til handa kjötmarkaðnum.

Hér hefur Evrópusambandið verið nefnt og hv. þingmaður og formaður Viðreisnar, Þorgerður Katrín Gunnarsdóttir, nefndi hér að það væri aðallega um niðurgreiðslu á olíu að ræða sem bændur væru að mótmæla. Það er mjög mikil einföldun. Það eru bara bændur víðs vegar í Evrópu sem eru ekki sáttir og það er ekki bara vegna þess að það er verið að taka á niðurgreiðslu er varðar olíu. Það er margt annað sem þar er undir þannig að það leysir ekki allt þó að eflaust hafi hagur einhverra vænkast á einhverjum tímapunkti í þeim löndum þegar bændur fóru inn í það kerfi.

En eins og bent er á í þessu máli sem hér er þá eru nefnilega víðtækar undanþágur í regluverkinu þar, í landbúnaðarstefnunni. Það er kannski eitt af því sem styður þetta mál hvað varðar það að til þess sé horft, ekki síst upp á í rauninni bara samkeppnina erlendis frá því að hún er í sjálfu sér ekki innan lands. Við erum svo fá, við erum svo lítil en við eigum alveg að geta verið okkur næg um framleiðslu á þessum matvælum. En til þess þarf stuðningskerfið og aðbúnaðurinn og allt þetta sem við höfum oft rætt hér að vera í lagi. Um leið og ég segi það aftur að það er sannarlega kominn tími til að við endurskoðum búvörulögin og að við endurskoðum samninginn sem er stuðningskerfi íslenskra bænda og færum kannski eitthvað meira í átt til nútímans — það snýst ekki bara um að bæta við fjármunum, það snýst líka um breytingar á uppbyggingu stuðningsnetsins — þá er þetta  kannski hinn vængurinn sem gæti hjálpað til til þess að, hvað eigum við að segja, fleiri langi að stunda landbúnað. Við fengum formann samtaka ungra bænda á fund atvinnuveganefndar í gær sem var mjög hressandi af því að það kemur fram hjá þeim — og við boðuðum til mikils fundar með okkur þingmönnum hérna síðasta vor, minnir mig að hafi verið, þar sem fram kemur alveg að það er mikill áhugi og það er eitt og annað sem þarf að kannski laga til að yngri bændur geti tekið við af foreldrum sínum eða öðrum eða keypt sig inn í rekstur eða eitthvað slíkt. Þá er það samt þannig að þetta ytra verk sem hér er sýnir að oft þarf kannski ekkert svakalega stóra hluti til að velta þungu hlassi. Að mínu mati er þetta alla vega ekki þess eðlis. Ég vona svo sannarlega við náum einhverju samtali í nefndinni líka um það mál sem við erum með til umfjöllunar um það hvernig við getum fært það nær því að það gagnist bæði neytendum og landbúnaðinum sjálfum.

###

Frú forseti. Ég flyt hér frumvarp til laga um breytingu á lögum um verndar- og orkunýtingaráætlun og lögum um umhverfismat framkvæmda og áætlana, um stærðarviðmið virkjana. Flutningsmenn þessa frumvarps, ásamt þeirri sem hér stendur, eru hv. þingmenn Vinstrihreyfingarinnar – græns framboðs, Orri Páll Jóhannsson, Jódís Skúladóttir, Bjarni Jónsson og Steinunn Þóra Árnadóttir.

Þær breytingar sem hér eru lagðar til bera ekki mikið yfir sér en varða engu að síður grundvallaratriði í nálgun okkar á orkunýtingu og samspili hennar við vernd náttúrunnar. Með frumvarpinu eru lagðar til breytingar á lögum um verndar- og orkunýtingaráætlun, nr. 48/2011, rammaáætlun, eins og við þekkjum það, og lögum um umhverfismat framkvæmda og áætlana, nr. 111/2021, þ.e. lögum um umhverfismat. Breytingarnar lúta að stærðarviðmiðum virkjunarkosta sem eru flokkaðir í orkunýtingarflokk með 10 MW uppsett rafafl eða meira.

Markmið þessa frumvarps er að breyta þeim viðmiðum sem hingað til hafa verið lögð til grundvallar þegar kemur að leyfisveitingum vegna smávirkjana, þ.e. virkjunum upp að 10 MW. Það er mat flutningsmanna að tryggja verði heildarsýn, ítarlega umfjöllun og upplýsingaöflun um virkjunarkosti yfir 1 MW í ljósi reynslunnar af núverandi viðmiði, þ.e. þessum 10 MW, með öðrum orðum að lækka stærðarviðmiðin niður í 1 MW. Annmarkar núgildandi viðmiðs eru áréttaðir í fjölda álitsgerða Skipulagsstofnunar og fleiri opinberra leyfisveitenda og eru þau dæmi rakin nánar í greinargerð þessa frumvarps. Þau sjónarmið snúa einkum að veikleika þess að uppsett afl segi alfarið til um hvaða framkvæmdir séu teknar í rammaáætlun, enda segir framleiðslugeta lítið til um umhverfisáhrif virkjana.

Í ljósi reynslunnar hafa þeir stjórnsýsluferlar sem til staðar eru ekki dugað sem skyldi til að tryggja hagsmuni umhverfisins. Þar má benda á fjölda smávirkjana, þ.e. virkjana sem eru undir þessu viðmiði, 10 MW, sem hafa og geta haft í för með sér veruleg og jafnvel óafturkræf umhverfisáhrif. Með vísan til þessa telja flutningsmenn skýrt að uppfæra og endurskoða þurfi skilyrði og viðmið er snúa að leyfisveitingum til virkjunarframkvæmda.

Hugtakið smávirkjun er aðeins að finna á einum stað í íslenskum lögum. Það er í lögum um niðurgreiðslur húshitunarkostnaðar frá 2002 og snýr að bráðabirgðaákvæði þar sem Orkustofnun var, í samvinnu við iðnaðarráðuneytið, falið að gera úttekt á möguleikum á nýtingu smávirkjana á landsbyggðinni. Ekki eru tilgreind stærðarmörk eða skilgreining á því hvað virkjun skuli hafa til að bera til að teljast smávirkjun.

Á síðari árum hefur verið rætt um vatnsaflsvirkjanir með uppsett rafafl undir 10 MW sem smávirkjanir, bæði í daglegu tali og í opinberri umræðu. Má í því samhengi benda á skýrslu starfshóps um smávirkjanir sem fengið hafði það verkefni að gera úttekt á verkferlum tengdum leyfisveitingum og eftirliti vegna virkjunarframkvæmda. Skýrsla þessi kom út í janúarlok 2008. Í kafla 2.1.1, um virkjanir sem falla undir starfssvið starfshópsins, er vísað til þágildandi laga um mat á umhverfisáhrifum, nr. 106/2000, og 3. viðauka við þau, en í lið 3.0.3 er skylda til umhverfismats vatnsaflsvirkjana miðuð við 10 MW. Verksvið starfshópsins tók samkvæmt þessu til vatnsaflsvirkjana á stærðarbilinu 200 kW til 10 MW og má líta á það sem skilgreiningu starfshópsins á stærðarviðmiðum smávirkjana.

Í skýrslu Össurar Skarphéðinssonar, þáverandi iðnaðarráðherra, um raforkumálefni, sem lögð var fram á 135. löggjafarþingi á árunum 2007 og 2008, segir að nokkrir aðilar hafi, með leyfi forseta, „fengið leyfi fyrir smávirkjunum (<10 MW)“ og nokkrum árum síðar í skýrslu Katrínar Júlíusdóttur, þáverandi iðnaðarráðherra, um raforkumálefni, segir að smávirkjanir séu „þær virkjanir sem eru með uppsett afl minna en 10 MW“.

Það er því ekki fyrr en á fyrsta áratug þessarar aldar að sú skilgreining festi sig í sessi að vatnsaflsvirkjun undir 10 MW væri smávirkjun. Það viðmið sem hér um ræðir, og lagt er til að taki breytingum nái frumvarp þetta fram að ganga, á rætur sínar að rekja til gildistöku laga nr. 2/1993, um Evrópska efnahagssvæðið. Þann 1. janúar 1994 voru fyrst sett sérlög hér á landi um mat á umhverfisáhrifum. Árið 1992 lagði Eiður Guðnason, þáverandi umhverfisráðherra, fram frumvarp til laga um umhverfismat sem samið var í umhverfisráðuneytinu. Í 6. gr. frumvarpsins var fjallað um umhverfismatsskyldar framkvæmdir og sett stærðarviðmið varðandi þær. Vert er að nefna að 6. gr. frumvarpsins varð að 5. gr. við samþykkt laganna. Í frumvarpinu var gert ráð fyrir því að vatnsaflsvirkjanir yfir 10 MW yrðu umhverfismatsskyldar og enn fremur miðlunarlón og stíflumannvirki sem yrðu til þess að meira en 5 km² lands færu undir vatn.

Í athugasemdum við 6. gr. frumvarps þess er varð að lögum um umhverfismat, nr. 63/1993, sagði að þar væru upp taldar framkvæmdir sem ávallt væru háðar umhverfismati. Væri þar fyrst og fremst um umfangsmiklar framkvæmdir að ræða sem ástæða væri til að ætla að hefðu veruleg áhrif á umhverfi, náttúruauðlindir og samfélag. Var þess getið að framkvæmdir sem taldar voru upp í 1.–5. tölulið væru einkennandi fyrir íslenskar aðstæður og voru vatnsaflsvirkjanir yfir 10 MW þar á meðal. Því viðmiði var ekki breytt í meðförum þingsins, sbr. 1. tölulið 5. gr. laganna. Hins vegar var 5 km² viðmið lækkað í 3 km². Í athugasemdum við frumvarp það er varð að lögum um umhverfismat segir að þar hafi verið byggt á efnisreglum tilskipunarinnar en lagað að íslenskri löggjöf.

Þar sem um var að ræða tilskipun var aðildarríkjunum veitt ákveðið svigrúm við innleiðingu hennar. Í 1. viðauka tilskipunarinnar voru taldar upp allar þær framkvæmdir sem skyldu háðar umhverfismati til samræmis við ákvæði 5.–10. gr. tilskipunarinnar. Í 2. mgr. 4. gr. tilskipunarinnar var hins vegar kveðið á um að það væri stjórnvalda í hverju ríki fyrir sig að ákvarða hvort skylda ætti þau verkefni sem tilgreind eru í 2. viðauka í umhverfismat áður en framkvæmd væri samþykkt. Ríki gætu því ákveðið hvort þörf væri á mati sérstaklega í hverju verkefni fyrir sig og/eða hvort setja ætti viðmið eða lágmörk þegar ákvörðun er tekin um hvort umhverfismat verði gert að skyldu, sbr. a- og b-lið ákvæðisins. Sú varð raunin hér að 10 MW viðmiðið leit dagsins ljós.

Hjörleifur Guttormsson, þáverandi alþingismaður, tók til máls í umræðum um málið er það kom fyrst til umræðu á þingfundi 18. september 1992 og vék að áðurnefndum viðmiðunarmörkum í 6. gr. með eftirfarandi orðum, með leyfi forseta:

„Varðandi 6. gr. sem útfærir nánar hvaða framkvæmdir skuli háðar umhverfismati þá sýnist mér að það séu viðmiðunarmörkin sem þurfi að athuga og meta hvar dregin skuli. Ég er ekki sannfærður um að menn hafi hitt naglann á höfuðið þarna og það er kannski hæstv. ráðherra ekki heldur, ég veit það ekki. Það er auðvitað álitamál hvar svona mörk eru dregin. Þetta á að ná til veigameiri framkvæmda. En á það ber að líta að það fer talsvert eftir eðli máls og sérstaklega eftir því umhverfi sem í hlut á hvaða áhrif framkvæmd af ákveðinni stærð getur haft á umhverfið. T.d. getur fegurðargildi lands eða svæðis mælt gegn því að yfirleitt sé hróflað við því og það beri fremur að friðlýsa svæðið og undanskilja þar alla mannvirkjagerð en ráðast í framkvæmdir.“

Undir þessi sjónarmið get ég tekið. 10 MW stærðarviðmið er ekki að finna í tilskipuninni og er þess vegna íslensk smíð. Hugtakið smávirkjun var hvorki notað í frumvarpi til laga nr. 63/1993 né í lögunum sjálfum, en talað var um umfangsmiklar framkvæmdir í athugasemdum við lagafrumvarpið og mörkin dregin við 10 MW. Viðmiðið virðist því hafa komið til með lögum um mat á umhverfisáhrifum frá 1993, hafa orðið til í umhverfisráðuneytinu við gerð frumvarpsins og verið miðað við „íslenskar aðstæður“ eins og þar segir. Velta má vöngum yfir því hvort um hafi verið að ræða fyrstu gullhúðun Evrópuinnleiðinga en sitt sýnist líklega hverjum um það. Óljóst er hvað fólst í því að miða við íslenskar aðstæður og ekki er hægt að segja til um það á grundvelli fyrirliggjandi gagna. Allar götur síðan hefur 10 MW viðmiðið haldið sér. Líkur eru á að það viðmið hafi smám saman fallið að hugtakinu smávirkjun, sem hafði verið notað í margvíslegu samhengi löngu áður en EES-samningurinn og lög um umhverfismat komu til.

Með innleiðingu tilskipunar 96/92/EB frá Evrópusambandinu um sameiginlegar reglur um innri markað á sviði raforku og samþykkt raforkulaga, nr. 65/2003, var fyrsti vísirinn að markaðsbúskap innan orkugeirans innleiddur í íslenska löggjöf. Markmið laganna var að koma á þjóðhagslega hagkvæmu raforkukerfi og samræma íslensk lög að samkeppnisumhverfi Evrópusambandsins.

Með lögfestingu ákvæða um raforkuviðskipti og sölu raforku inn á hið almenna raforkukerfi þar sem skilið var á milli samkeppnis- og sérleyfisstarfsemi varð til hvati fyrir ólíka aðila til að framleiða orku. Þessi grundvallarbreyting hafði ekki síst áhrif á áform um virkjunarframkvæmdir undir 10 MW sem urðu hagkvæmur virkjunarkostur með innleiðingunni.

Frá samþykkt raforkulaganna fyrir 20 árum hefur eftirspurn eftir framkvæmda- og virkjunarleyfum fyrir virkjanir með uppsett rafafl undir þessum viðmiðum aukist verulega. Þróunin hefur verið á þá vegu að sóst er eftir leyfum fyrir stærri smávirkjanir með framleiðslugetu allt að 10 MW. Dæmi um slíkar framkvæmdir er t.d. Brúarvirkjun á Suðurlandi sem er 9,9 MW. Sömuleiðis má benda á áform um sambærilega orkuöflun við Hagavatn sunnan Langjökuls og Geitdalsárvirkjun á Austurlandi. Áform um Einbúavirkjun og Svartárvirkjun í Bárðardal gera ráð fyrir 9,8 MW í hvoru tilfelli fyrir sig og gert var ráð fyrir að Hnútuvirkjun í Hverfisfljóti yrði allt að 9,3 MW. Orkubú Vestfjarða hefur uppi áform um að reisa 9,7 MW vatnsaflsvirkjun í Selárdal, Kvíslatunguvirkjun, sem myndi nýta vatnsafl sem rennur um Þjóðbrókargil.

Síðustu ár hafa verið gerðar umtalsverðar breytingar á lagaumhverfi er snýr að verndun umhverfis og sjálfbærni náttúruauðlinda um leið og stefnt er að því að ná loftslagsmarkmiðum og markmiðum um orkuskipti. Litlar breytingar hafa þó átt sér stað þegar kemur að skilyrðum til leyfisveitinga vegna framkvæmda sem geta haft áhrif til langframa á bæði umhverfi og nýtingu auðlinda.

Virðulegi forseti. Í fyrirhuguðum virkjunarframkvæmdum sem hér voru nefndar virðist ekki alltaf ljóst hvort sú framkvæmd sem um ræðir sé hagkvæmasta lausnin, hvort uppsett afl geti jafnvel orðið meira en umsókn tekur til og hvort möguleiki sé til stækkunar síðar sem fleyti viðkomandi framkvæmd þá yfir þetta 10 MW viðmið. Þá hefur þróun síðustu ára verið sú að umsóknum um virkjunarleyfi vegna vatnsaflsvirkjana sem eru alveg við þessi stærðarmörk sem kveða á um að framkvæmd skuli háð umhverfismati hefur fjölgað. Að sama skapi hefur þeim tilfellum fjölgað þar sem framleiðslugeta hlutaðeigandi virkjunarkosts hefur verið metin meiri en 10 MW og sýnir það mikilvægi umhverfismats en tilgangur þess er m.a. að tryggja að snemma í ferlinu liggi fyrir upplýsingar um möguleg umhverfisáhrif og eftir atvikum þær mótvægisaðgerðir sem fyrirhugaðar eru.

Í þessu sambandi má benda á dómaframkvæmd Evrópudómstólsins, með tilliti til vatnatilskipunar Evrópusambandsins sem innleidd var hér á landi með lögum um stjórn vatnamála árið 2011 og beitt var í úrskurði nr. 3/2023, þegar úrskurðarnefnd umhverfis- og auðlindamála felldi úr gildi ákvörðun Orkustofnunar um að veita Landsvirkjun virkjunarleyfi fyrir Hvammsvirkjun í neðri hluta Þjórsár, að ekki eigi að vera hægt að skipta upp verkefnum til að komast hjá því að þau teljist háð umhverfismati. Ekki á að vera hægt að komast hjá tilgangi laganna með því að búta framkvæmdir niður þegar sýnt þykir að uppsöfnuð áhrif þeirra séu líkleg til að hafa veruleg áhrif á umhverfið.

Í nefndaráliti meiri hluta umhverfis- og samgöngunefndar vegna þriðja áfanga rammaáætlunar segir m.a., með leyfi forseta:

„Stærðarviðmið virkjunarkosta sem undir rammaáætlun falla hafa sætt gagnrýni, sér í lagi í ljósi þess að virkjunarkostur rétt undir viðmiði áætlunarinnar getur haft í för með sér viðlíka rask á náttúru og kostur sem yrði á grundvelli laganna að fara í gegnum mat verkefnisstjórnar. Meiri hlutinn telur brýnt að þessi viðmið verði skoðuð sérstaklega í ljósi reynslunnar af lagaumgjörðinni og þeirra virkjunarframkvæmda sem sökum stærðarviðmiða hafa ekki farið í gegnum málsmeðferð á grundvelli laganna.“

Undir þessi sjónarmið getum við sem flytjum þetta mál tekið heils hugar.

Í ljósi reynslunnar er ljóst að þeir stjórnsýsluferlar sem eru til staðar hafa ekki dugað sem skyldi til að tryggja hagsmuni umhverfisins og má þar benda á fjölda smávirkjana sem hafa umhverfisáhrif langt umfram þau stærðarviðmið sem nú eru í gildi. Eins og ég hef hér rakið og hefur komið fram í umfjöllun um smávirkjanir sem eru á mörkum þess að falla undir 10 MW stærðarviðmið þá er ljóst að þær geta haft verulega neikvæð umhverfisáhrif. Jafnvel hefði verið tilefni til að meta þær með öðrum virkjunarkostum í rammaáætlun. Tilgangurinn með rammaáætlun og lögum um umhverfismat framkvæmda og áætlana er að tryggja að búið sé að meta og eftir föngum taka tillit til umhverfissjónarmiða vegna umfangs, eðlis og staðsetningar áður en ákvörðun um framkvæmd er tekin. Það telst varla samræmast markmiði laganna að framkvæmdir sem er fyrirséð að hafa veruleg umhverfisáhrif sæti ekki ítarlegu ferli rammaáætlunar.

Virðulegi forseti. Með hliðsjón af framangreindu telja flutningsmenn að tímabært sé að endurskoða og breyta þeim viðmiðum sem hingað til hafa verið lögð til grundvallar þegar kemur að leyfisveitingum vegna smávirkjana, þ.e. upp að 10 MW, og það er mat flutningsmanna frumvarpsins að mikilvægi heildarsýnar og ítarlegrar umfjöllunar um virkjunarkosti yfir 1 MW vegi þungt í ljósi reynslunnar af gildandi séríslensku viðmiði. Fæstar virkjanir eru afturkræfar og því mikilvægt að náttúran njóti alltaf vafans. Að þessu sögðu legg ég til að málið fari til umhverfis- og samgöngunefndar.

###

Virðulegi forseti. Ég ætla rétt aðeins að koma hérna upp. Ég er einn af meðflutningsmönnum á þessari þingsályktunartillögu sem ég tel afskaplega mikilvægt að nái fram að ganga. Það er auðvitað ánægjulegt að sjá að ráðherra er líka sjálfur kominn af stað eða búinn að hrinda í framkvæmd hér verkefni sem styður svo sannarlega við þetta. Því miður er það svo að of mörg okkar líklega þekkja eða eiga fjölskyldur sem hafa orðið fyrir þeim ósköpum að einhver þeim nákominn hefur tekið eigið líf. Ég get tekið undir það sem hér hefur komið fram að það eru svo margar ástæður sem kannski valda því að þetta er úrræði sem einstaklingurinn velur sér og það er mikilvægt að safna gögnum um það til þess að hjálpa okkur að fækka þessum sjálfsvígum. Hér er talað um að það séu í kringum 6.000 manns sem verða fyrir áhrifum af þeim á hverju ári.

Mér finnst líka áhugavert það sem hér er tekið fram í greinargerðinni með frumvarpinu, þegar við settum af stað aðgerðir til að sporna við umferðarslysum sem hafa skipt miklu máli og haft áhrif þó að sannarlega byrji þetta ár ekki vel hvað það varðar, það er svo sannarlega óhætt að segja það, en núna erum við að missa fleira fólk úr sjálfsvígum heldur en í umferðarslysum. Eins og hér kom fram hjá síðasta ræðumanni þá eru það auðvitað kannski mun fleiri en maður veit af því það er ekki alltaf tilgreint. Ef hægt er að koma í veg fyrir eitt einasta þá er það það sem skiptir máli þannig að ég held að þetta sé eitt af því sem þingið getur sameinast um að ráðist verði í því að ég held að samfélagið allt saman hljóti að styðja við bakið á því að farið verði í ítarlega öflun á upplýsingum til að koma í veg fyrir sjálfsvígstilraunir eða sjálfsvíg yfirleitt. Það er kannski það sem þessari tillögu er ætlað að reyna að gera, að safna gögnum og ástæðum fyrir því hvað það er sem dregur fólk í þetta óyndi sem er lokaúrræði hvers og eins, hlýtur að vera, að sjá ekki neins staðar ljós.

Ég vildi rétt aðeins koma hérna upp og þakka fyrir þessa fínu þingsályktunartillögu því að ég held, eins og ég segi, að þetta sé eitthvað sem þingið geti sameinast um að nái fram að ganga.

###

Virðulegi forseti. Almennt hugnast mér ekki sú hugmyndafræði sem liggur að baki einkavæðingu í heilbrigðiskerfinu. Heilsa lands og lýðs má aldrei verða eins og hver önnur vara á markaði, enda er vilji landsmanna skýr; að hið opinbera sjái um rekstur heilbrigðisþjónustu á landinu eins og kom fram í máli málshefjanda. Ég gef lítið fyrir þau rök að einkavæðing verði til þess að auka skilvirkni og hagræði enda hefur reynslan víða annars staðar sýnt fram á hið gagnstæða og ótal rannsóknir á ólíku fyrirkomulagi heilbrigðisþjónustu sýna að opinbert heilbrigðiskerfi stuðlar að bættri lýðheilsu og jafnara aðgengi. Í mínum huga er heilbrigðiskerfi sem er rekið á félagslegum grunni eina skynsamlega leiðin til að tryggja jafnt aðgengi allra að hágæðaþjónustu óháð efnahag og félagslegri stöðu. Við sáum t.d. mikilvægi þess að stjórnvöld gátu forgangsraðað og skipulagt heilbrigðisþjónustuna í heimsfaraldrinum sem var mikilvægt. Einkavæðing, sama hversu saklaus hún kann að vera á yfirborðinu og sama hversu göfug markmiðin kunna að vera, grefur undan stjórn opinberra aðila á heilbrigðiskerfinu. Hætt er við því að yfirsýn stjórnvalda yfir þá þjónustu sem veitt er tapist og þjónustan verði brotakennd með tilheyrandi óhagræði fyrir rekstur kerfisins í heild, að ótöldum áhrifum þess á þjónustu við almenning. Í sumum greinum heilbrigðisþjónustu er skynsamlegt að hafa blandað kerfi eins og hér hefur verið en það þarf að vera á forsendum hins opinbera að semja um þá þjónustu. Við erum jú að tala um almannafé. Ég skil mætavel þau sjónarmið að stytta bið almennings eftir aðgerðum, að nýta einkarekin fyrirtæki til að taka mesta kúfinn af löngum biðlistum. Þrátt fyrir það tel ég rétt að uppbyggingin eigi fyrst og fremst að eiga sér stað innan opinberra stofnana enda mun einkavæðingin óhjákvæmilega leiða af sér arðsemiskröfur, arðgreiðslur fyrir þjónustu sem fjármögnuð er með skattpeningum. Þetta sjáum við t.d. í öldrunarþjónustunni og víðar þar sem dæmi eru um gríðarháar arðgreiðslur í þeim geira. Það er ekki mín sýn að markaðsvæða eigi heilbrigðisþjónustuna og ég tel að við þurfum að stíga afar varlega til jarðar, ekki síst þegar kemur að grunnþjónustunni.

###

Virðulegi forseti. Ég vil byrja á því að lýsa mig ósammála þeirri nálgun að hér á landi blasi við gríðarlegur orkuskortur. Slíkar upphrópanir eru engum til gagns. Liður í þessari orkuumræðu hefur verið stóraukin ásókn í framkvæmda- og virkjunarleyfi fyrir virkjanir með uppsett rafafl undir 10 MW. Þróunin hefur verið á þá vegu að sóst er eftir leyfum fyrir virkjanir með framleiðslugetu allt að 10 MW en eins og við þekkjum eru 10 MW skurðarpunkturinn fyrir það hvort virkjun lúti ferli rammaáætlunar eða ekki.

Fyrir rúmum 20 árum, við samþykkt raforkulaga, varð síðan til fyrsti vísirinn að markaðsbúskap innan orkugeirans hér á landi. Markmið laganna var að koma á þjóðhagslega hagkvæmu raforkukerfi og samræma íslensk lög að samkeppnisumhverfi Evrópusambandsins. Með lögfestingunni var um ákveðin kaflaskil að ræða þar sem Landsvirkjun hafði fram að því borið lagalega ábyrgð á orkuöryggi almennings sem skyndilega var afnumin með innleiðingu raforkutilskipana Evrópusambandsins. Með lögfestingu ákvæðanna og sölu raforku inn á hið almenna raforkukerfi, þar sem skilið var á milli samkeppnis- og sérleyfisstarfsemi, varð til hvati fyrir ólíka aðila að framleiða raforku. Þessi grundvallarbreyting hafði ekki síst áhrif á áform um virkjunarframkvæmdir undir 10 MW sem urðu hagkvæmur virkjunarkostur með innleiðingunni.

Skipulagsstofnun hefur ítrekað bent á verulega neikvæð umhverfisáhrif af meintum smávirkjunum í umsögnum sínum um þær. Í mínum huga er tilefni til þess að meta umhverfisáhrif þeirra með öðrum virkjunarkostum í rammaáætlun, enda er 10 MW viðmið um stærðarmörk mælikvarði á framleiðslugetu virkjunar og getur því ekki talist ákjósanlegur mælikvarði á umhverfisáhrif hennar, enda um ólíka þætti að ræða.

Fyrir jól kom fram skýrsla dönsku ráðgjafarstofunnar Impliment sem unnin var fyrir Landsvirkjun, umhverfis-, orku- og loftslagsráðuneytið og Orkustofnun. Skýrslan styður mjög þau sjónarmið að við bætum nýtingu og forgangsröðun orku með hag almennings að leiðarljósi. Í skýrslunni kemur m.a. fram að standa mætti undir 8% af núverandi raforkuþörf þjóðarinnar með einföldum breytingum á raforkuinnviðum án mikils tilkostnaðar á stuttum tíma. Í mínum huga þurfum við að leggja alla áherslu á forgangsröðun raforkunnar, bætta nýtingu hennar og dreifikerfið og það eru raunhæf næstu skref.

###

Virðulegi forseti. Ég mæli hér fyrir nefndaráliti um frumvarp til laga um breytingu á lögum um almennar íbúðir og lögum um húsnæðismál (almennar íbúðir vegna náttúruhamfara í Grindavíkurbæ).

Velferðarnefnd fjallaði um frumvarpið sem meiri hluti nefndarinnar lagði fram og fékk á sinn fund gesti frá almannavarnadeild ríkislögreglustjóra og Rauða krossinum á Íslandi. Þá hefur Samband íslenskra sveitarfélaga lýst því yfir að það styðji að frumvarpið nái fram að ganga.

Markmið frumvarpsins er að mæta húsnæðisþörf Grindvíkinga sem rýma þurftu heimili sín vegna jarðhræringa í Grindavíkurbæ. Nefndin áréttar mikilvægi þess að frumvarpið nái fram að ganga til að tryggja Grindvíkingum húsnæði til leigu á meðan á almannavarnaástandi og rýmingu stendur og lengur ef þörf krefur.

Nefndin leggur til að það verði samþykkt óbreytt. Undir það rita hv. þingmenn Bjarkey Olsen Gunnarsdóttir, Líneik Anna Sævarsdóttir, Lilja Rannveig Sigurgeirsdóttir, Ásmundur Friðriksson, Bryndís Haraldsdóttir, Guðmundur Ingi Kristinsson, Óli Björn Kárason, Jóhann Páll Jóhannsson og Gísli Rafn Ólafsson. Guðbrandur Einarsson, áheyrnarfulltrúi í nefndinni, er samþykkur þessu áliti.

Mig langar að byrja á því að þakka nefndinni fyrir af því að það er ekki sjálfsagt þegar slík beiðni kemur inn til nefndar að hún taki að sér mál og flytji það, ekki síst í svona miklum flýti eins og hér er um að ræða. En málefnið er brýnt. Við fengum um það fregnir að það er slæm staða hjá mörgu fólki sem býr ekki við góðan kost og ef við getum leyst úr því nú fyrir jól hjá mörgum þá ber okkur auðvitað skylda til þess að reyna að verða við því. Það er það sem kannski hér er undir fyrst og fremst. Lagabreytingin sem slík nær fyrst og fremst til þessa hóps og tiltekins fjölda íbúða, bæði í gegnum Bjarg eða aðra sem myndu vilja koma að þessu máli, en fyrst og fremst er verið að leggja út frá því að Bjarg fjárfesti í allt að 60 íbúðum. Þörfin er líklega talsvert meiri heldur en það og þrátt fyrir að Bríet komi líka með íbúðir inn á markaðinn er ljóst, miðað við þær upplýsingar sem við fengum síðast í gær, að það er þörf á fleiri íbúðum og í janúar þegar þarf kannski að losa sumarhús og annað slíkt gæti þörfin orðið enn þá meiri en hún er akkúrat í dag.

Þetta snýst um að sveitarfélögin þurfi ekki að leggja fram í augnablikinu 12% í stofnframlög heldur fyrst og fremst ríkissjóður í gegnum félagið Bjarg, það er kannski stóri liðurinn í þessu. Ég held að eftir umræðuna sem hefur átt sér stað í nefndinni og að það sé hægt að gera þetta með svona skjótum hætti þá ýtir það við manni að þetta verði gert. Sveitarfélögin hafa þrjú ár til þess að koma inn í þetta verkefni, kjósi þau að vera með þann fjölda íbúða í sínu sveitarfélagi þar sem verður keypt, og ég trúi því nú að það verði viðhaft gott samtal við þau sveitarfélög. Ég held að við séum að gera hér afskaplega góða hluti og ekki síst, eins og ég segi, eftir að við áttum fund í gærkvöldi með fulltrúum almannavarnadeildar ríkislögreglustjóra og Rauða krossins, þá sannfærðist ég enn frekar um að þetta er mál sem við verðum að afgreiða hér fyrir jólin og færa a.m.k. fólki þau tíðindi að staðið verði áfram við bakið á þeim.

Svo vil ég geta þess svona í framhjáhlaupi, af því að við erum auðvitað búin að vera að samþykkja hér ýmis úrræði á Alþingi og í gegnum velferðarnefnd, að við í nefndinni munum, eftir áramótin þegar þinghald hefst að nýju, kalla eftir því að fá upplýsingar um hvernig þessi úrræði sem við höfum sett hér á laggirnar hafa nýst en líka ætlum við að reyna horfa á það hvernig hægt er að fylgja eftir slíku áfalli sem fólk hefur orðið fyrir. Við vitum svo vel að það klárast auðvitað ekkert þótt fólk geti haldið vinnu eða fái húsnæði, það er svo margt annað sem þarf að huga að, bæði hjá börnum og fullorðnum í þessu sambandi. Við ætlum sem nefnd að fara aðeins ofan í það og fá til okkar fólk og reyna að horfa fram í tímann varðandi það hvernig við getum hjálpað til.

###

Virðulegi forseti. Ég mæli hér fyrir frumvarpi til laga frá meiri hluta velferðarnefndar um breytingu á lögum um almennar íbúðir og lögum um húsnæðismál, vegna náttúruhamfara í Grindavík. Flutningsmenn þessa máls eru hv. þingmenn Líneik Anna Sævarsdóttir, Bryndís Haraldsdóttir, sú sem hér stendur, Guðmundur Ingi Kristinsson, Lilja Rannveig Sigurgeirsdóttir, Óli Björn Kárason og Berglind Harpa Svavarsdóttir.

Tilefni frumvarpsins er flestum kunnugt. Vegna þeirra miklu jarðhræringa sem gengið hafa yfir Reykjanesskaga tóku almannavarna- og lögregluyfirvöld þá ákvörðun að lýsa yfir lýsa yfir neyðarstigi og að Grindavíkurbær skyldi rýmdur. Var öllum íbúum Grindavíkurbæjar gert skylt að yfirgefa bæinn en alls voru um 3.700 íbúar skráðir með lögheimili í Grindavík áður en jarðhræringarnar hófust. Þá daga sem neyðarstigið stóð yfir var íbúum óheimilt að vera í Grindavík nema samkvæmt ákvörðun lögregluyfirvalda og í fylgd með björgunarsveitarfólki. Hinn 23. nóvember var almannavarnastig fært af neyðarstigi niður á hættustig. Þessa sögu þekkjum við.

Jarðhræringarnar á Reykjanesskaga hafa orsakað mikið tjón í Grindavíkurbæ. Mat á tjóni er hafið og þó því sé ekki lokið þá er ljóst að verulegar skemmdir hafa orðið á hluta íbúðarhúsa í bænum. Gatnakerfi bæjarins og ýmsir innviðir, svo sem vatns- og frárennslislagnir, hafa jafnframt orðið fyrir miklum skemmdum. Töluverð óvissa ríkir um hver framvindan verður á jarðhræringum á svæðinu. Sú óvissa veldur því m.a. að hvorki er fyrirséð hvort né hvenær Grindvíkingum verði mögulegt að snúa aftur heim. Ríkisstjórn Íslands vinnur nú að sérstakri áætlun til að mæta húsnæðisvanda Grindvíkinga.

Til að bregðast við þessari þörf hefur m.a. verið undirrituð viljayfirlýsing um að Bjarg íbúðafélag kaupi allt að 60 almennar íbúðir til að mæta sérstaklega húsnæðisþörf tekju- og eignalægri heimila í Grindavík. Samkvæmt lögum um almennar íbúðir nema stofnframlög til byggingar eða kaupa á almennum íbúðum 30% af stofnvirði íbúðar. Skiptist það þannig að 18% kemur frá ríki og 12% frá hlutaðeigandi sveitarfélagi þar sem íbúð er staðsett. Ljóst er að meiri hluti þeirra íbúða sem horft er til þess að kaupa samkvæmt viljayfirlýsingunni verður á suðvesturhorni landsins. Stofnframlag sveitarfélags mun því falla á þau sveitarfélög sem nú þegar hafa hlaupið undir bagga og veitt Grindvíkingum opinbera þjónustu, svo sem skóla- og leikskólapláss. Óljóst er á þessari stundu hvert fjárhagslegt svigrúm sveitarfélaganna er til þess að leggja fram 12% af stofnvirði þeirra íbúða sem stendur til að kaupa. Til að greiða fyrir kaupum íbúða í samræmi við viljayfirlýsinguna þarf því að gera breytingar á lögum um almennar íbúðir.

Í frumvarpinu er því lagt til að heimila Húsnæðis- og mannvirkjastofnun að veita stofnframlag ríkisins vegna kaupanna þótt það komi ekki fullt stofnframlag á móti frá hlutaðeigandi sveitarfélagi. Stofnuninni verði jafnframt heimilt að veita hærri stofnframlög ríkisins sem komi í stað stofnframlags sveitarfélags í heild eða að hluta, ef svo ber undir. Ekki er þó gert ráð fyrir að umrædd heimild verði sérstaklega bundin við íbúðir samkvæmt framangreindri viljayfirlýsingu um íbúðakaup á vegum Bjargs enda um önnur félög að ræða sem falla undir þessa skilgreiningu..

Einnig er lagt til í frumvarpinu að gerðar verði breytingar á lögum um húsnæðismál sem heimili Húsnæðis- og mannvirkjastofnun að veita lán til endurfjármögnunar á lánum sem tekin hafa verið hjá öðrum lánveitendum vegna umræddra íbúða fyrir tekju- og eignalága Grindvíkinga. Með því megi gera viðkomandi stofnframlagshöfum kleift að fjármagna sig til skemmri tíma hjá lánveitendum sem bjóða vaxtabindingu til skemmri tíma en Húsnæðis- og mannvirkjastofnun án þess að þeir fyrirgeri með því möguleika sínum til að taka langtímalán hjá stofnuninni á síðari stigum.

Í því sambandi er horft til þess að leiguíbúðalán stofnunarinnar eru veitt til lengri tíma en almennt býðst á markaði, eða til allt að 50 ára, sem veitir stofnframlagshöfum fyrirsjáanleika og öryggi í rekstri. Aftur á móti eru vextir á slíkum lánum fastir til 10 ára samkvæmt gildandi lánskjörum eins og við sannarlega vitum og staðan er eins og hún er í þeim málum í dag að vextir eru afskaplega háir og því ekki skynsamlegt að festa sig í 50 ár.

Gert er ráð fyrir að um tímabundið úrræði verði að ræða sem gildi til ársloka 2024. Hins vegar er lagt til að fyrir þann tíma skuli ráðuneytið taka til sérstakrar skoðunar hvort þörf sé á því að framlengja úrræðið með hliðsjón af aðstæðum, eftir atvikum, með breytingum á fyrirkomulagi þess.

Forseti. Ég hef nú gert grein fyrir meginefni frumvarpsins og legg til að því verði að lokinni þessari umræðu vísað til 2. umræðu og hv. velferðarnefndar.

###

Virðulegi forseti. Takmarkanir á aðgengi með virkri verðlagsstefnu, eða áfengisgjaldinu svokallaða, og smásölueinokun hafa verið mikilvægustu tæki ríkisins til að draga úr áfengistengdum skaða. Meginmarkmið okkar, eins og frændur vorra Svía, við lagasetningu, og ekki síst þegar um áfengi er að ræða, ætti að snúa að lýðheilsu, ekki síst til að draga úr skaðlegum læknisfræðilegum og félagslegum áhrifum áfengis. Við þekkjum kostnað samfélagsins vegna ótímabærra dauðsfalla og skerðingar á lífsgæðum, kostnað í heilbrigðisþjónustu og meðferð, framleiðslutap, ofbeldi og afbrotastarfsemi og þá hafa rannsóknir sýnt að há áfengisgjöld og fyrirkomulag smásölunnar hér á landi sé ein besta forvörnin. Það ætti að vera í forgangi þegar hugað er að breytingum á þessari löggjöf að framkvæma skuli lýðheilsumat af þeim aðgerðum áður en breytingar eru gerðar. Hér er því ekki fyrir að fara og því get ég ekki stutt þessa tillögu og við erum þrjú um það í Vinstrihreyfingunni – grænu framboði.

###

Virðulegi forseti. Ég er ósammála því að hér sé ekki framtíðarsýn. Ég held að hún liggi nú sannarlega fyrir. Við getum svo átt í ágreiningi um það hvort við teljum þetta nægilega vel fjármagnað. Við erum með aðhaldssöm fjárlög þetta komandi ár, það liggur alveg fyrir. En þrátt fyrir að við höfum gert 75% af þeim Covid-peningum sem í þessa sjóði voru lagðir varanleg þá breytir það því ekki að þetta er auðvitað eitthvað sem við þurfum að huga enn frekar og betur að til framtíðar. Þar gefst okkur tækifæri í fjármálaáætlun til að leggja niður fyrir okkur nákvæmlega hvernig við getum fjármagnað í framhaldinu þessa tillögu sem hér liggur fyrir lið fyrir lið. Þannig að ég styð að sjálfsögðu þessa tillögu sem hér er undir og tel að við höfum stutt afskaplega vel við vísindi og rannsóknir fram að þessu og auðvitað komum við til með að gera enn frekar og betur í þeim efnum.

###

Virðulegi forseti. Ég mæli hér fyrir frumvarpi til laga um breytingu á lögum um almannatryggingar, nr. 100/2007, fyrir hönd velferðarnefndar. Með frumvarpinu er mælt fyrir um framkvæmd eingreiðslu að fjárhæð 66.381 kr. til örorku- og endurhæfingarlífeyrisþega.

1. gr. frumvarpsins hljóðar svo:

„Við ákvæði til bráðabirgða í lögunum bætist nýr töluliður, svohljóðandi: Þeir sem eiga rétt á greiðslu örorkulífeyris skv. 24. gr., sbr. 26. gr., eða endurhæfingarlífeyris skv. 7. gr. laga um félagslega aðstoð, nr. 99/2007, á árinu 2023 skulu fá eingreiðslu að fjárhæð 66.381 kr. Hafi lífeyrisþegi fengið greiddar bætur hluta úr ári skal eingreiðslan vera í hlutfalli við greiðsluréttindi hans á árinu. Eingreiðsla þessi, sem skal innt af hendi eigi síðar en 31. desember 2023, skal ekki teljast til tekna greiðsluþega og ekki leiða til skerðingar annarra greiðslna.“

Í 2. gr. er lagt til að lögin öðlist þegar gildi.

Í frumvarpi til fjáraukalaga fyrir árið 2023 er gert ráð fyrir 1,6 milljörðum kr. einskiptisframlagi til örorku- og endurhæfingarlífeyrisþega. Greiðslan kemur til viðbótar hefðbundnum orlofs- og desemberuppbótum lífeyrisþega og 2,5% hækkun bóta á miðju þessu ári. Gert er ráð fyrir að fjárhæð eingreiðslunnar hækki um 7,4% í samræmi við hækkun bóta lífeyristrygginga 1. janúar síðastliðinn og aftur um 2,5% í samræmi við hækkun bóta lífeyristrygginga 1. júlí síðastliðinn og mun fjárhæðin því vera sú sem áður hefur verið sagt.

Með frumvarpinu er lagt til að kveðið verði á um það í ákvæði til bráðabirgða að eingreiðslan skuli ekki teljast til tekna greiðsluþega og þannig skattfrjáls og að hún skuli ekki leiða til skerðingar annarra greiðslna. Ákvæðið er til samræmis við ákvæði um fyrri eingreiðslur til örorku- og endurhæfingarlífeyrisþega.

Þá hefur verið gerð grein fyrir frumvarpi til laga um breytingu á lögum um almannatryggingar. Ég legg til að frumvarpinu verði vísað til 2. umræðu að lokinni þeirri umræðu sem hér fer fram.

Virðulegi forseti. Við höfum verið að flytja mál eins og þetta, um svokallaða desemberuppbót til þeirra sem hér um ræðir, undanfarin ár. Það er nú kannski fyrst og fremst vegna þess að við erum ekki búin að breyta lögunum um almannatryggingar en eins og títt hefur verið rætt hér í þessum ræðustól er það yfirstandandi og búið að vera lengi og er búið að vera núna í samráðsferli. Uppbótin verður væntanlega partur af því þannig að við þurfum ekki að vera að takast á um þetta hér árlega. Þegar við samþykktum breytingar til eldri borgara þá féll þetta þar undir og þess vegna hefur ekki þurft að flytja sambærilegt mál og hér hefur verið gert undanfarin ár. En þetta skiptir máli og það sem skiptir mestu máli auðvitað í þessu er að það náist helst að greiða uppbótina fyrir jólin og auðvitað að hún hafi ekki áhrif á aðrar tekjur eða bætur eða lífeyri sem fólk hefur. Það er það sem skiptir fyrst og fremst máli, að þetta komi óskipt til þeirra sem á þurfa að halda því að sannarlega er þetta góð viðbót fyrir þá sem eru í þeim lága tekjustiga sem örorku- og endurhæfingarlífeyrisþegar eru gjarnan.

Eins og ég sagði áður þá legg ég til að málið gangi til 2. umræðu og tel ekki þörf á því að það gangi til nefndar. Nefndin er hér að flytja málið og er einhuga um það.

###

Virðulegur forseti. Umræðan um orkumál, og þá sér í lagi orkuskort, verður háværari dag frá degi. Nú fer hver að verða síðastur að snúast á sveif með virkjunarsinnum — eða hvað? Það er blásið upp að hér á landi ríki orkuskortur og engu líkara ef ekkert verður að gert á komandi misserum munum við sitja eftir með gaslukt í moldarkofa. Þessi áfergja í meiri orku er mér ekki að skapi. Í mínum huga er forgangsröðun orku og bætt nýting hennar mikilvægustu hlekkirnir í þróun orkumála á komandi misserum.

Í nýlegri skýrslu dönsku ráðgjafastofunnar Implement, sem unnin var fyrir Landsvirkjun, umhverfis-, orku- og loftslagsráðuneyti og Orkustofnun, kemur fram að hér á landi séu rík tækifæri til bættrar orkunýtingar. Um er að ræða 1.500 GWst á ári, eða um 8% af núverandi raforkunotkun þjóðarinnar. Af þeim er hægt að spara næstum fjórðung með núverandi tækni og án óheyrilegs kostnaðar. Það þykja mér tíðindi og sannarlega til mikils að vinna.

Í þessu samhengi er líka rétt að minnast á mikilvægi orkuafhendingar til heimila og smærri fyrirtækja. Heimilin nota aðeins lítinn hluta af þeirri orku sem framleidd er í dag eða um 5% á meðan stóriðjan notar ríflega 85%. Sú orka sem við framleiðum hér á landi er því mestmegnis notuð til þess eins að bræða ál. Það er mín skoðun að rétt sé að löggjafinn bregðist við því og nauðsynlegt er að tryggja raforku til heimila og smærri fyrirtækja sem ekki hefur verið kveðið á um frá því í lögunum 2003.

Virðulegi forseti. Eftir því sem fjölgar í hópi þeirra sem taka óspart upp orðræðu virkjunarsinna um aukna orkuöflun sem burðarstykki hagvaxtar komandi ára, finn ég mig knúna til að minna á mikilvægi þess að það verður endalaus eftirspurn eftir grænni orku og liggur í augum uppi að ekki er hægt að verða við öllum þeim beiðnum með tilheyrandi raski á náttúrunni. Baráttan gegn loftslagsvánni snýst um fleira en orkuöflun. Hún snýst líka um breytta forgangsröðun, að verja líffræðilega fjölbreytni og standa vörð um náttúruvernd og viðkvæm svæði. Við flóknum spurningum eru nefnilega flókin svör en ekki einföld.



###

Virðulegi forseti. Ókeypis heimsending og Dropp afhending. Og hvað er það sem er afhent heim að dyrum? Jú, það er áfengi. Netsala á áfengi hefur vaxið síðustu ár. Með því að selja áfengi í gegnum erlendar vefsíður og senda heim til fólks er farið blygðunarlaust á svig við einkaleyfi Áfengis- og tóbaksverslunar ríkisins til smásölu á áfengi og lög brotin og yfirvöld gera ekkert í málinu. Talsmenn netsölu segja þetta vera mikið frelsismál. Í mínum huga er þetta liður í því að höggva í núverandi fyrirkomulag enda iðulega skautað fimlega fram hjá þekktum afleiðingum aukins aðgengis að áfengi. Aukið aðgengi eykur neyslu með tilheyrandi áhrifum á velsæld fólks og fjölskyldur þeirra og veldur óumdeilanlega miklum samfélagslegum kostnaði. Veigamestu rökin fyrir því að takmarka aðgengi að áfengi lúta einmitt að lýðheilsusjónarmiðum, rétt eins og við takmörkum aðgengi að ýmsum skaðlegum efnum á nákvæmlega þeim forsendum. Stóra myndin er sú að síðustu áratugi dró verulega úr neyslu ungmenna á áfengi. Það gerðist með markvissu forvarnastarfi. Því miður höfum við séð bakslag í þeirri baráttu. Frá fermingaraldri og fram yfir tvítugt eru börn og ungmenni hvað viðkvæmust fyrir neyslu áfengis. Rannsóknir hafa sýnt að hættan á því að einstaklingar þrói með sér sjúkdóma sem tengjast áfengisneyslu sé mest á þessu æviskeiði. Ávinningurinn af því að börn og ungmenni láti það kyrrt liggja að neyta áfengis er því algjör. Með aukinni neyslu eykst sömuleiðis tíðni skorpulifrar, heimilisofbeldis, slysa og svo mætti lengi telja. Hluti af þessari þróun eru áfengisauglýsingar í útvarpi, á netinu og á samfélagsmiðlum, hvernig netsölumenn koma því á framfæri við fólk að það geti fengið áfengi sent heim að dyrum. Einn aðili auglýsir t.d.: Við sendum áfengi heim, við megum bara ekki auglýsa það. Og hann kemst upp með það. Með auknum sýnileika þessara auglýsinga og normalíseringu fjölgar óhjákvæmilega þeim stundum í daglegu lífi þar sem áfengi ber fyrir augu.

Mér þykir þessi þróun alvarleg og við sem höfum staðið gegn búsi í búðir og öðrum breytingum á núverandi fyrirkomulagi hljótum að líta svo á að hér sé verið að færa víglínuna til og við því þarf að bregðast. Og ég mun sannarlega ekki styðja mál dómsmálaráðherra, komi það hér inn í þingið, um aukna netsölu eða leyfi fyrir henni.

###

Frú forseti. Þetta eru svo sannarlega búnar að vera áhugaverðar umræður hér í dag og við því að búast þegar svona niðurstöður koma fram eins og varðandi PISA. Sjálf hef ég nú starfað innan þessa geira talsvert lengi áður en ég kem hér á þing og á tveimur skólastigum, þ.e. í grunnskóla og í framhaldsskóla, og horft á alls konar breytingar sem hafa áhrif á líðan nemenda en ekki síst kannski einmitt áhrif tækninnar og hvernig hún breytist, bæði til góðs og svo ráða sumir auðvitað eðli máls samkvæmt ekki við það eins og í svo mörgu öðru.

Ég ætla að byrja á að segja að það er afar góð grein á Vísi eftir forseta menntavísindasviðs Háskóla Íslands um einmitt þessi mál og hvernig við þurfum að taka þetta áfram og vinna með þetta því að þetta er ekki stóridómur í neinu samhengi þó að ein könnun komi með þessum hætti út en það ber sannarlega að taka hana alvarlega. Við höfum rætt hér áður í þingsal um ástandið í lesskilningi og áskoranir sem fylgja því að viðhalda örtungumáli eins og íslenskan er og ég held að við séum allflest mjög þess þenkjandi að vilja viðhalda henni. Og í skýrslu þessari eru settar fram tillögur sem eiga að vera þess valdandi að geta bætt og eflt bæði nám og kennslu og margs konar aðgerðir. Það er m.a. útgáfa á gæðanámsefni sem ég tel að hafi verið mikill skortur á til langs tíma, og eins og hér hefur verið rætt líka að námskrár séu skýrar, það sé góð þróun í starfi fólks sem vinnur innan geirans, og eins og hefur verið rætt líka og kom fram í þessari skýrslu að það vantar kannski kennara sem hafa náttúrufræði og stærðfræði sem sérmenntun til að fylgja betur eftir og efla í rauninni læsi á þeim vettvangi líka og lesskilning og ekki síst í dreifðu byggðunum. En svo þurfum við bara að halda áfram að vera með rannsóknir í skólakerfinu bara svona almennt.

Það sem kannski hefur mest verið rætt hér og er undir er hvort einhver ein aðferð er réttari umfram aðrar. Það tel ég ekki. Svona ef maður horfir til þess þá erum við nú bara fólk alls staðar og við erum öll í sjálfu sér eins þótt við séum með ólíka menningu eða uppeldi eða aðra félagslega þætti sem kannski eru ekki eins en móta okkur. Það er í sjálfu sér ekki eðlismunur á því hvar við fæðumst.

Við höfum líka heyrt að við eigum að taka upp skólakerfi Finna að því að það sé svo frábært og svo er rætt um að nemendur séu latir og allt of uppteknir við símana og hafi látið tæknina trufla sig og ýmislegt fleira þegar við erum að reyna að finna út úr því af hverju árangurinn er lakari en við vildum kannski flestöll sjá. Eins og með svo margt annað þá eru auðvitað ýmsir þættir, eins og ég segi, sem hérna eru undir, því er ekkert að leyna, og ég ætla að leyfa mér að segja að sem betur fer fara nú svona allflest íslensk börn í gegnum þessa könnun. Mjög víða annars staðar eru þetta úrtök og Þýskaland var nefnt sem dæmi þar sem 4.500 nemendur fara í gegn. Ég myndi vilja að skólar fengju þessar niðurstöður fyrir sína skóla, ég tel það skipta máli, og skólar geti nýtt sér þetta til góðra verka innan sinnar stofnunar og er ekki sammála því sem hefur komið fram hjá, ég held að það hafi verið Menntamálastofnun, að það hefði ekkert upp á sig að afhenda skólum þetta, að af því að skólarnir, eins og hér hefur líka verið rætt, eru ólíkir. Starfsfólk og kennarar eru líka ólíkir og beita ólíkum aðferðum.

Það má velta því upp hvort ekki skorti matstæki til að bera saman við meðaltöl sem verið er að leggja og bera á borð fyrir okkur. Eins og hefur verið nefnt er mikið frelsi til að meta hæfniviðmiðin út frá aðalnámskránni. Það að það sé ekki samræmt milli skóla getur bæði verið gott og vont en fyrst og fremst held ég að hver skóli sé sannarlega, og starfsfólk hans, að reyna að finna út úr því hvernig best megi ná utan um þetta, af því að það er gríðarlega flókið, ætla ég að leyfa mér að segja, og með erfiðari störfum að vera kennari, leikskólakennari og kennari, sérstaklega í grunnskóla. Það er bara mjög snúið eins og við höfum heyrt. Það eru alls konar viðfangsefni sem þarf að takast á við innan hvers bekkjar og margt sem þar er undir. Þannig að það er alls ekki einfalt og ekki hægt að segja bara: Við setjum svo mikla fjármuni. Jú, jú, við gerum það og getum örugglega gert betur og unnið betur úr. En það er ekki bara þar sem vandinn liggur að mínu mati  af því að íslenskir nemendur eru ekki lakara námsfólk heldur en hjá frændþjóðum okkar. Það er bara ekki þannig.

Auðvitað er allt svona ágætistækifæri til að fara í einhvers konar naflaskoðun og velta fyrir sér hvað það er sem gæti legið þarna undir. Eins og hér var vikið að af síðasta ræðumanni erum við með áætlun þar sem við erum að reyna að takast m.a. á við við þetta, þ.e. að setja utan um þetta góðan ramma og takast á við þetta verkefni og lestur og lesskilningur er einmitt eitt af því viðfangsefni.

Maður hugsar til þess hvað það er stutt síðan Covid var, hvað okkar fólk stóð sig gríðarlega vel í skólasamfélaginu. Ég held að það megi segja að ánægjulega niðurstaðan í þessu, af því að þetta er vegna 2022, sé að nemendum líður betur svona almennt í skólunum þó að það séu undantekningar frá því í heildarniðurstöðunni. Samt er það auðvitað jákvætt og það er eitt af því sem við þurfum að horfa til og taka með og vera ánægð með.

En mig langaði af því að hér er einhvern veginn hættan — ég segi að það sé hætta vegna þess að Íslendingar eru gjarnan þannig að þeir ætla allir að verða ríkir á einhverju einu, fyrst var það minkur og refur og svo fiskeldi og einhvern veginn ætlum við öll að gera eitthvað þannig, og nú á að vera einhver ein lestraraðferð eða kennsluaðferð sem sumum finnst að eigi bara að vera alltumlykjandi af því það er að skila góðum árangri einhvers staðar. Ég er algjörlega mótfallin því og tel að í rauninni það sem við þurfum að vera með sé fyrst og fremst bara læsishvetjandi umhverfi, þar sem við getum kveikt áhuga, og það sé almennt bara jákvætt að lesa, þetta sé ekki einhver neyð. Ég sé það bara, eigandi börn á mismunandi aldri, hvernig lestur bóka fer dálítið, þ.e. eldri barnanna og yfir til þess yngsta, yfir í það að lesa á skjá. Það er ekkert að því í sjálfu sér ef um er að ræða bara lestur, finnst mér. Það er fyrst og fremst það að þau séu að lesa. Það er líka svo mikilvægt að börn átti sig á því hvers vegna þau eru að lesa, að hverju er stefnt og til hvers það er, hvað það í rauninni gefur þeim til lengri tíma, af því það er auðvitað það sem skiptir máli. Hvort við erum að nota byrjendalæsi eða gagnvirkan lestur eða hugtakakort eða orð af orði eða læsisfimmuna eða kveikjum neistann eða hvað þetta allt saman heitir — aðalmálið er að nemendur finni það hjá sér að þetta sé eitthvað sem kemur til með að skipta þau máli.

Ég vil meina, og kannski er ein af þessum hættum að þegar — af því að yndislestur er kannski miklu algengari í yngri bekkjunum og það að lesa saman, að tveir nemendur jafnvel lesi saman og annað slíkt eða kennarar og nemendur lesi saman, að það haldi áfram upp unglingastigið, að það hætti ekki eða dragi svo mikið úr því að þau sjái einhvern veginn ekki tilgang með því. Það er kannski það sem þarf einmitt að gera, að þau finni eitthvað við sitt hæfi sem þeim finnst gaman að fjalla um og lesa, eins og ég segi, hvort heldur er í bók eða á neti og það þarf að ræða það sem verið er að lesa af því að öðruvísi verður lesskilningurinn ekki til. Ekki síst hjá þeim sem eru kannski að ströggla við að lesa þá þarf að mínu mati alla vega að eiga sér stað samtal um það sem verið er að lesa og að nemendur átti sig á því að þau geta ekki bara, af því að hér var verið að nefna hraðlestur áðan, bunað út úr sér einhverju og haldið að það dugi að þau séu lesa nógu mörg orð eða seinna meir að það að lesa í tíu mínútur sé bara að lesa í tíu mínútur en svo muni þau ekkert um hvað þau voru að lesa. Það er líka eitt, að halda þeim við efnið, þ.e. að muna eitthvað. Þessi áskorun felst í þessu líka.

Hér var nefnt umhverfið. Við erum eins og kom fram í aðgerðaáætluninni með 13% af starfsfólki í leikskólum sem er erlent, þ.e. er ekki með íslenskt móðurmál. Það er líka snúin staða og þar þurfum við líka að standa okkur betur í að mennta fólk og gefa því tækifæri til að læra íslensku. Mörg segja reyndar að það sé besti skólinn að vera með litla fólkinu okkar. En þetta er áskorun samt sem áður og ekki síst þá líka einmitt að við tökum utan um nemendur af erlendum uppruna sem eiga íslensku ekki að móðurmáli. Þau njóta kannski ekki sama stuðnings gagnvart íslenskunni heima og lesskilnings og ná eðli máls samkvæmt kannski ekki endilega því sama og börn sem eiga það að móðurmáli. Þar þarf skólinn að koma enn frekar inn í og nærumhverfið.

Þannig að ég held, ef okkur lánast að taka þessar niðurstöður okkur til gagns, að við getum með þeim hætti bara búið til þessa einstaklinga sem við þurfum á að halda sem gagnast í nútímasamfélagi þar sem þau eru með gagnrýna hugsun, þar sem þau geta unnið saman, þar sem þau geta tjáð sig. Þá auðvitað erum við að ná árangri í þessari lykilhæfni sem felst í því að lesa og skilja, sem sagt lesa sér til gagns eins og sagt er.

Virðulegi forseti. Ég vildi bara koma hér upp, málið er mér skylt. Hafandi starfað í þessu lengi og kennt mörgum að lesa þá finnst mér þetta vera auðvitað áminning inn í umhverfið eins og það er. En um leið held ég að þetta sé enginn dauðadómur eða neitt slíkt heldur fyrst og fremst áminning um að við getum gert betur og við þurfum að fara ofan í það hvar það er sem við erum að gera vel og hvar það er sem við getum gert enn betur.

###

Virðulegi forseti. Ég hef heyrt það í dag að hv. þingmaður er ekki sammála þessari nálgun og þeirri orðræðu og það er allt í lagi. Það er bara skoðun hv. þingmanns. Ég deili ekki þeirri skoðun. Eins og ég sagði áðan þá tek ég undir það að húsnæðismarkaðurinn er of veigamikill þáttur hjá okkur í því að halda uppi verðbólgunni og ég hef sagt að við því þurfum við að bregðast. Við erum auðvitað að reyna að gera það að einhverju leyti með því að auka hér framlög í húsnæðismál en það þarf að gera betur. Það þarf líka taka á því að hér er óheilbrigður leigumarkaður eins og við þekkjum og við þurfum að gera betur þar. Hv. þingmaður talar hér um að á milli umræðna sé verið að hækka um tæpa 2 milljarða. Það er sannarlega verið að setja góða fjárhæð vegna væntanlegra kjarasamninga, ríflega 3 milljarða til viðbótar á milli, af því að það er talsverð óvissa eins og við vitum gagnvart kjarasamningum og þetta eru ákveðnar varúðarráðstafanir sem þarna eru undir. Stór hluti af því er þarna undir. Síðan erum við auðvitað alltaf að glíma við lyfjamálin. Það þekkjum við, hafandi setið mjög lengi saman í fjárlaganefnd. Það eru 1,5 milljarðar sem þar eru undir. Það eru svona örfáir þættir sem kannski eru að tikka þarna inn en þetta eru ekki, hvað getum við sagt, einhver gæluverkefni ríkisstjórnar eða meiri hlutans sem þarna eru undir, heldur bara aðstæður sem krefjast þess að við setjum inn aukna fjármuni. En sem betur fer er líka talsverð lækkun á nokkrum liðum, bæði í málefnum aldraðra og í málefnum sjúkrahúsþjónustu og öðru þar sem fyrirséð er aukin atvinnuþátttaka og auknar fjármagnstekjur og annað slíkt sem verður til þess að það eru minni útgjöld fyrir ríkið. Ég held að við getum verið sammála um það a.m.k. að þessi tæplega 2 milljarða hækkun er ekki vegna þess að ríkisstjórnin fór á eitthvert flug.

###

Virðulegi forseti. Ég þakka hv. þingmanni fyrir andsvarið og spurninguna. Já, það er rétt. Við ráðum við sumt og annað ekki og sumu getum við hjálpað til við að stýra og það er, held ég, það sem ríkisstjórnin og meiri hluti a.m.k. hér á þingi er að reyna að gera með því að leggja fram þetta frumvarp með þessum hætti og leggja fram að okkar mati aðhaldssöm fjárlög. Það er alveg rétt, eðli máls samkvæmt í pínulitlu hagkerfi eins og við erum í eru sveiflurnar meiri heldur en kannski víða annars staðar í Evrópu og sannarlega spila, eins og ég sagði í ræðu minni, mjög margir þættir inn í verðbólguna hjá okkur. Þess vegna held ég að það sé líka mikilvægt að við náum góðum kjarasamningum. Ég tel að við þyrftum að ná einhvers konar þjóðarsátt og þótt ég skilji vanda sveitarfélaga þá tek ég undir þau sjónarmið sem hafa komið fram hjá verkalýðshreyfingunni um að það þyrfti að gera einhvers konar þjóðarsátt þannig að allir gætu hjálpast að við að ná niður verðbólgunni þannig að við komumst í rauninni á þann stað að hún fari hraðar niður heldur en við gerðum ráð fyrir og sannarlega gerðist ekki. Húsnæðisþátturinn er sannarlega hluti af þessu vandamáli og það er búið að rekja hann hér fram og til baka í sölum Alþingis og skiptar skoðanir á því. Ég fór aðeins yfir það áðan. Við erum með mjög laskaðan markað hvað varðar hlutfall þeirra íbúða sem eru í einhvers konar skammtímaleigu eða ekki á markaði fyrir fólk sem þarf að búa og það er eitt af því sem ýtir verðbólgunni talsvert upp eða öllu heldur viðheldur henni, eigum við ekki að orða það þannig, af því að hún hefur sannarlega lækkað, eins og hv. þingmaður nefndi, en hún er þrálát. Ég held að við séum að reyna að gera það sem við getum sem stjórnvald en sannarlega er það þannig, eins og hv. þingmaður þekkir, að þetta er ekki bara verk ríkisstjórnar eða bara Seðlabanka.

###

Virðulegi forseti. Mig langar að koma aðeins inn í þessa umræðu hér um fjárlögin. Það hefur gengið á ýmsu síðustu ár og er lítið lát á. Í heimsfaraldri kórónuveirunnar upplifðum við viðsjárverða tíma. Það varð að hálfgerðum frasa sem náði vel utan um það óræða ástand sem fylgdi útbreiðslu sjúkdómsins. Ekki skánuðu horfurnar með innrás rússneskra stjórnvalda í Úkraínu og útbreiðslu almennra stríðsátaka. Síðustu misseri hafa sleitulausar árásir Ísraelshers á óbreytta borgara Palestínu verið í brennidepli á alþjóðasviðinu. Hérna heima hefur það núna verið náttúruvá og rýming Grindavíkur. Þetta eru sannarlega viðsjárverðir tímar sem við lifum. Ég trúi því að við sem hér sitjum skiljum ágætlega áhrif þeirra atburða sem hafa átt sér stað allt í kringum okkur, hvort sem er úti í hinum stóra heimi eða á sunnanverðum Reykjanesskaga, berandi þá von í brjósti að þær aðstæður sem uppi eru breytist. Það er því sannarlega að mörgu að hyggja í hagstjórninni. Stóra viðfangsefnið, eins og hér hefur komið fram í dag, er þó engu að síður að ná niður verðbólgunni og standa vörð um velferðina. Það tel ég þessi fjárlög gera. Sömuleiðis er ljóst að nokkuð er í land þar til verðbólgan nær verðbólgumarkmiðum Seðlabankans, en gert er ráð fyrir að hún lækki nokkuð á næsta ári. Þenslan í þjóðarbúinu er í rénun og vonandi skapast forsendur fyrir lækkun vaxta fyrr en síðar.

Á komandi árum er útlit fyrir að jafnvægi náist í þjóðarbúskapnum. Í nefndaráliti meiri hluta fjárlaganefndar kemur fram að verðbólga á næsta ári verði eilítið hærri en upphaflegar forsendur frumvarpsins gerðu ráð fyrir. Það breytir því ekki að það þarf að standa vörð um stöðu fólks, sér í lagi þeirra sem verr standa gagnvart áhrifum verðbólgunnar, líkt og gert hefur verið síðustu ár.

En það er fjöldi þátta sem spilar inn í verðbólguspár. Núna er það bæði óvissa vegna náttúruvár og kjarasamningar sem á almennum vinnumarkaði gilda í mörgum tilfellum til loka janúar 2024 en til loka mars hjá ríkisstarfsmönnum. Meiri hluti fjárlaganefndar leggur áherslu á að gerðir séu langtímasamningar og undir þau sjónarmið get ég sannarlega tekið. Ég vil líka segja að mikilvægt er að samningar verði í takt við stöðu efnahagsmála en þar skiptir máli, eins og ég sagði áður, að við náum verðbólgunni niður og um það þurfum við öll að sameinast. Í því tilliti er mikilvægt að stjórnvöld beiti sér fyrir aðgerðum sem gagnast fólki og bæta kjör, eins og gert hefur verið áður. Ég get nefnt sem dæmi um slíkt breytingar sem gerðar hafa verið á skattkerfinu á síðustu árum sem hafa komið sér vel.

Virðulegi forseti. Það dylst engum að það er óvissa uppi núna vegna jarðhræringanna á Reykjanesi. Í nefndaráliti meiri hlutans kemur fram að haga verði hagstjórninni í þágu mótvægisaðgerða og stuðnings við íbúa Grindavíkur og í velferðarnefndinni höfum við einmitt verið að takast á við mál bæði er varða húsnæðisstuðning og fjárhagsstuðning. Það er líka vikið að mikilvægi eftirlits með náttúruvá á svæðinu í ljósi þess að talið er að nýtt eldgosatímabil sé hafið á Reykjanesi. Ég trúi því að við getum flest verið sammála því að það kalli á nýja nálgun stjórnvalda og samfélagsins alls þar sem yfir 30 þúsund manns búa á Reykjanesi og eldstöðvakerfin sem um ræðir teygja sig jú inn á höfuðborgarsvæðið. Fyrirséð er að umtalsverð efnahagsleg áhrif verða vegna stöðunnar og er unnið að ýmsum mótvægisaðgerðum vegna þess en það þykir líklegt að frekari viðbragða verði þörf og eðli málsins samkvæmt munu útgjöld ríkissjóðs aukast vegna þessa.

Virðulegi forseti. Í frumvarpinu kemur fram að ætlunin sé að virkja fjármálareglur ári fyrr en til stóð. Þetta er í samræmi við það sem fram kom í fjármálaáætlun hér hjá okkur síðasta vor. Þetta er vel, enda mikilvægt tæki til að byggja undir stöðugleika og festu í opinberum fjármálum og liður í því að ná niður verðbólgunni. Þetta er mögulegt vegna batnandi afkomu og skuldastöðu ríkissjóðs og er í takt við ábendingar fjármálaráðs, Alþjóðagjaldeyrissjóðsins og fleiri umsagnaraðila. Það má því segja að þrátt fyrir verðbólguna og ýmsa óvissuþætti séu líka jákvæð teikn á lofti og í stærra samhengi en gildistími þessa frumvarps tel ég hagstjórn síðustu ára góða, sérstaklega í ljósi alls þess sem hefur gengið á.

Ég hef margoft rætt hér í ræðustól og víðar um að ríkisútgjöld séu greind kerfisbundið til að endurmeta þau og eftir atvikum hagræða sem og að bæta forgangsröðun í takt við stefnu ríkisstjórnar á hverjum tíma í stað þess að vera með flatt aðhald. En það vantar til þess betri gögn hjá stofnunum ráðuneyta eða kannski vantar bara tengingu við ráðuneytin. Það er eitt af því sem heyrst hefur, að kerfin tali ekki saman og því sé þetta ekki nægjanlega fljótandi upplýsingar sem gagnist kannski betur en gerist í dag. Ég tel að þetta sé gríðarlega mikilvægt og hef nefnt það sérstaklega í samtali við fjármálaráðuneytið að þetta sé vinna sem verði að fara í. Annars náum við aldrei markvissum árangri í því að bæta og efla bæði gæði og þjónustu þeirra stofnana sem tilheyra ríkisrekstrinum.

Virðulegi forseti. Þegar horft er í atvinnuþróun má segja að mestar breytingar á atvinnuháttum tengist ferðaþjónustu með einum eða öðrum hætti enda hefur greinin vaxið mikið og hratt. Sömuleiðis hefur lagareldi vaxið fiskur um hrygg á Austurlandi og Vestfjörðum. Í nefndaráliti meiri hlutans er sérstaklega vikið að ferðaþjónustunni. Eins og við vitum er hún ört vaxandi atvinnugrein og hefur á undraskömmum tíma orðið að grunnstoð í íslensku atvinnulífi og lyftistöng fyrir atvinnulíf víða um land. Í ljósi þessa hraða vaxtar erum við enn þá að ná utan um greinina. Þá kemur fram í nefndaráliti meiri hlutans mikilvægi þess að halda áfram uppbyggingu innviða til að mæta þeim mikla fjölda fólks sem hingað kemur. Sömuleiðis er vikið að gjaldtöku í álitinu. Það er hárrétt sem þar kemur fram, ferðaþjónustan byggir á nýtingu takmarkaðra náttúruauðlinda og í því tilliti er minnst á aðgangsstýringu. Ég myndi segja að sérstök ástæða væri til þess að stjórntæki í ferðaþjónustu hér á landi tækju mið af náttúruvernd. Víða eru viðkvæm gróðursvæði, jarðvegur grófur, laus í sér og auðrofinn. Sár í jarðvegi eru lengi að gróa vegna stutts vaxtartíma gróðurs, auk þess sem vatn og vindar geta aukið á rof í sárum. Við þetta vil ég bæta að horft sé til þolmarka, hvort sem um er að ræða viðkvæma náttúru landsins, samfélagið, upplifun ferðamannanna sjálfra af ferðamannastöðum eða innviði, eins og áður sagði.

Það er mitt mat að öll hagnýting á aðgangsstýringu verði að byggja á greiningu þolmarka. Gjald gjaldsins vegna er greininni ekki til neins og kemur í veg fyrir að öll fái notið náttúru landsins. Í tengslum við stefnumótun eru komnar fram ýmsar hugmyndir á samráðsgátt stjórnvalda sem ég tel vert að skoða. Þá er líka vert að hafa í huga í sambandi við uppbyggingu innviða að opinber gjaldtaka af greininni hefur ekki verið mikil. Því hefur margoft verið velt upp hvort rétt væri að færa greinina upp í hærra virðisaukaskattsþrep. Greinin hefur svarað því til að hún borgi einna hæstan skatt miðað við samanburðarlönd og að slík hækkun myndi draga verulega úr eftirspurn. En það skýtur sannarlega skökku við að máttarstólpi í íslensku atvinnulífi greiði virðisaukaskatt í lægra skattþrepi en allar aðrar útflutningsgreinar. Að óbreyttu er gert ráð fyrir því að gistináttaskattur komi til framkvæmda á ný um áramót eftir tímabundna niðurfellingu vegna heimsfaraldurs kórónuveiru. Áætlað er að hann skili að óbreyttu 1,5 milljörðum á komandi ári. Ég sjálf hefði viljað sjá þennan gistináttaskatt þrepaskiptan. Þá hefur komið fram að til standi að gera breytingar og leggja gjöld á skemmtiferðaskip sem ég tel af hinu góða.

Í nefndaráliti meiri hlutans er vikið að mikilvægi frekari greininga og rannsókna innan greinarinnar, og ég held að við getum öll verið því sammála, enda ört vaxandi atvinnugrein eins og áður segir og mikilvægt að geta haft góð gögn að byggja á. Í nefndarálitinu, á bls. 9, er einmitt talað um að greina þetta eftir mismunandi tegundum ferðamanna, ferðamáta til og frá landinu, ferðamáta innan lands og vali á gistingu.

Það verður ekki hjá því komist í tengslum við ferðaþjónustuna að minnast á að þetta viðkemur líka þeim húsnæðisvanda sem við stöndum frammi fyrir og íbúar hér, sérstaklega á stórhöfuðborgarsvæðinu. Við höfum því miður séð gríðarlegan fjölda íbúða enda í eigu svokallaðra „apartments“-fyrirtækja sem leigja íbúðirnar eingöngu til ferðamanna í gegnum bókunarsíður eins og booking.com og hotels.com., sem er svo til hliðar við það sem við þekkjum sem Airbnb og fleiri aðila. Það var umfjöllun hér á dögunum þar sem kom fram hjá blaðamanni sem hafði verið að kíkja eftir þessu að bara á klukkutíma hafði hann getað safnað saman 100 íbúðum sem eru þarna undir. Það er auðvitað skelfilegt og við erum með eitt hæsta hlutfall af íbúðum í skammtímaleigu í Evrópu. Það eru í kringum 2.400 íbúðir í Reykjavík sem eru falar á skammtímaleigumarkaði, fyrir utan þessar mörg hundruð íbúðir sem eru nýttar undir gististarfsemi lögaðila hjá þessum íbúðafyrirtækjum og öðrum aðilum. Það er auðvitað óásættanlegt að það sé í rauninni heimilt að svona stór hluti íbúða á ákveðnum svæðum, í borgum eða bæjum, sé undir eins og hér er og þetta er eitt af því sem ég veit að verið er að vinna að og á að reyna að bregðast við.

Síðan langaði mig aðeins að tala um kynjaða fjárlagagerð og jafnréttisvinkilinn og nýsköpun í fjárlögunum, af því að þó að við sjáum talsverða uppbyggingu nýrra atvinnuvega er atvinnulíf einsleitt víða í hinum dreifðu byggðum. Uppbygging starfa í nýsköpunargreinum byggir oftar en ekki á aðkomu fjársterkra aðila. Slík uppbygging getur haldist í hendur við fiskeldi og sjávarútveg eins og við þekkjum dæmi um. Hins vegar er staðan þannig að styrkjaumhverfið í nýsköpunargeiranum er mjög karllægt. Það er því rétt að fjalla aðeins um þetta nýsköpunarumhverfi og þegar kemur að því að ráðstafa fjármunum ríkisins í fjárlögum finnst mér mikilvægt að við lítum til ólíkrar stöðu kynjanna og til þess hvaða breytur hafa áhrif þegar við erum að vinna með fjárlögin almennt. Konur eru til að mynda um tveir þriðju hlutar starfsfólks ríkisins og mun það bitna meira á konum ef störfum fækkar á þeim vettvangi. Það var horft til þess við gerð fjárlaganna og heilbrigðis- og öldrunarstofnanir undanþegnar kröfum um almennt aðhald þar sem konur eru í meiri hluta. Þá er líka vert að hafa í huga hvers konar störfum innan stofnana er líklegt að fækki og hver gegnir þeim.

En það er líka að fleiru að hyggja eins og ég sagði. Aðgerðir í menntamálum og menningarmálum hafa mismunandi áhrif á karla og konur. Kynjahalli er til að mynda mikill í rannsóknum í heilbrigðisvísindum og hinum svokölluðum STEAM-greinum, sem stendur fyrir stærðfræði, vísindi, tækni, verkfræði og listir. Það er mikilvægt að starfa af árvekni þegar fjármagni er beint inn í þær greinar og hafa kynjajafnrétti alltaf að leiðarljósi. Hér má t.d. nefna endurgreiðslur vegna rannsókna og þróunar en þar eru þrjár af hverjum fjórum umsóknum á vegum karla og flest fyrirtækin sem njóta þess háttar endurgreiðslna eru tæknifyrirtæki þar sem karlar eru meiri hluti starfsmanna. Það er mikilvægt að taka á kynjahalla í þessum geirum en ekki síður að endurskoða viðmið um hvað fellur innan ramma þess sem telst styrkhæft því verkefni leidd af konum falla oft utan þess ramma og má nefna sem dæmi verkefni í menntageiranum, samfélagsmálum og heilbrigðiskerfinu. Það er alveg spurning hvort við eigum að velta því fyrir okkur að ráðast í sértækar aðgerðir til að styðja við nýsköpun kvenna og jafnvel annarra minnihlutahópa.

Virðulegi forseti. Fjölbreytt menning styrkir íslenskt samfélag og er þáttur í lífsgæðum í landinu. Öflug menningarstarfsemi á landsbyggðinni styður við byggðastefnu stjórnvalda og gerir hinar dreifðu byggðir landsins að fýsilegri búsetukosti með fjölbreyttari tækifærum og líflegri samfélögum. Það vill nefnilega stundum gleymast að menning á heima alls staðar, hún býr jafnt úti um land og hérna á suðvesturhorninu. Sjálf hef ég í gegnum tíðina talað talsvert um menningu hér á Alþingi, beitt mér fyrir framgangi í málum henni tengdri og aðgengi að menningu og ég fagna því sérstaklega að fjallað er um menningu í áliti meiri hlutans. Ég tek undir þau sjónarmið sem þar eru viðruð, listir og menning efla félagsleg tengsl fólks sem annars kynni að fara á mis við það. Þau styrkja líka þekkingarleit og nýsköpun í samfélaginu. Blómlegt menningarlíf dregur úr hættu á félagslegri og menningarlegri einangrun en styrkir á sama hátt staðbundna menningu. Sömuleiðis eykur menningarstarfsemi fjölbreytni afþreyingar, fólk á öllum aldri tekur þátt í viðburðum og upplifir viðburði sem gefa hversdeginum lit. Ég verð að minnast á það hér hversu mörg fögnuðu í kórónuveirufaraldrinum þegar okkur bauðst að njóta tónleikanna Heima með Helga einu sinni í viku, sem og annars efnis. Þá held ég að mörg hafi áttað sig á því, þegar við vorum búin að vera dálítið ein og innilokuð, hversu margt við teljum sjálfsagt þegar kemur að margskonar menningu. Það er nefnilega ekki sjálfsagt og við þurfum að styðja við það.

Það kemur fram í nefndaráliti meiri hlutans að fjölmargar óskir hafi borist um styrkveitingar í þessum málaflokknum, m.a. frá ýmsum söfnum og menningarstofnunum víða um land. Þetta eru stofnanir, söfn, listasetur og fleira sem eru aflvaki menningar hvert á sínu svæði og skipta sköpum fyrir söfnun, skráningu, varðveislu, rannsóknir og miðlun sögunnar og menningararfsins, hvort heldur er til gesta eða íbúa. Ég tek undir og legg áherslu á mikilvægi þess að styðja við fjölbreytt og öflugt menningarlíf úti um land allt.

Þær breytingartillögur sem lagðar eru til af nefndinni eru til marks um þetta og mig langar að taka nokkur dæmi, ekki síst úr mínu kjördæmi. Þar er Tækniminjasafn á Austurlandi að fá 15 milljónir, Útgerðarminjasafnið á Grenivík 4 milljónir, Safnasafnið á Svalbarðseyri 3 milljónir, Flugsafnið á Akureyri 10 milljónir, Heimskautsgerðið á Raufarhöfn 5 milljónir, Skaftfell á Seyðisfirði 15 milljónir, Sköpunarmiðstöðin í Stöðvarfirði 12,5 milljónir, Sigurhæðir á Akureyri tæpar 9 milljónir og Pálshús í Ólafsfirði 3 milljónir. Þetta eru ekki stórar fjárhæðir en þær skipta eins og áður sagði gríðarlega miklu máli fyrir samfélögin. Það er nefnilega mikilvægt að hafa í huga að þetta tryggir oft störf og búsetu sem annars væri ekki til staðar. Það hefur oft verið gagnrýnt að fjárlaganefnd sé að veita slíka styrki og talað um að fjármunirnir hafi farið inn til ráðuneytanna. Ég hef hins vegar stutt það að fjárlaganefnd hafi tækifæri til þess að hafa örlitla fjármuni um að véla þar sem hægt er að styðja við starfsemi sem ekki hlýtur náð fyrir augum ráðuneytisins á hverjum tíma.

Virðulegi forseti. Ég nefndi hér um daginn í ræðu að mér þætti við hæfi að Grímseyjarkirkja fengi stuðning frá hinu opinbera og því get ég ekki annað en fagnað því að sjá hér tillögu um 47 millj. kr. til að klára endurgerðina eftir brunann. Það er  gríðarlega mikilvægt fyrir Grímseyinga, þetta litla samfélag, að geta klárað kirkjuna sína þar sem gríðarleg sjálfboðavinna hefur líka verið í gangi. Þannig að þetta er mjög vel gert.

Það er líka tillaga um að Kvíabekkjarkirkja fái 3 milljónir,  til að hægt sé að halda áfram viðhaldi á þessari gömlu kirkju. Gert er ráð fyrir að Tækniminjasafnið á Austurlandi, sem fór illa í aurskriðunum eins og við vitum, fái 15 milljónir og náttúrustofurnar fá áfram 48 milljónir. 400 milljónir eru settar í ofanflóðavarnir við Bjólf á Seyðisfirði sem er gríðarlega mikilvægt því að fram undan eru líka talsvert miklar framkvæmdir í Botnum þar sem aurskriður féllu í desember 2020. Það er því mikilvægt að klára framkvæmdirnar við Bjólf svo hægt sé að hefjast handa við Botna.

Að vanda eru heilbrigðismálin fyrirferðarmikil í frumvarpinu og að auki er hér lagt til að bæta við tæpum 4 milljörðum vegna lyfjakostnaðar. Það er lögð til viðbót við SÁÁ og endurhæfingarþjónustu, Reykjalund, Ljósið og Parkinsonsamtökin, svo eitthvað sé nefnt. Allt eru þetta aðilar sem eru að hjálpa til við ýmislegt sem viðkemur heilbrigðis- og endurhæfingarmálum.

Hvað varðar kostnaðarskiptingu ríkis og sveitarfélaga í málefnum fatlaðs fólks þá langar mig að víkja aðeins að því að búið er að vinna ítarlegar greiningar á kostnaði og tilurð kostnaðar mismunandi þátta sem snúa að vinnu við fatlað fólk. Þessi vinna hefur, eins og við þekkjum, verið í gangi talsvert lengi og hefur starfshópur ríkis og sveitarfélaga um kostnaðarskiptingu í málaflokknum unnið hörðum höndum. Ríkið er að mæta þeim kostnaðarauka sem orðið hefur vegna breytinga á fjölda fatlaðs fólks sem gert var ráð fyrir að myndu falla undir málaflokkinn vegna laga- og reglugerðarbreytinga sem kallað hafa á breytingar á þjónustu á heimili fólks og annarri þjónustu. Þá mætir ríkið áhrifum á grunnþjónustu, þ.e. þessara 15 tíma á viku, en þar leggur ríkið sveitarfélögunum meira til en verið hefur. Þá felur kostnaðarauki ríkisins í sér að 25% hlutdeild ríkisins í 172 NPA-samningum er uppfyllt í samræmi við breytingalög frá 2018 og 2022.

Þá verður, og það er mikilvægt, sett inn fjármagn til þróunarkostnaðar í þjónustu við fatlað fólk. Það opnar nýja og spennandi möguleika á að nálgast aukna, bætta eða breytta þjónustu við fatlað fólk út frá frekari gögnum og rannsóknum. Þannig má byggja stefnumótun í málaflokki fatlaðs fólks á betri grunni en verið hefur. Þessu tengt hækka bifreiðastyrkir loksins vegna hreyfihömlunar um áramótin en þeir hafa ekki hækkað síðan í nóvember 2015, en hámarksfjárhæð styrkja vegna sérútbúinna bifreiða hækkað í júní 2020. Hækkunin í fjárlagafrumvarpinu tekur mið af hækkun vísitölu neysluverðs frá þeim tíma sem síðustu hækkanir urðu. Þannig verða fjárhæðir uppbóta vegna bifreiðakaupa 500.000 kr. og vegna kaupa á fyrstu bifreið 1 milljón og styrkur til bifreiðakaupa mun nema um 2 milljónum og hámarksfjárhæð vegna kaupa á sérútbúnum bílum verður 7,4 milljónir. Þetta er í samræmi við loftslagsmarkmið íslenskra stjórnvalda og félagslega sjálfbærni. Þá taka breytingarnar mið af því markmiði að hreyfihamlaðir einstaklingar geta auðveldar tekið þátt í orkuskiptum og verða útfærslur skoðaðar í samhengi við aðgerðir umhverfis-, orku- og loftslagsráðuneytisins varðandi styrki til rafbílakaupa.

Virðulegi forseti. Þá ætla ég aðeins að víkja að einmitt rafmagnsbílunum og breytingu á gjaldtöku af vegakerfinu. Veigamikill þáttur í hækkun fjárheimilda vegna orkumála hafa verið styrkir til kaupa á rafmagnsbílum, átaksverkefni og innviðauppbygging í þágu orkuskipta á síðustu árum. Fyrirkomulag skattstyrkja í þágu kaupa á hreinorkuökutækjum hefur ekki verið án gagnrýni. Þau sjónarmið komu fram að kerfið hampaði því fólki sem var í góðri efnahagslegri stöðu og hlaut niðurgreiðslu á rafmagnsbílum sem oftar en ekki eru dýrari ökutæki. Sömuleiðis var tekjumissir ríkissjóðs af tekjuöflun af samgöngum gagnrýndur og við því er nú verið að bregðast. Kerfið verður tekið upp í tveimur áföngum vegna umferðar og orkuskipta í formi m.a. kílómetragjalds vegna notkunar bifreiða. Sem dæmi má nefna að fyrir rafmagnsbíl sem ekið er sem svarar til meðalaksturs einkabifreiða hér á landi, eða í kringum 14.000 km á ári, verða greiddar 84.000 krónur á ári eða 7.000 krónur á mánuði sem er svipað og er verið að greiða fyrir bensínbíl.

Mig langar núna, virðulegi forseti, aðeins að vitna í stöðu bænda og stöðuna í landbúnaðinum. Það er í þessu frumvarpi gert ráð fyrir tæplega 200 millj. kr. til aðgerða sem eiga að stuðla að auknu kynbótastarfi og innviðauppbyggingu ásamt beinum stuðningi við kornframleiðslu í samræmi við áherslur aðgerðaáætlunarinnar Bleikir akrar. Þá er fjármögnun vegna vinnu gagnvart verndandi arfgerð gegn riðuveiki í íslenska sauðfjárstofninn tryggð en eins og vitað er þá er unnið að hraðari ræktun riðuþolins sauðfjárstofns á ræktunarsvæðum sem eru skilgreind sem áhættusvæði.

Sérstaklega er vikið að stöðu ungra bænda í nefndaráliti meiri hlutans, líkt og fram kom í máli formanns nefndarinnar. Staða bænda er alvarleg, það dylst engum. Það má m.a. rekja til innrásar rússneskra stjórnvalda í Úkraínu og þeirra áhrifa sem hún hefur haft á verðhækkanir á aðföngum eins og áburði, kjarnfóðri og öðrum nauðsynjum. Þá hefur fjárfesting í greininni leitt til slæmrar stöðu, sér í lagi hjá þeim sem eru að koma undir sig fótunum eða hafa staðið í umfangsmiklum breytingum og uppbyggingu á sínum búum. Vegna þessa var settur á hópur ráðuneytisstjóra sem unnið hefur að tillögugerð og greiningu á stöðunni.

Í dag tilkynntu hæstv. matvælaráðherra Svandís Svavarsdóttir, hæstv. fjármála- og efnahagsráðherra Þórdís Kolbrún Reykfjörð Gylfadóttir og hæstv. innviðaráðherra Sigurður Ingi Jóhannsson tillögur að aðgerðum til stuðnings þeim bændum sem eiga í fjárhagserfiðleikum vegna núverandi efnahagsástands. Þær byggja á mati þess hóps sem ég var hér að fjalla um, ráðuneytisstjórahópnum, og er lögð áhersla á að stuðla að nýliðun og kynslóðaskiptum í greininni með aðstoð við yngri bændur. Það er líka lögð áhersla á að stuðningskerfið styðji við atvinnugreinina með skilvirkum hætti í samræmi við áherslur stjórnvalda og gagnist fjölskyldubúum sem eiga í hvað mestum vanda, sérstaklega til skemmri tíma. Talað er um í tilkynningu sem kom frá Stjórnarráðinu í dag að áætlað er að stuðningurinn verði greiddur til 982 bænda fyrir árslok á þessu ári, alls 1,6 milljarðar. Ég tel að þetta sé gríðarlega mikilvægt og hljóti að verða til þess að hjálpa verulega til. Hér er farið yfir hvað það er; ungbændastuðningur, viðbótarfjárfestingarstuðningur, viðbótarbýlisstuðningur, viðbótargripagreiðslur á holdakýr og aðgerðir sem miða að því að styrkja stöðu landbúnaðarins til framtíðar og þar er verið að tala m.a. um lánakosti Byggðastofnunar o.fl. Síðan er verið að tala um að ráðast í vinnu við heildarendurskoðun og stefnumótun í stuðningskerfinu eins og við þekkjum. Þetta finnst mér afar mikilvægt, virðulegi forseti, að nú komi fram niðurstaða í þessu máli sem við vitum að mjög margir hafa beðið eftir.

Ég ætla aðeins að halda áfram. Samkvæmt frumvarpinu eru áætlaðar tekjur ríkissjóðs af veiðigjöldum um 12 milljarðar árið 2024 en stefnt er að því að hækka gjaldið samkvæmt gildandi fjármálaáætlun. Rúmir 2 milljarðar koma til vegna verðmætagjalds af fiskeldi en aukningin er að mestu til komin vegna hækkunar verðmætagjaldsins úr 3,5% í 5%. Það er vel, enda réttlætismál að aflögufærar atvinnugreinar leggi sitt til þjóðarbúsins. Þá vil ég sérstaklega fagna því að fjölga eigi stöðugildum í fiskeldisdeild Matvælastofnunar, enda hefur röð umhverfisslysa sýnt að það þarf og er mjög mikilvægt að styrkja eftirlit með greininni. Fjárheimild málaflokksins hækkar um 126 milljónir til að auka eftirlit Matvælastofnunar með sjókvíaeldi og tryggja fullnægjandi eftirlit með skráningum og innra eftirliti sjókvíaeldisfyrirtækja. Gert er ráð fyrir að framlagið muni hækka á komandi árum og verði í kringum 230 milljónir frá og með 2026. Tillagan er liður í því að efla stjórnsýslulega umgjörð í málaflokknum, enda hefur fiskeldi svo sannarlega vaxið fiskur um hrygg.

Ég verð aðeins að koma inn á framhaldsskólana. Ég held að við munum öll eftir því, svo stutt sem það er síðan, þegar við ræddum sameiningu framhaldsskólanna í haust. Það kom í ljós þegar á leið að helsta ástæðan með þeim tillögum var fjárvöntun. Meiri hluti fjárlaganefndar bregst við þessu og gerir ráð fyrir um 300 millj. kr. hækkun til framhaldsskólanna vegna fjölgunar nemenda. Það er líka lögð til 500 millj. kr. hækkun vegna aukinna áskoranna framhaldsskólanna vegna samsetningar nemenda, ekki síst til að ná til nemenda með erlendan tungumála- og menningarbakgrunn og til nemenda utan vinnumarkaðar og framhaldsskóla. Ég held að þetta sé gríðarlega mikilvægt. Það er líka lagt til áframhaldandi 150 millj. kr. framlag til íslenskukennslu fyrir útlendinga sem og að auka, bæta og þróa möguleika og tækifæri sem innflytjendum bjóðast til að læra íslensku.

Virðulegi forseti. Ég get ekki látið hjá líða að nefna að lagt er til að löggæslan sæti ekki sérstöku aðhaldi líkt og gert var við síðustu fjárlög, enda myndi það einungis þýða fækkun í lögreglunni og vera algerlega á skjön við þær áherslur sem ríkisstjórnin hefur. Það á sama við um Landhelgisgæsluna, þar er aðhaldskrafan dregin til baka og fram undan er að skoða vel þann rekstur og alveg ofan í kjölinn.

Hér er líka lagt til að sýslumaðurinn á Norðurlandi eystra fái 11 milljónir til að halda starfsmanni á Þórshöfn. Ég tel mikilvægt að dómsmálaráðherra taki þetta til sín og gerir þetta starf varanlegt enda mikilvæg þjónusta á svæði sem er m.a. að sækja þjónustuna annars um hundruð kílómetra. Ég vil líka nefna að Persónuvernd opnaði með pompi og prakt árið 2021 skrifstofu á Húsavík og vert að vekja athygli á því að það voru 106 manns sem sóttu um tvær stöður, allt vel menntað fólk. Þessar stöður verða lagðar niður nú um áramót ef ekki verður brugðist við og ég hvet fjárlaganefnd til að bregðast við fyrst að ráðuneytið hefur ekki séð ástæðu til þess. Ég vil líka segja að þessi tilhneiging til að leggja niður störf úti á landi virðist alltaf vera fyrsti kostur og mér finnst það algjörlega óviðunandi. Við sem búum í hinum dreifðu byggðum þekkjum að þetta hefur ítrekað gerst. Það er eins og það sé auðveldara að leggja niður störfin sem eru fjær, alveg sama hvaða verk er verið að vinna, heldur en í nærumhverfinu, á þeirra móðurstöð, getum við kannski sagt, sem undir er.

Virðulegur forseti. Ég ætlaði ekki að tala mjög lengi, enda er ég að verða hálf raddlaus, þannig að ég er að hugsa um að láta þetta duga. Það er margt gott í þessu frumvarpi sem ég tel að við getum verið ánægð með og ég segi það hér að ég kem að sjálfsögðu til með að styðja það af því að ég tel að við séum að taka utan um þá þætti sem við þurfum helst að taka á.

###

Virðulegi forseti. Þetta mál er búið að vera til umfjöllunar í velferðarnefnd í dágóðan tíma, var á síðasta löggjafarþingi, 153. löggjafarþingi, og er hér aftur á þessu þingi, Ég er á því að þetta sé góð leið, hvort sem við viljum tala um forsjárhyggju eða hvað það nú er. Við erum gjarnan spurð að því hvaða meðul við höfum notað til að ná jafn langt í forvörnum og draga úr tóbaksnotkun eins og raun ber vitni. Við erum auðvitað meðal fyrstu þjóða til að innleiða viðvörunarmerki. Þegar ég fór að lesa í kringum þetta mál sá ég að það var síðan 1971 og þá fannst mér vera ótrúlega langur tími liðinn. Ég var í þeim hópi sem notaði talsvert mikið af þessari vöru, hvort heldur hún var með mentólbragði eða tóbaksbragði, og ég man þegar myndmerkingarnar komu fram og hvaða áhrif það hafði. Síðan var tekin ákvörðun um að tóbak mætti ekki sjást. Ég held að þetta allt skipti máli. Ég er alveg sammála því sem hér er nefnt, að taka upp einsleitar umbúðir og annað slíkt og ég held að þetta séu bara allt þættir í því að hjálpa til við að draga úr neyslu. Ég tel ekki að þetta séu fyrst og fremst miðaldra konur sem eru að reykja Salem eða Capri eða eitthvað þó að það sé eflaust stór hópur fólks sem er miðaldra sem neytir þessarar vöru.

Nú er það svo að söluaðilar hafa vitað af þessu lengi en ástæðan fyrir þessum lengda tíma er kannski fyrst og fremst til þess að þeir sem neyta hafi þá rými til þess, kjósi þeir það, að skipta yfir eða jafnvel bara að hætta. Það væri náttúrlega langbest. Þess vegna er aðlögunartíminn lengdur hér að tillögu nefndarinnar. Ég held að það sé ástæða til að taka utan um þetta eins og hér var nefnt áðan. Við erum gjarnan að setja heimsmet í öllum sköpuðum hlutum. Við erum þjóð sem neytir ekki 3% vara með einkennandi bragði eða mentól eins og kemur fram í álitinu heldur svo margfalt meira, það er miklu stærri hópur hér sem neytir þessarar vöru. Það er eins með nikótínpúðana, við erum líklega önnur stærsta þjóðin, alla vega Evrópuþjóðin, sem er að neyta þeirra, þ.e. í magni. Ég er algjörlega á því að við verðum að ná utan um þetta. Ég hef miklar áhyggjur af þeirri vöru og líka í rauninni veipinu. En þessir púðar — bara síðast í vikunni frekar en rétt fyrir síðustu helgi var ungur piltur, 17 ára, kominn með eitrun og var fluttur inn á Landspítala. Styrkleikinn er jafnvel slíkur að það geta verið álíka mikil áhrif af einum púða, getur verið það í styrkleika, eins og af heilum tóbakspakka. Það er kannski eins og mörg hver átti sig ekki á því. En aðalmálið er auðvitað það að þetta er gríðarlega ávanabindandi og ég myndi vilja að ráðherrann tæki þetta upp og það þyrfti ekki að bíða eftir einhverju frá Evrópu til þess. Mér finnst ástæða til að við tökum utan um þetta. Ég hitti nú bara í gær konu í mínum stigagangi sem er leikskólakennari sem sagði að það færi gjarnan tími í það á morgnana að tína upp af skólalóðinni púða þannig að börnin héldu ekki að þetta væri tyggjó eða eitthvað og væru að stinga þessu upp í sig því þetta er, eins og við höfum heyrt og hér var nefnt, skilið eftir úti um allt.

En þetta er svo dæmigert virðist vera fyrir okkur Íslendinga að taka allt svona með miklu trukki og dýfu. Það er áhyggjuefni að þetta færist einhvern veginn til, fyrst var það veipið, og það var einmitt þetta með bragðefnin og stundum með tóbaki og stundum ekki, og nú eru það þessir púðar sem tröllríða öllu. Það má vel vera að einhverjum finnist það vera of mikil afskiptasemi af hálfu ríkisins að taka utan um það með stífum hætti. Sumir eru á því að þetta eigi bara að fá að fjara út og deyja út með einhverjum kynslóðum sem eru að reykja og eru stærstu neytendur mentólsígaretta. En ég held að við eigum að hjálpa til og þess vegna er ég fylgjandi þessu máli og tel að þetta sé forvörn, ekki síður en annað sem við höfum gert þegar kemur að notkun á tóbaki.

###

Virðulegi forseti. Eins og stundum er sagt ætlar maður ekki að lengja umræðuna en af því að ég hef nú setið í þessari nefnd líka, þingmannanefnd um málefni barna, og þar sem þessi mál hafa verið ítarlega til umræðu í talsvert langan tíma fagna ég þessu frumvarp og að það sé fram komið. Þó að mörgu sé að hyggja, eins og hefur verið rætt í kvöld, þá get ég tekið undir að við þurfum að gæta að — ég ætla bara að stoppa stutt hér, það er margt sem hægt væri að ræða — framhaldsfræðslunni og fullorðinsfræðslunni. Eins og meiri hlutinn áréttar sannarlega í áliti sínu er mikilvægt að huga að samstarfi milli ráðuneyta hvað þetta varðar. Eins finnst mér mikilvægt, hafandi starfað sem náms- og starfsráðgjafi, varðandi raunfærnimatið, sem hér er nefnt og tekið vel utan um að mínu mati, að lögð verði áhersla á að þróa það matstæki. Það er gríðarlega mikilvægt þegar kemur að fullorðinsfræðslunni að það sé gert og það sé þá í samvinnu framhalds- og háskólastigsins. Svo líka varðandi iðn- og verknám sérstaklega, það þarf að halda áfram að þróa það líka þar.

Mig langaði líka aðeins að nefna námsgögnin, af því að við höfum á því skoðun í Vinstrihreyfingunni – grænu framboði að það skipti máli með hvaða hætti námsgögn eru framleidd og útbúin og að nemendur hafi aðgang að góðum námsgögnum. Þess vegna finnst mér gott að það sé tekið dálítið vel utan um það hér og áréttað að verið sé að vinna að frekari lagabreytingum um námsgögn og það eigi að leggja það mál fram á yfirstandandi þingi. Mér finnst mikilvægt að við ýtum á eftir því að það nái fram að ganga, að við séum ekki að fjalla um það næsta haust eða eitthvað slíkt heldur að við getum klárað það líka hér á þessu þingi samfara þessum málum sem við erum að vinna að í þágu menntunar og farsældar barna.

###

Frú forseti. Mig langaði bara að koma hérna örstutt upp til að ræða þetta frumvarp til laga um breytingu á lögum um  lögheimili og aðsetur, mannvirki og brunavarnir. Á sínum tíma eftir hinn hörmulega atburð á Bræðraborgarstíg átti ég samtal við þáverandi ráðherra húsnæðismála einmitt um þau mál og hvað væri í farvatninu til að lagfæra í rauninni það ástand sem hefur ríkt. Ég bara fagna þessu frumvarpi og tek undir með slökkviliðsstjóra á höfuðborgarsvæðinu sem orðaði það þannig að það væri afar brýnt að þetta mál færi frekar hratt í gegnum þingið. Ég sé alla vega ekki alla þessa annmarka sem einhverjir hafa reifað hér um þessi mál, en við vonum að umhverfis- og samgöngunefnd taki utan um það.

Það sem er aðalmálið með þessa óleyfisbúsetu er að auðvitað vill enginn að fólk þurfi að búa við þær aðstæður enda er ekki, eins og segir hér og ráðherra fór yfir, gert ráð fyrir að þetta sé eitthvert framtíðarúrræði heldur bara verið að horfast í augu við þær staðreyndir sem við okkur blasa. Það hefur líka komið fram hjá slökkviliðsstjóra að flest þetta húsnæði sem er með þessa svokölluðu óleyfisbúsetu er í ágætisstandi en alls ekki allt og ekki einu sinni vitað um það allt saman. Það var aðeins innt eftir því í morgun á fundi velferðarnefndar hvort það væri til einhvers konar skrá eins og hér er nefnt og það er nú kannski hæpið að það sé hægt einhvern veginn að ná utan um það sökum þess hvernig þetta er. En ég alla vega tel að þetta sé mjög mikið til bóta og að þegar slökkviliðið hefur líka orðið auknar heimildir þá styrki þetta stoð þeirra til eftirlits og eftirfylgni. Auðvitað þurfa sveitarfélögin líka og þeirra nefndir sem eiga að fylgja eftir brunavörnum og öðru slíku að sjá til þess að það sé vitað hvar svona óleyfisbúseta er til staðar.

Það sem er nefnt hérna og er mikilvægt, finnst mér, er að það fylgi engin réttindi og skyldur þessari aðsetursskráningu, af því það er ekki það sama og lögheimilisskráning. Við ræddum aðeins, af því við erum að fjalla um málið í velferðarnefnd sem snýr fyrst og fremst að Grindvíkingum og ráðherrann minntist á hér áðan, það sem varðar m.a. aðsetur í frístundabyggð og í rauninni er verið að tala þar líka um óleyisbúsetu. Ég velti því þá fyrir mér hér að velferðarnefnd taki þann póst til sín og bæti því inn í það mál sem hún er að fást við, af því að það er jú einangrað við Grindvíkinga og af því að við erum ekki að heimila hér búsetu almennt í frístundabyggð eða öðru slíku og ekki heldur í rauninni í óleyfisbúsetu nema fram til 2030. Til þess að hægt sé að afgreiða málið í velferðarnefnd þannig að það stangist ekki á við aðsetursskráningu eða lögheimilisskráningu og Þjóðskrána myndum við kannski flytja það frekar þeim megin frá. En að öðru leyti held ég að það sé ágætt.

Hér er gripið niður í nokkrar umsagnir. Það er líka mikilvægt að fólk átti sig á því að þetta er ekki bara eitthvert stórt atvinnuhúsnæði sem um ræðir. Það er líka, eins og við þekkjum því miður, búið í geymslum fjölbýlishúsa, það er búið í bílskúrum og öðru slíku sem uppfyllir ekki endilega það sem það á að uppfylla. Þetta höfum við horft á til fjölda ára. Það er svo sem mjög margt undir.

En ég vildi bara ítreka með þetta mál, ekki síst af því að ég fjallaði um þetta á sínum tíma þegar þetta vonda mál kom upp, að mér fannst ástæða til að fagna því að hér væri komið fram mál sem tæki utan um þetta með þeim hætti sem hér er gert. Ég vona svo sannarlega, og ég held að það sé mikilvægt almennt burt séð frá hinu málinu sem velferðarnefnd er að fjalla um, að ákall slökkviliðsstjóra og fleiri aðila eftir því að þetta verði afgreitt hratt og vel — ég vona svo sannarlega að umhverfis- og samgöngunefnd geti gert það um leið og að sjálfsögðu er fjallað um það af yfirvegun og til þess fengnir þar til bærir gestir sem þurfa að veita umsögn sína um málið.

###

Virðulegur forseti. Íslenskt grænmeti er iðulega merkt svo ekki sé um villst að það óx í íslenskri storð. Auk þess tel ég almenning átta sig á hvað vex hér á landi og hvað ekki, t.d. að við vitum að appelsínur og epli og Ora-baunir eru innfluttar vörur. Mörkin í kjötvöru eru óljósari. Við framleiðum hér á landi lamb og naut, kjúklinga og svín og jafnvel kalkún. En kalkúnn í sneiðum, framleiddur úr fyrsta flokks íslensku grísakjöti, upprunaland Pólland, með íslensku fánaröndina hliðarsetta á pakkningunni? Þetta bar fyrir augu neytenda nokkurs í matvöruverslun hér á landi fyrir skemmstu og rataði myndin á veraldarvefinn. Hér hefur augljóslega eitthvað misfarist í prentun merkimiðans og atvikið að einhverju leyti spaugilegt, en merkingar eru alvörumál.

Ég hef áður fjallað um neytendamál bæði í ræðu og riti og er þeirrar skoðunar að notkun fánalita íslenska fánans við merkingar á erlendum afurðum sem pakkað er af innlendum framleiðendum ætti að vera með öllu óheimil. Það er of algengt að framleiðendur freistist til þess að nota fánalitina með þeim hætti til að selja vöru sína. Það er hluti af heilnæmi íslenskra matvæla að eftirlit með framleiðslu og hreinleika afurða sé í fyrirrúmi. Það er engum til góðs að neytendur þurfi að lúslesa pakkningar til að sjá hvar varan er framleidd, sér í lagi ef á henni er íslenskur fáni. Við viljum geta treyst því að fáninn okkar hafi einhverja merkingu en sé ekki eitthvert ódýrt sölutrix. Á vefnum Íslenskt staðfest er að finna tölur úr könnun Gallup fyrir Icelandic Lamb frá 2021. Þar kemur fram að 90% svarenda töldu upprunamerkingar mikilvægar, 70% sögðust óánægð með að erlendar kjötafurðir væru seldar undir íslenskum vörumerkjum, 63% vildu að innlendar matvörur væru upprunamerktar og ríflega 80% kjósa íslenskar vörur í verslunum sé þess kostur. Bændasamtökin hafa svarað þessu kalli og reka merkið Íslenskt staðfest sem byggir á áratugareynslu af notkun sambærilegrar merkja á Norðurlöndunum. Eftir sem áður kemur það góða starf ekki í veg fyrir misvísandi merkingar, þó að það sannarlega auðveldi neytendum að versla innlenda matvöru.

Kæra fólk. Höfum augun opin þegar við verslum og styðjum íslenska framleiðslu og íslenska bændur.

###

Virðulegi forseti. Ég þakka hv. þingmanni andsvarið. Já, það er sannarlega erfitt að setja sig í spor þessa fólks og ég vona svo sannarlega að ekkert okkar þurfi nokkurn tímann að gera það. Þetta er eitthvað sem ég trúi að mjög margir hafi hugsað og velt fyrir sér: Hvað ef maður lent í slíku ástandi eins og þetta er? Maður getur ekkert hugsað þá hugsun til enda. Ég hugsa ekki síst sem kennari um börnin, unga fólkið, sem eru rifin upp með rótum úr sínu daglega umhverfi, það er reynt að ná utan um þau að einhverju leyti í einhverjum safnskóla en svo, eðli máls samkvæmt í svona hamförum, tvístrast þau út um allt.

Þetta er svo snúið að það er bara þyngra en tárum taki að þurfa að horfast í augu við að þetta er eitthvað sem fólk stendur virkilega frammi fyrir og reynir mjög mikið á. Það sem kannski þarf að huga að til lengri tíma og við höfum ákveðið að taka fyrir í velferðarnefnd, svo ég segi það líka hér,  er hvernig framhaldsstuðningi verði háttað varðandi andlegan stuðning við fólk og félagslegan stuðning í framhaldinu, af því að oft kemur slíkt ekki fram fyrr en talsvert seinna. Það er eitthvað sem við þurfum að vera mjög vel vakandi yfir, að það sé búið að hugsa um hvernig við ætlum  að gera það.

Það er líka eitt af því sem er svo dásamlegt við okkar yndislega land hversu samstillt og samhljóða við erum þegar eitthvað bjátar á. Það hefur einhvern veginn átt við í svo ótal mörgum tilfellum í svo mörg ár þegar við höfum verið að glíma við eitt og annað, hvort sem það eru safnanir eða áföll. Því miður höfum við kannski haft of mörg áföll til að glíma við en það hefur samt einhvern veginn alltaf verið þannig að þá stendur fólk saman og leggur öll sín lóð á vogarskálarnar til þess að sinna því og hjálpa til við það verkefni. Við hugsum að sjálfsögðu þannig líka í ríkisstjórninni gagnvart öðrum þegnum þessa lands.

###

Frú forseti. Ég þakka hv. þingmanni fyrir andsvarið. Stundum getur maður kannski sagt: Sem betur fer er reynsla af krísustjórnun. Það getur stundum komið sér vel. Ég held að sannarlega hafi það gerst núna að það var brugðist mjög hratt við og við búum auðvitað að reynslunni eftir Covid og erum að byggja dálítið  á þeirri reynslu og þeim kerfum sem þar voru uppsett. En sannarlega held ég að við getum talað um að það eru öll að standa sig vel sem að þessu koma; almannavarnir, Grindavíkurbær og þeirra starfsfólk, og öll þau sem þar koma að. Þannig að það eru margir sem hafa þurft að leggja hönd á plóginn án þess nánast að hafa haft umhugsunarfrest í upphafi þessarar vár sem yfir landið hefur gengið og yfir Grindavík hefur gengið.

Það er alltaf gott að kunna vel til verka þegar krísa er fyrir höndum og við höfum búið að því núna. Þetta frumvarp er bara partur af því að reyna, eins og ég segi, að bregðast við  bæði þeim sem höllum fæti standa og líka  bara hinum almenna íbúa Grindavíkur. Það er einmitt eitt af því sem hér er undir, það er m.a. húsnæðisstuðningur og annað slíkt sem verður greitt. Það kemur t.d. ekki til skerðingar á bótum almannatrygginga, það er eitt af því sem var tekið fyrir og það er líka hluti af  reynslu sem við höfum öðlast. Ég held því að við séum bara að reyna að taka almennilega utan um þetta verkefni og þar byggjum við auðvitað á góðri reynslu.

###

Frú forseti. Ég mæli fyrir nefndaráliti hv. velferðarnefndar um frumvarp til laga um tímabundinn stuðning til greiðslu launa vegna náttúruhamfara í Grindavíkurbæ. Nefndin fjallaði um málið og fékk á sinn fund góða gesti, m.a. frá Grindavíkurbæ og félagasamtökum launþega, ferðaþjónustu og atvinnurekanda. Þeir gestir sem mættu á fund nefndarinnar voru almennt jákvæðir í garð frumvarpsins og lýstu almennum stuðningi við það.

Frumvarpið er hluti af viðbrögðum ríkisstjórnar Íslands við þeirri óvissu sem ríkir í kjölfar jarðhræringa á Reykjanesskaga og er lagt fram í ljósi alvarlegs ástands í Grindavíkurbæ. Þá var það samið í góðu samráði við bæði Samtök atvinnulífsins og Alþýðusamband Íslands.

Markmið frumvarpsins er að vernda afkomu fólks sem ekki getur gegnt störfum sínum vegna náttúruhamfara í Grindavíkurbæ þar sem starfsstöð þess er í sveitarfélaginu, með því að tryggja launagreiðslur þess upp að ákveðnu hámarki. Er þannig gert ráð fyrir að heimilt verði að veita tímabundinn stuðning vegna greiðslu launa starfsfólks á almennum vinnumarkaði upp að ákveðnu hámarki, enda séu tiltekin skilyrði uppfyllt. Jafnframt er markmið að viðhalda ráðningarsambandi atvinnurekenda og starfsfólks. Fyrir liggur að ríki og Grindavíkurbær munu áfram greiða starfsfólki sínu í Grindavík laun.

Nefndin fjallaði sérstaklega um viðmiðunartímabil við einstaklinga en í 1. mgr. 8. gr. kemur fram að þegar stuðningur er greiddur einstaklingum á grundvelli 2. mgr. 5. gr. eða 6. gr. skal samkvæmt 1. mgr. 8. gr. taka mið af meðallaunum viðkomandi og/eða meðaltali reiknaðs endurgjalds sem greitt hefur verið tryggingagjald af á tímabilinu frá ágúst til október á þessu ári.

Við umfjöllun nefndarinnar var því velt upp hvort það tímabil sem miðað væri við kynni í einhverjum tilfellum að gefa ranga mynd af raunverulegum tekjum fólks með hliðsjón af því að einhverjir kynnu að vera með lægri tekjur yfir sumarmánuðina, svo sem vegna orlofs. Í því sambandi kom fram að miklu máli skipti um skilvirkni úrræðisins að framkvæmdin væri eins einföld og kostur væri á. Þá kemur einnig fram í greinargerð með frumvarpinu að gengið sé út frá því að Vinnumálastofnun sé heimilt að taka tillit til aðstæðna þar sem starfsfólk hafi ekki átt rétt á launagreiðslu nema að hluta á framangreindu tímabili og reikna út meðallaun viðkomandi á grundvelli þeirra mánaða sem hlutaðeigandi starfsfólk fékk greidd laun. Nefndin leggur áherslu á að Vinnumálastofnun taki tillit til aðstæðna og gefi tímabilið ranga mynd af tekjum fólks verði við því brugðist.

Fyrir nefndinni komu fram ábendingar um að frumvarpið tæki ekki til þeirra launatengdu gjalda sem atvinnurekanda ber að standa straum af, utan þeirra 11,5% sem kveðið er á um að greiða skuli vegna mótframlags launagreiðanda í ríkissjóð. Þannig kynni skyldan til að greiða tryggingagjald vegna þess starfsfólks sem ekki getur gegnt störfum sínum að reynast fyrirtækjum á svæðinu íþyngjandi og hafa áhrif á ákvarðanir einhverra fyrirtækja um hversu lengi þau treysti sér að greiða laun þess. Nefndin tekur fram að frumvarpinu er aðeins ætlað að gilda um tímabundinn stuðning til greiðslu launa starfsfólks á almennum vinnumarkaði. Þannig er brugðist við óvissuástandi sem ekki er vitað hvað varir lengi og áhersla verður áfram lögð á að fylgjast með framvindu mála og grípa inn í verði þess þörf að styðja frekar við bæði atvinnurekendur og starfsfólk.

Nefndin fjallaði einnig um kjarasamningsbundin réttindi starfsfólks sem falla undir gildissvið frumvarpsins og vill árétta að starfsfólk haldi öllum áunnum réttindum sínum sem kjarasamningar kveða á um. Nefndin bendir í því sambandi á að í frumvarpinu er ekki gert ráð fyrir að um greiðslur launa atvinnurekanda eða um stuðning vegna tekjutaps starfsfólks fari með öðrum hætti en að um hefðbundin laun sé að ræða. Líta verði þannig á að starfsfólki sé heimilt að viðhalda aðild sinni að stéttarfélagi á grundvelli laga um stéttarfélög og vinnudeilur.

Það var líka talsverð umræða í nefndinni um 11. gr. frumvarpsins sem fjallar um ósamrýmanlegar greiðslur. Í ákvæðinu er kveðið á um að skilyrði um stuðning teljist ekki uppfyllt njóti starfsfólk eða sjálfstætt starfandi einstaklingur greiðslna samkvæmt öðrum lögum eða kjarasamningum sem ætlaðar eru til framfærslu viðkomandi á sama tímabili og greiðslum samkvæmt frumvarpinu, verði það að lögum, er ætlað að ná til.

Við umfjöllun nefndarinnar komu fram álitamál um hvað teldist til ósamrýmanlegra greiðslna. Ábending kom fram um að greiðslur atvinnurekanda til starfsfólks í veikindaleyfi hlytu að teljast til launagreiðslna sem atvinnurekandi verði að standa skil á þrátt fyrir að ekki komi á móti vinnuframlag frá starfsmanni. Með hliðsjón af því væri eðlilegt að atvinnurekandi nyti þess stuðnings sem frumvarpið hefur fram að færa undir þeim kringumstæðum. Við tökum undir þetta sjónarmið og teljum nauðsynlegt að stutt verði við atvinnurekanda til greiðslu launa í veikindaleyfi starfsmanna uppfylli hann önnur skilyrði frumvarpsins.

Þá var talsverð umræða í nefndinni um þau tilvik þegar starfsmaður hefur, samhliða því að vera í ráðningarsambandi við atvinnurekanda á Grindavíkursvæðinu, sinnt hlutastörfum utan svæðisins og tækifæri hans til að halda því áfram en njóta jafnframt stuðnings sem frumvarpið kveður á um. Nefndin áréttar að mikilvægt er að þessum einstaklingum verði veitt nægjanlegt svigrúm til að bregðast við breyttum aðstæðum og að ekki skuli litið svo á að slíkar greiðslur séu ósamrýmanlegar í skilningi 11. gr. frumvarpsins. Með sömu rökum leggur nefndin áherslu á að tekjur starfsmanna vegna hlutastarfa komi ekki til skerðingar greiðslum sem frumvarpið kveður á um.

Að lokum telur nefndin mikilvægt að samhliða gildistöku þess úrræðis sem frumvarpið mælir fyrir um fari fram kynning á því og að tryggt verði að kynningin nái til þeirra hópa sem úrræðið kemur helst til að nýtast. Taka þarf sérstakt tillit til þess að starfsmenn fyrirtækja á Grindavíkursvæðinu eru af ýmsum þjóðernum og því verður að tryggja að upplýsingar um úrræðið verði aðgengilegar á fleiri tungumálum en íslensku. Nefndin hvetur sérstaklega til þess að Vinnumálastofnun birti upplýsingar um það úrræði sem frumvarpið kveður á um a.m.k. á ensku og pólsku auk íslenskunnar.

Herra forseti. Það er mat nefndarinnar að frumvarpið sem hér er til umfjöllunar feli í sér mikilvægt skref í þá átt að tryggja launagreiðslur til þeirra einstaklinga sem búa við mikla óvissu vegna náttúruhamfara sem eiga sér stað í Grindavíkurbæ. Jafnframt telur nefndin mikilvægt að stutt verði við að ráðningarsambandi atvinnurekenda og starfsfólks verði viðhaldið í ljósi þeirrar óvissu sem uppi er. Þá bendir nefndin á að úrræði frumvarpsins hefur takmarkaðan gildistíma og stuðningur samkvæmt því rennur út 29. febrúar á næsta ári. Eins og áður segir ríkir algjör óvissa um hvernig atburðarásin á Grindavíkursvæðinu muni þróast og því er erfitt að spá fyrir um framvindu mála eins og við heyrum jú daglega.

Nefndin undirstrikar mikilvægi þess að stjórnvöld fylgist áfram náið með framvindunni og grípi til aðgerða til að styðja við bakið á starfsfólki og atvinnurekendum á Grindavíkursvæðinu eins lengi og þörf krefur.

Þá telur nefndin nauðsynlegt að fylgst verði með áhrifum þeirra aðgerða sem frumvarpið mælir fyrir um. Mikilvægt sé að taka upplýsta ákvörðun áður en úrræðið rennur sitt skeið um það hvort frekari aðgerða sé þörf til þess að vernda afkomu fólks sem getur ekki gegnt störfum sínum vegna hamfaranna.

Velferðarnefnd leggur til að frumvarpið verði samþykkt óbreytt.

Allir nefndarmenn skrifa undir þetta mál sem eru, ásamt þeirri sem hér stendur, Líneik Anna Sævarsdóttir, Ásmundur Friðriksson, Bryndís Haraldsdóttir, Guðmundur Ingi Kristinsson, Magnús Árni Skjöld Magnússon, Lilja Rannveig Sigurgeirsdóttir og Óli Björn Kárason. Arndís Anna Kristínardóttir Gunnarsdóttir skrifaði undir málið með fyrirvara. Guðbrandur Einarsson, áheyrnarfulltrúi, var fjarverandi við afgreiðslu málsins en er samþykkur áliti þessu.

Ég vil í lok þessarar kynningar á nefndarálitinu þakka hv. velferðarnefnd fyrir afskaplega vönduð störf á skömmum tíma. Við þurfum stundum hér í þinginu að takast á við það þegar brýn mál koma upp að vera dálítið fljót til og við vitum að það er beðið eftir því að þetta mál fari í gegnum þingið því að þrátt fyrir að örlítið hafi róast á svæðinu þá vitum við sannarlega að það er ekki öll vá fyrir vind eins og hægt er að segja, langt í frá. Það verða fleiri mál sem við þurfum að fjalla um hérna á næstu dögum til að styðja við þetta fólk sem hefur þurft að rýma heimili sín og fara af svæðinu og það skiptir máli að geta tryggt framfærslu eins og kostur er á þessum tíma.

###

Virðulegi forseti. Ég vildi aðeins koma inn í þessa umræðu um þetta mikilvæga mál. Hef ég talsvert talað um Sjúkrahúsið á Akureyri frá því að ég byrjaði á þingi og kannski ekki óeðlilegt þegar maður situr í fjárlaganefnd og fjallar um þessi helstu mál sem standa heilbrigðisþjónustunni, og hafa gert, fyrir þrifum þrátt fyrir að því sé ekki að leyna að það hafa aldrei verið settir jafn miklir fjármunir í heilbrigðiskerfið, fyrir utan auðvitað bygginguna, eins og hefur verið gert á þessu eina og hálfa kjörtímabili þessarar ríkisstjórnar.

Þessi tillaga hér um að búa til aðgerðaáætlun til að efla Sjúkrahúsið á Akureyri og starfsemi þess er gríðarlega mikilvæg, alveg sama hvernig á það er litið. Við höfum svo sem rætt margt sem hér er tekið fram áður inni á þingi, ekki síst þessi álitamál um hvort þetta eigi að vera kennslusjúkrahús, hvort þetta eigi  að vera háskólasjúkrahús og hvað þurfi til þess með þennan öfluga háskóla á Akureyri. Við þingmenn kjördæmisins höfum a.m.k. viljað horfa til hans því að með því að auka nám í heilbrigðistengdum vísindum erum við að styrkja gríðarlega stórt svæði. Það eru engin ný sannindi, eins og hér hefur verið rakið, að fólk sem lærir nær heimabæ sínum, hvort sem það er á Akureyri eða víðar á svæðinu, skilar sér betur til vinnu. Það eykur menntunarstig eðli máls samkvæmt á svæðinu og skiptir bara máli fyrir það að fólk geti valið sér hvar það vill búa.

Talsverðum fjármunum hefur verið varið til að styrkja heilsugæslurnar til þess einmitt að létta á þessari dýrari þjónustu sem sjúkrahúsinu eru. En við þurfum að hafa það í lagi, ég held að það sé alveg ljóst, ekki síst sáum við það nú þegar sjúkraflugvél þurfti að hverfa frá í gær, gat ekki lent sökum þess hve hvasst var og búið að leggja af þá braut sem oftast var nýtt þegar svona háttaði til. Þá skiptir máli að vera með mjög vel búið sjúkrahús á Akureyri með góða þjónustu. Það skiptir máli líka að geta laðað að gott starfsfólk, fjölbreytt starfsfólk. Þó að við vitum að mönnunin hefur verið áskorun og heldur áfram að vera á alþjóðavísu, það er ekki bara hjá okkur, þá myndi allt svona styrkja starfsemina að mjög miklu leyti, þegar við getum boðið upp á fjölbreyttari þjónustu.

Ég hef talað mikið um fjarheilbrigðisþjónustu og Sjúkrahúsið á Akureyri var hér með um daginn, ég veit ekki hvort við eigum að segja tilraun, það var alla vega með starfsemi þar sem læknir frá Bandaríkjunum sinnti þjónustu í gegnum fjarþjónustu. Þar þótti þurfa að lagfæra þau mál sem snúa að persónuverndaröryggi og ég trúi því að það náist að gera, því að það er mjög mikilvægt þar sem við náum ekki að manna með fólki á staðnum að við getum a.m.k. leyst það sem hægt er að leysa með þessum hætti. Ég held að við séum öll sammála um það, og ég veit það. Við töluðum held ég flest í kosningabaráttunni, og höfum gert það áður og gerum nú aftur segi ég bara hafandi verið hér í tíu ár, um bygginguna á nýrri legudeildarálmu. Það þokast í rólegheitunum. Þó að það þokist of hægt fyrir minn smekk þá þokast þetta samt sem áður áfram. Við erum nýbúin að vera á mjög upplýsandi fundi varðandi sjúkraflug og annað slíkt með starfsfólki Sjúkrahússins á Akureyri og það sýnir manni að þetta er sjúkrahús sem getur verið og er í fremstu röð í þeirri þjónustu sem snýr að slíku flugi. Það þurfum við að efla og við þurfum að fara aftur yfir þann samning sem undirritaður var síðast og vita hvort við getum ekki gert hann betri.

Hér var verið að ræða um hjartaþræðingarnar sem við höfum einmitt rætt líka talsvert áður og við þekkjum liðskiptaaðgerðirnar og annað slíkt sem hefur verið og léttir þá undir í rauninni með Landspítalanum. Sjúkrahúsið á Akureyri er vel til þess fallið að sinna miklu fjölbreyttari þjónustu en þau ná að gera, kannski fyrst og fremst vegna fjármuna en svo auðvitað vegna þess að mannskapur hefur ekki fengist til starfa út af mörgum ástæðum.

Svo fékk ég áhugavert svar sem ég hvet fólk til að lesa um kæfisvefnsrannsóknir á sjúkrahúsinu. Það er umhugsunarefni að sjúkrahúsið treystir sér til þess að framkvæma um 600 rannsóknir á ári en fái bara fjármuni til að sinna 200. Það þýðir auðvitað að fólk fer annað, og hvert fer það? Það fer til Reykjavíkur, a.m.k. eitthvað af þessu fólki og annað nær sér jafnvel ekki í þessa þjónustu heldur bara geymir hana. Það er auðvitað ekki gott. Það er líka eitt af því sem þetta svar sýndi mér, að við getum aðeins reynt að stjaka við því. Í svarinu er dregið fram að einhverju leyti, þó ekki nógu skýrt að mínu mati, hver kostnaðurinn er af því fólki sem kemur hingað af því að það fær ekki þjónustuna fyrir norðan.

Málið er bara þetta: Við þurfum að styrkja Sjúkrahúsið á Akureyri til þess að það geti sinnt því sem það treystir sér til að sinna, og þá meira að segja með þann mannafla sem það hefur núna, en er ekki að gera í dag. Við þurfum að mínu mati að fylgja því vel eftir og þess vegna held ég að þessi tillaga, nái hún fram að ganga, geti sýnt fram á að þetta sé sparnaður þegar horft er til lengri tíma. Við erum svo mikið, eins og framsögumaður kom hér inn á í sínu máli, að færa fólkið til en ekki fagaðilana sem er það sem við eigum að gera. Þó að okkur hafi tekist það að einhverju leyti er það alls ekki nóg. Ég þreytist aldrei á því að minnast á það og monta mig af því fyrir hönd Sjúkrahússins á Akureyri að það var fyrsta stofnunin sem fékk vottun samkvæmt alþjóðlega gæðastaðlinum ISO-9001, fyrsta heilbrigðisstofnunin sem fékk slíka viðurkenningu. Það segir okkur mikið og okkur var kynnt á sínum tíma í hverju það fælist. Það er mjög ítarlegt sem þar fer fram og er undir því og snýr að gæðavottun og það á auðvitað að geta skipt máli þegar verið er að fjalla um hvort stofnun sé tilbúin til að takast á við verkefni.

Eins og ég segi þá átta ég mig á því eins og allir hinir að þetta snýst um fjármuni og hvernig við verjum þeim en þá þurfum við að horfa alla leið til enda, ekki bara á fjárhagsárið fram undan, ekki einu sinni bara á fjármálaáætlunina fram undan heldur til talsvert lengri tíma, því að þetta er þjónusta sem byggist upp til lengri tíma og sinnir gríðarlega stóru svæði. Ég held og ég vona að við getum náð utan um það að þetta sýni fram á að þetta sé sparnaður í kerfinu sem ég held að við séum mörg til í að ná fram, ekki síst að við náum fram betri þjónustu. Ég vona svo sannarlega að þessi tillaga nái fram að ganga, hvort heldur, eins og ég hef sagt áður, eins og hún er lögð fram eða hreinlega að ráðherrann leggi sig fram um að láta skoða þetta.

###

Virðulegi forseti. Ég vil aðeins taka til máls í þessari umræðu um gjaldfrjálsar skólamáltíðir og umgjörð þeirra og þessa þingsályktunartillögu um að Alþingi álykti að fela mennta- og barnamálaráðherra að vinna stefnu um þetta. Ég held að þetta skipti gríðarlega miklu máli, hafandi eins og fleiri setið einmitt í sveitarstjórn. Ég man þegar var verið að fresta því árið 2007 að innleiða skólamáltíðir í grunnskólanum í mínum heimabæ vegna þess að bæjarstjórnin treysti sér ekki til að setja það á dagskrá sökum kostnaðar. Það var svo tekið upp skömmu síðar, sem betur fer, því bara það að geta yfir höfuð boðið upp á máltíðir í skóla skiptir máli. Það er út af fyrir sig eitthvað sem við áttum að gera á þeim tíma og sem betur fer held ég að allir skólar geri það í dag.

Það sem mér finnst vera kannski stærsti þátturinn í þessu er einmitt jöfnunin sem í þessu felst. Jú, jú, peningarnir koma ekki af himnum ofan, við vitum það alveg. Það eru íbúar sem greiða þetta með sínu útsvari, það er nú bara þannig. En þetta er tilraun til að jafna stöðu og bjóða um leið upp á hollan og næringarríkan mat og við getum ekkert horft fram hjá þeirri staðreynd, hvað sem fólki finnst um það, eins og hér hefur aðeins verið farið inn á, að aukin óhollusta, aukin neysla á unnum matvörum, offita — allt er þetta eitthvað sem skiptir hér máli. Við höfum stundum talað um svokallaðan sykurskatt hér á Alþingi og það er eitt af því sem ég hef gjarnan verið stuðningsmaður við að verði gert af því að við stöndum frammi fyrir því að óhollustan er oft ódýrari heldur en að kaupa sér holl matvæli. Það sem er kannski áhugavert og er rakið í þessari tillögu er einmitt þegar vel hefur tekist til við bæði að innleiða umfjöllun og hugsun og þátttöku nemendanna sjálfra í því að stúdera það hvað lýðheilsa er, hvað næring er og af hverju hún skiptir máli. Það er eitt af því sem mér finnst mikil þörf á að velta upp. Núna þekkjum við að það er mikið rætt um grænt fæði, minnkandi kjötneyslu o.s.frv. Þetta er eitt af því sem ég tel mikilvægt að ræða við ung börn alveg niður í leikskóla, af hverju eitthvað eitt er betra en annað og í rauninni að kynna líka fyrir þeim fjölbreytnina.

Hafandi líka starfað hinum megin við borðið, þ.e. fengið þetta verkefni til útvistunar og sinnt þessari þjónustu, að elda ofan í grunnskólabörn, þá er líka talsverður lærdómur í því fólginn að átta sig á því að það skiptir máli hvernig þú berð matinn fram með því hugarfari að reyna að fá þau til að prófa og smakka eitt og annað sem þau kynnast kannski bara alls ekki heima hjá sér. Það er alveg út af fyrir sig eitthvað sem mér alla vega fannst mjög áhugavert að fara í gegnum. Þetta skiptir máli. Maður sá það að hægt og rólega voru sum börn farin að borða eitthvað sem þau fussuðu við í upphafi fyrir utan það auðvitað að kynna fyrir þeim ýmsan mat. Leikskólarnir hafa margir hverjir verið mjög duglegir við að kynna börnum mat sem kannski er ekki á borðum heima hjá þeim og þennan þjóðlega þá helst. Auk þess er hægt að kynna þeim þann mat sem er í nærsamfélaginu okkar og það sem við í rauninni erum að framleiða, við sem erum í sjávarútvegsplássum, hvað kemur á land þar og hvers konar fiskur, og þeir sem eru í landbúnaðarhéruðum eitthvað annað, grænmeti og annað slíkt. Þetta skiptir allt miklu máli til þess að gera þau meðvitaðri, ekki síst í ljósi þess að flestar stærstu verslanirnar eru smekkfullar af tilbúnum mat og ég ætla að leyfa mér að segja að það er ekki endilega allt saman fullt af hollustu, það eru alls konar aukefni og dót sem í því er, sem er ekki endilega það allra besta eða samsetningin á því sem í boði er. Þannig að ég held að fyrir utan að jafna aðstöðu barna og hafa aðgengi að góðri fæðu, sem mér finnst vera númer eitt, tvö og þrjú í þessu, þá kemur þessi fræðsla sem er svo mikilvæg í kjölfarið, einmitt til þess, eins og ég sagði, að gera börnin meðvitaðri um það af hverju það er gott að borða svona en ekki hinsegin og svo að ég tali nú ekki um það sem er í umræðunni í dag um kolefnisspor matvæla og allt það sem þau eru kannski ekkert endilega að velta fyrir sér en er svo sannarlega þörf á að gera þau meðvituð um enn frekar.

Það sem rakið er í þessari þingsályktunartillögu og vitnað til Norðurlandanna er áhugavert, hversu misjafnt það er, það verður sannast sagna að segja. Þar hafa Finnar náð kannski hvað bestum árangri. Ef maður hugsar um það, en það var árið 1948 sem þeir tóku ákvörðun um að gera skólamáltíðir ókeypis fyrir alla nemendur, þá erum við kannski dálítið langt á eftir og getum kannski illa hengt okkur í það að sveitarfélögin séu svo illa stödd að þau geti ekki tekist á við þetta. Um leið og ég segi það þá veit ég vel að við þurfum að búa til fleiri kosti í tekjustofnum sveitarfélaga og hef alltaf talað fyrir því.

En fyrst og fremst eru afleiðingarnar af því sem hér er rakið ótvíræðar, það eykur lýðheilsu að fá eina næringarríka máltíð a.m.k. á dag. Þetta kemur í veg fyrir að fátæk börn fái þá a.m.k. ekki eina máltíð á dag. Það er talað um að námsárangur sé mælanlega betri. Það er talað um að mæting sé líka betri og þetta, hafandi, eins og ég segi, starfað í skóla sem kennari þá hefur maður því miður séð hvernig eitt og annað hefur áhrif á námsáhuga, mætingu og annað slíkt. Og þetta er klárlega eitt af því, að þú sért ekki með svanga nemendur í skólanum.

Mér finnst þetta afskaplega gott mál og ég vona svo sannarlega að það komist áfram og jafnvel þó að það kæmist ekki áfram einu sinni í þinginu, þótt ég voni það og hlakki til að takast á við það í nefndinni, þá er þetta eitt af því sem ég myndi bara mælast til að ráðherrann tæki upp hjá sjálfum sér og færi í að skoða því að ég held að þetta sé þess eðlis, því um leið og verið er að stuðla að aukinni lýðheilsu nemenda er verið að minnka álag á kerfið einhvers staðar annars staðar. Þannig að ég vona svo sannarlega að hvernig sem fer þá nái þetta mál fram að ganga

###

Virðulegi forseti. Ég vil þakka málshefjanda fyrir þessa þörfu umræðu um stöðu Landhelgisgæslunnar og sömuleiðis þakka ég hæstv. dómsmálaráðherra fyrir greinargóð svör. Á síðasta þingi ollu áform um sölu TF-Lífar úlfaþyt í þessum sal og víðar í samfélaginu, eðlilega. Enn fremur held ég að það hafi komið mörgum á óvart hversu veigamikill þáttur útleiga vélarinnar til Landamæra- og strandgæslustofnunar Evrópu, Frontex, var í leigutekjum Landhelgisgæslunnar og jafnvel hafi það komið mörgum á óvart að hún væri yfir höfuð í útleigu og að Gæslan fjármagnaði sig að hluta með slíkum tekjum. Hvort tveggja kom í það minnsta fjármálum Gæslunnar kirfilega á dagskrá. Það er því eðlilegt að hér sé spurt til hvaða ráða skuli grípa til að tryggja nauðsynlega fjármögnun Landhelgisgæslunnar núna. Við þinglega meðferð núgildandi fjárlaga bar svo við að þingið tók málið í sínar hendur, eðlilega eftir það sem á undan hafði gengið og stöðu Gæslunnar þá. Það var ekki síst vegna þess mikilvæga hlutverks sem Landhelgisgæslan sinnir með tilliti til öryggis íbúa að tryggð voru fjárframlög til hennar og það verðum við að gera áfram og þess vegna var gott að heyra ráðherrann svara því hér að rekstur Gæslunnar yrði tryggður á komandi árum og vonandi sjáum við þess merki í næstu fjármálaáætlun. Á sama tíma verðum við að horfa til þess hvernig þeim fjármunum er best varið og hvert við beinum fjárfestingum. Fjárfesting í framförum, til að mynda með fastri starfsstöð Landhelgisgæslunnar á Akureyri eins og lagt er til í nýlegri þingsályktunartillögu hv. þm. Njáls Trausta Friðbertssonar sem allir þingmenn Norðausturkjördæmis eru meðflutningsmenn á, er dæmi um skynsamlega fjárfestingu sem eykur öryggi landsmanna til frambúðar. Með þeirri breytingu værum við auka viðbragðsgetu Gæslunnar svo um munar, ekki síst fyrir íbúa Norðurlands og Austurlands auk sjómanna og ferðamanna sem fara um hálendið. Hugmyndin hefur víða mælst vel fyrir enda falin í því verðmæti að bæta öryggi íbúa landsins. Gæslan er okkur öllum dýrmæt í öllum öryggismálum og því ber okkur skylda til þess að gera betur en við höfum verið að gera.

###

Virðulegi forseti. Ég ætla að taka undir með mörgum þeim þingmönnum sem hér hafa talað, mér finnst það ekki góð staða að við skulum ekki vera komin með fleiri mál inn sem ætlunin var að fá hér inn. Hins vegar vil ég líka taka undir með innviðaráðherra og ég veit að hæstv. forsætisráðherra hefur talað mjög fyrir því í ríkisstjórninni að fækka málum. Það held ég að sé miklu raunhæfara í stað þess að vera sífellt að breyta og uppfæra þingmálaskrá ríkisstjórnar, að ráðherrar átti sig á því að þeir komi ekki öllum málunum sínum í gegn sem þá þó langar til að gera og ég skil það svo sannarlega vel, að þá langi að koma mörgum málum í gegn.

En ég vil líka árétta það hér, af því að ég veit að fundir hafa fallið niður, og það hefur líka gerst í þeirri nefnd sem ég fer fyrir, að við erum þó farin að taka fyrir þingmannamál og ekki bara í þeirri nefnd sem ég stýri heldur einnig í atvinnuveganefnd, og eðlilega. Við eigum að gera það og þá vinnu höfum við hafið. Þannig að ég vil nú alla vega bíta það af mér að við séum ekki að sinna því þótt við getum örugglega gert betur en við höfum gert fram til þessa.

###

Virðulegi forseti. Ég sat heimsþing kvenleiðtoga í Hörpu í gær og fyrradag ásamt um 500 öðrum konum. Þetta var alveg mögnuð tilfinning. Það er gaman að segja frá því að það er eftir því tekið hversu vel við Íslendingar stöndum í alþjóðlegum samanburði í jafnréttismálum og  við Íslendingar höfum löngum verið númer eitt í heiminum þegar jafnrétti kynjanna er mælt. En þrátt fyrir það er fjarri því að fullkomnu jafnrétti sé náð, eins og við vitum svo vel. Okkur miðar of hægt áfram hér á landi í átt að fullu jafnrétti þótt  við finnum það sannarlega að það er mikil samstaða um það í samfélaginu. Við erum enn þá að eiga við kynbundinn launamun. Við erum enn þá að takast á við kynbundið ofbeldi, þó að við höfum borið gæfu til þess að taka forystu og viðurkenna að það er raunverulegt samfélagsmein hér á landi.

Frá árinu 2017 hefur verið tekið á þessum málum af festu undir forystu Katrínar Jakobsdóttur sem fer með jafnréttismálin. Áhersla hefur verið lögð á vitundarvakningu og íslenskar konur eru mjög meðvitaðar um launamun kynjanna, um kynbundið ofbeldi og kynferðislegt ofbeldi og áreitni, sem var m.a. til umfjöllunar á þessu heimsþingi og verð ég að segja að Ashley Judd var mögnuð í sinni framsögu og samtali.

Á heimsþinginu voru einnig  niðurstöður Reykjavíkurvísitölunnar kynntar en það eru viðhorfsmælingar til afstöðu kvenna í forystuhlutverkum. Þær valda satt að segja miklum áhyggjum því að þar mælist bakslag og ekki bara hér heldur á alþjóðavísu. Viðhorfin eru að verða neikvæðari gagnvart konum í leiðtogahlutverki og bakslagið kemur helst fram í viðhorfum ungs fólks. Sem betur fer eru viðhorfin hér á landi ekki eins slæm og í öðrum ríkjum en þetta eru samt sláandi niðurstöður. Ástæðurnar voru ræddar á þinginu, m.a. kom fram að þetta gæti átt rót í efnahagsþrengingum, vexti popúlisma og hvernig samfélagsmiðlar skiluðu skilaboðum til ungs fólks. En það kom einnig fram að löndin gætu mörg hver lært af þróun mála á Íslandi þar sem mikið hefði áunnist en konur teldu samt að hægt væri að gera meira. Því að vitundarvakning virkar, það að konur geri kröfur virkar. Og íslenskar konur veita öðrum konum innblástur í þessum efnum og það er vel. Það er því afar mikilvægt að við sameinum krafta okkar og stöðvum þessa afturför.

###

Virðulegi forseti. Það voru ánægjuleg tíðindi í gær þegar hæstv. mennta- og barnamálaráðherra, í sérstakri umræðu sem ég óskaði eftir um fyrirhugaða sameiningu framhaldsskólanna, sagðist hafa sett fyrirhugaðar sameiningar til hliðar. Það er nefnilega að mörgu að hyggja og þegar þessi mál eru rædd þarf að líta til þess að skólar eru stofnanir með sögu og menningu og sterk tengsl út í samfélagið. Það er ekki sjálfgefið að rífa þá upp með rótum eða jafnvel leggja niður til að mæta spám um skammtímasveiflur í aðsókn. Eins og við höfum séð og heyrt er þetta mjög viðkvæmt og í augum flestra risastórt, enda erum við að tala um börnin okkar og unga fólkið og það er ekki óeðlilegt að það hafi verið og séu áhyggjur. Þetta er mikilvægt, ekki síst þegar horft er til þess að almenn líðan ungs fólks er alls ekki nægilega góð. Aukin geðheilsuvandamál og almennt óöryggi, auk mikillar skautunar í umræðunni er veruleiki sem ungt fólk býr við. Skólar eru stór partur af daglegu lífi ungs fólks og þegar gera á afdrifaríkar breytingar á því án þess að þau séu höfð með í ráðum þá er eðlilegt að brugðist sé við með harkalegum hætti eins og gerðist nú, enda ef við meinum það sem við segjum þegar við tölum um að hlusta eftir röddum barna og unglinga þá þarf auðvitað að hafa þau með í ráðum.

Það er alveg ljóst að ýmislegt þarf að gera til þess að framhaldsskólarnir, nemendur og starfsfólk blómstri, hvort sem við erum að tala um að byggja upp góða aðstöðu fyrir verknám og/eða styrkja starfið með öðrum þeim hætti sem þarf. Svo þarf að fara vel yfir blessað reiknilíkanið og muna að ekki geta allir skólar fallið undir sömu skilgreininguna og það er mikilvægt að horfa til fjölbreytileikans.

Mig langar á þessum tímapunkti að þakka nemendum og starfsfólki framhaldsskólanna fyrir að taka þátt í umræðunni og gera grein fyrir sínum áhyggjum og afstöðu. Umræðan skiptir máli og getur breytt stöðunni í flóknum málum eins og þessum. Þannig samfélag viljum við, ekki síst fyrir unga fólkið og komandi kynslóðir.

###

Virðulegi forseti. Ég vil þakka ráðherra fyrir svörin og þeim þingmönnum sem hér hafa lagt orð í belg. Það er allt of sjaldan sem við ræðum menntamál á Alþingi og hefur verið þannig því miður allt of lengi þó að þörfin sé mikil, af því að skólar eru einhvern veginn gjarnan hjartað í hverju samfélagi og flestir hafa miklar skoðanir á því hvernig starfinu sem þar fer fram er háttað og fyrirkomulaginu eins og við höfum svo vel séð einmitt í umræðunni og í tengslum við þessi sameiningaráform.

Valfrelsi er mjög mikilvægt, ekki síst á þessum árum sem unga fólkið okkar sækir sér nám í framhaldsskóla. Þess vegna er mikilvægt í skólabænum Akureyri, sem varð kannski undirrótin að því að þetta samtal er að eiga sér stað hér, að þar fái þeir skólar að blómstra.

Það er rétt hjá ráðherra, eins og ég kom inn á í minni fyrri ræðu, að það eru miklar áskoranir í kerfinu, hvort sem það er einmitt að þjónusta fatlaða nemendur eða horfast í augu við það að við erum með aukinn fjölda nemenda, ekki síst af erlendu bergi brotinn, sem ekki sækir sér skóla eða er í vinnu, af því að við viljum jú auðvitað að öll geti sótt sér nám og geta stutt þau til þess.

Ráðherra sagði að kerfið væri fínt ef við ætluðum ekki að mæta þessum fjölbreytileika, annars þyrftum við að breyta. Ég skildi hann sem svo að það væri ekki endilega í því fólgið að sameina, það væri ekki það eina. Ég vona svo sannarlega að þegar ný tímalína verður kynnt þá verði fólkið sem að málinu kemur tekið með, að lærdómurinn sé sem sagt sá að skólasamfélagið verði tekið með í samtalið, hvaða leið sem við veljum að fara, því ég hef heyrt í fólki í framhaldsskólum núna sem hafði fengið boð um ákveðna fundi og veit ekki hvað bíður þess. Þess vegna tel ég mikilvægt að ráðherra taki af allan vafa um hvert framhaldið er og þá er ég ekki bara að tala um MA og VMA af því að ég tel að það þurfi líka að fara vel ofan í rekstur sumra framhaldsskólanna og hreinlega að skoða hvort þeir hafi allir notið sannmælis við úthlutun fjármagns. Ég tek undir þær spurningar sem bornar hafa verið hér fram, að ráðherra taki af allan vafa hvað þetta snertir.

###

Virðulegi forseti. Ég vil byrja á því að þakka hæstv. mennta- og barnamálaráðherra fyrir að taka þátt í þessari umræðu í dag. Síðasta vor áttum við samtal um þetta sama efni í kjölfar þess að ráðherrann kynnti sameiningaráform Menntaskólans á Akureyri og Verkmenntaskólans á Akureyri; Kvennaskólans í Reykjavík og Menntaskólans við Sund; Flensborgarskóla í Hafnarfirði og Tækniskólans; og Fjölbrautaskóla Suðurnesja og Keilis. Í þessari upptalningu eru nokkrir af rótgrónari skólum landsins; skólar sem kenna iðngreinar, skólar með bekkjakerfi, skólar með áfangakerfi, skólar með nýjar og fjölbreyttar námsleiðir og skólar með sterk tengsl við atvinnulífið.

Eins og ég kom inn á í umræðunni síðasta vor er að finna í þessum breiða hópi ólíkra menntastofnana ólíka menningu, ólíkan skólabrag og ólík tengsl við nærumhverfi sitt. Við það má svo bæta ólíkum áhuga nemenda sem sækja nám eftir því hvar áhuginn liggur og, það sem skiptir máli, hvers konar skóla er um að ræða. Þetta eru þeir þættir sem verða seint sameinaðir og útkoman væri þess vegna nýir skólar með nýjar áherslur til góðs eða ills.

Eins og við þekkjum urðu í kjölfar þess að áformin voru kunngjörð heilmikil mótmæli frá nemendum, starfsfólki og velunnurum skólanna, enda virtust áformin koma flestum á óvart. Yfirskriftin var að kanna sameiningar framhaldsskóla til að mæta samfélagslegum, faglegum og fjárhagslegum áskorunum sem framhaldsskólarnir stóðu frammi fyrir, eins og fram kom í fréttatilkynningu frá ráðuneytinu síðastliðið vor. Umræðan hefur engu að síður verið óljós og meira hverfst um líðan nemenda í skólum og eflingu náms, sér í lagi verknáms. Þrátt fyrir það virðast þau sjónarmið hafa orðið ofan á að sameiningar snúist fyrst og fremst um fjármagn og það er miður. Engu að síður, hafandi setið í fjárlaganefnd lengi, veit ég að einstaka framhaldsskólar þurfa sannarlega á auknu fjármagni að halda og við því þurfum við að bregðast.

Ég fagna sannarlega aukinni umræðu um framhaldsskólastigið. Ég hefði þó frekar viljað að hún beindist í auknum mæli að þeim áskorunum sem þeir skólar standa frammi fyrir fremur en að snúast um sameiningar. Fjölgun nemenda, brottfall og hlutfallslega fáir nemendur sem sækja verknám í samanburði við nágrannaríkin eru allt áskoranir sem við glímum við. Svo þekkjum við líka þá miklu áskorun sem fylgir fjölbreytileikanum og fjölgun nemenda í skólakerfinu öllu sem hafa annað tungumál en íslensku að móðurmáli, og þeim mun fjölga enn meira á komandi árum. Óhjákvæmilega fylgja þessu öllu saman áskoranir með tilliti til tungumála og líka útgáfu námsefnis.

Því er sannarlega rétt að það þarf að skoða stöðu framhaldsskólanna, en það þarf að gera í stærra samhengi en með áformum um sameiningar einstakra skóla. Sömuleiðis er mikilvægt, sér í lagi þegar lagt er af stað með hugmyndir sem umbylta starfsemi rótgróinna menntastofnana, að stefna stjórnvalda sé skýr og að öll séu með í ráðum strax í upphafi, af því að ég trúi því að við viljum allflest standa vörð um fjölbreytt nám í framhaldsskólum. Sérstaða skóla og frelsi nemenda til að velja sér framhaldsskóla og velja nám út frá eigin áhugasviði og markmiðum skiptir gríðarlega miklu máli og er í raun lykilþáttur í framþróun menntakerfisins.

Að þessu sögðu lagði ég eftirfarandi spurningar fyrir ráðherrann og vil inna hann eftir því hvar vinnan stendur við þessi sameiningaráform sem hér hafa verið rakin og voru tilkynnt síðastliðið vor, því að eftir því sem umræðunni um sameiningar vindur fram hafa þau rök komið fram að fjármagnsskortur sé meginástæða þess að verið sé að skoða sameininguna, þrátt fyrir að áformin byggi á skipun stýrihóps um eflingu framhaldsskóla sem hafði það verkefni að móta aðgerðir til að ná markmiðum menntastefnu stjórnvalda til 2030 og stjórnarsáttmála ríkisstjórnarinnar um að efla iðn- og starfsnám og raungreinanám. Telur ráðherra þarft að sameina skólana til að ná umræddum markmiðum ef nægilegt fjármagn fæst til rekstursins að hans mati? Telur ráðherra að áform um sameiningar framhaldsskóla muni tryggja fjölbreytileika og valfrelsi ungs fólks í námi? Hvernig sér ráðherrann fyrir sér að auka fjölbreytileika í námi samhliða því að samþætta iðn-, verk- og bóknám undir eina stofnun? Þá kannski getum við verið að tala um þær stofnanir sem ólíkar eru. Hvernig sér ráðherra fyrir sér að takast á við helstu áskoranir á framhaldsskólastiginu ef ekki kemur til sameiningar? Ég vonast svo sannarlega eftir málefnalegri og góðri umræðu í dag.

###

Frú forseti. Ég vil þakka hæstv. ráðherra fyrir svörin og hv. þm. Líneik Önnu Sævarsdóttur fyrir sitt innlegg. Það er gott að fá fram þetta sem ráðherrann talar hér um og gott að vita að vinna sé komin í gang vegna sýslumannanna. Ég er sammála því að þetta eigi að vera þjónustumiðstöð í héraði. Það er mjög mikilvægt. Verið er að sinna talsvert mikilli nærþjónustu þó að sumir haldi kannski að það sé ekki alltaf þannig. Þegar Ólöf Nordal heitin var innanríkisráðherra vorum við að tala um þessi mál og um það að færa líka verkefni frá undirstofnunum ráðuneytisins. En ég er líka sammála því að þetta skiptir allt máli; samvinna ráðuneyta, líka við sveitarfélögin, ekki síst til þess að hafa þjónustuna í nærumhverfinu. Þar þurfa allir líklega að gera betur og öll ráðuneyti þurfa svo sannarlega að gera betur.

Ég er ánægð að heyra að það standi til að fjölga þjónustusamningunum enn frekar til framtíðar litið. Auðvitað er bagalegt, eins og þegar hér var opnuð með pompi og prakt starfsstöð Persónuverndar á Húsavík fyrir örfáum árum eða misserum síðan, að það fyrsta sem fari þegar stofnunin þarf að sýna aðhald séu störfin sem eru lengst í burtu. Ég hef ekki séð rök fyrir því af hverju það hentar betur en að fækka þeim hér á höfuðborgarsvæðinu.

Þegar ég flutti framsögu með meirihlutaáliti fjárlaganefndar þá nefndi ég það að meiri hlutinn taldi að það væri mikilvægt að sýna pólitískt aðhald í þessum efnum er varða störf í dreifðum byggðum og taldi brýnt að aðhald ríkisstofnana kæmi ekki niður á störfum í hinum dreifðu byggðum. Hann leggur því til að gerð verði greining á fjölda opinberra starfa utan höfuðborgarsvæðisins með tilliti til staðsetningar þeirra og þróunar starfsmannafjölda og stöðugilda síðastliðin fimm ár, og þess fjölda starfa sem flust hefur aftur til höfuðborgarsvæðisins vegna búferlaflutninga starfsfólks. Eins og ég sagði hér áðan er stundum betra að hafa störf með staðsetningu en án hennar þannig að þau fari ekki endilega þótt starfsmaðurinn ákveði að taka sig upp, heldur tilheyri samfélaginu ef þess er nokkur kostur.

###

Frú forseti. Mig langar að spyrja hæstv. dómsmálaráðherra um opinber störf á landsbyggðinni. Fyrirspurnin er í fimm liðum og er kannski til marks um það sem segir í byggðaáætlun sem hefur verið samþykkt, með leyfi forseta:

„Sköpuð verði fjölbreytt og verðmæt störf um land allt og stuðlað að sem jafnastri dreifingu starfa. Til að styðja við byggðaþróun og búsetufrelsi verði störf hjá ríkinu ekki staðbundin nema eðli starfsins krefjist þess sérstaklega.“

Ég hef átt svona samtöl í gegnum tíðina nokkrum sinnum áður frá því ég byrjaði á þingi af því að mér hefur fundist ganga hægt að fjölga störfum í dreifðum byggðum. En núna er fjarvinnsla, fjarfundir og fjarvinna allt saman orðið raunveruleiki margra, ekki síst eftir Covid, og ég tel að það væri heillaspor fyrir landsbyggðirnar að gert yrði enn betur í þessum efnum. Það rennir líka stoðum undir það sem ég hef haldið fram í mörg ár, að störfum almennt og ekki síst á vegum hins opinbera er mörgum vel hægt að sinna án tiltekinnar staðsetningar. En svo mætti kannski segja að störf ættu að hafa staðsetningu þannig að þau fari ekki í burtu ef t.d. viðkomandi aðili ákveður að flytja.

Fyrir þær stofnanir sem voru lengst komnar í þessu þegar Covid skall á hafði samkomubannið minni áhrif heldur en hjá þeim sem börðust gegn straumi tímans, af því að það er ekki lögmál að stofnanir og störf á þeirra vegum þurfi öll að vera á suðvesturhorninu. Til langs tíma þóttu fjarfundir og fjarvinna óyfirstíganleg hindrun í atvinnusköpun á landsbyggðunum og mörgum þótti það óhugsandi að stofnanir gætu verið með dreifðar starfsstöðvar um landið. Þetta viðhorf hvarf á einni nóttu þegar öll þau sem höfðu möguleika á voru beinlínis skikkuð til að vinna heima. Það eru einmitt stofnanir eins og sýslumenn, sem heyra undir hæstv. ráðherra, sem eru með dreifðar starfsstöðvar úti um allt land. Mikilvægt er að þeim störfum fjölgi fremur en fækki og að verkefnum undirstofnana verði af hálfu ráðuneytisins komið þannig fyrir, sé það möguleiki. Það er mikilvægt að meta kosti þess, ekki síst með nýja starfsemi, að setja hana niður í dreifðum byggðum. Það hefur of lítið verið gert af því að mínu mati og gjarnan færð rök fyrir því að henni sé betur fyrir komið á höfuðborgarsvæðinu þrátt fyrir að við sem búum á landsbyggðinni sjáum mikil tækifæri í því að hún geti verið dreifð.

Í fjárlaganefnd var við vinnslu fjárlagafrumvarpsins rætt um störf án staðsetningar og mikilvægi þess að fjölga slíkum störfum, enda er það á stefnuskrá ríkisstjórnarinnar. Það er mat meiri hlutans í fjárlaganefnd að hið opinbera þurfi að gera betur í þeim efnum en hlutfallslega eru of fá störf úti á landi á vegum hins opinbera að okkar mati. Fjölgun starfa úti á landi hefur líka mjög jákvæð áhrif, ekki síst innan hlutaðeigandi sveitarfélaga með tilliti til fjölbreyttari starfa, en víða er atvinnulíf í hinum dreifðu byggðum með einhæfasta móti. Í umsögnum fjölda sveitarfélaga kom einmitt fram að því miður fækki störfum á vegum ríkisins of mikið og er iðulega skorið niður þar. Hér liggja því fyrir fimm spurningar sem ég trúi að ráðherra bregðist við.

###

Virðulegi forseti. Ég vil þakka fyrir umræðuna í kringum þessa fyrirspurn. Ég tel að þetta sé gríðarlega mikið umhverfismál og ég vil horfa í þær áttir að við verðum sjálf meira meðvituð um það, af því að það styttist nú í svartan föstudag og brjálaðan mánudag og þá rennur oft kaupæði á landsmenn, ekki bara hér heldur erlendis líka. Mér finnst það sem var gert á Akureyri fyrir ekki svo mörgum árum síðan þar sem Restart Iceland var með í FabLab í Verkmenntaskólanum á Akureyri, þar sem rafvirkjar og aðrir áhugamenn voru að hjálpa fólki og kenna því að gera við hin ýmsu tæki — og það er kannski eitthvað sem fólk hélt ekki almennt að það gæti gert. Það voru sléttujárn, Playstation-tölva, geisladiskaspilarar, spjaldtölvur og brotinn skjár á síma o.s.frv. Þetta var eitthvað sem fólk taldi ekki að það gæti gert við, hvað þá að geta gert það sjálft, en lærði það þarna, alveg eins og þegar stagað er í sokka. Það er ýmislegt sem hægt er að gera. Ég held að fyrst og fremst eigi markmiðið að vera það, ef við ætlum að reyna að takmarka úrgang, að við þurfum að vera meðvitaðri um að við getum kannski gert eitthvað sjálf til að laga.

###

Virðulegi forseti. Ég þakka fyrir þessa umræðu hér í dag sem er mikilvæg því að flest eldumst við og verðum að meðaltali eldri en kynslóðin á undan okkur, m.a. vegna batnandi aðstæðna, minna brauðstrits og framfara í heilbrigðis- og velferðarmálum.

Fyrir skömmu ræddum við hér á Alþingi mikilvæga skýrslu forsætisráðherra um fátækt. Þar kom m.a. fram að hagur eldra fólks hefur heldur vænkast síðustu 20 ár, sem sannarlega er ánægjulegt, en það kom líka fram í sömu skýrslu að á meðal eldra fólks er hópur sem hefur það einna verst þegar litið er til lífskjara. Við sem samfélag getum ekki litið fram hjá þeim hópi og eins og ráðherra nefndi hér áðan er lögð áhersla á að bæta þeirra stöðu. Liður í því að stuðla að jöfnuði á öllum æviskeiðum er að hafa næg úrræði og þjónustu fyrir fólkið okkar á hverjum tíma. Þjónusta við eldra fólk þarf að þróast í takt við fjölgun og bættar lífslíkur. Við þekkjum flest að þjónusta við eldra fólk hefur gjarnan flækst á milli ríkis og sveitarfélaga og þess vegna er afar mikilvæg sú samvinna sem hæstv. félags- og vinnumarkaðsráðherra og heilbrigðisráðherra hafa með sér um málefni eldra fólks. Það er mikilvægt að brjóta niður múra eins og gert er ráð fyrir í stefnunni Gott að eldast. Það þarf að samþætta þjónustuna og hafa hana sveigjanlega með áherslu á nýsköpun sem mun nýtast til langrar framtíðar. Betri lýðheilsa og forvarnir spila stórt hlutverk í heilbrigðri öldrun þjóðarinnar og partur af því er að fólk viðhaldi bæði færni sinni og virkni og geti þar af leiðandi m.a. búið lengur heima, kjósi það svo. Og það er einmitt grunnhugsunin að baki þessu þróunarverkefni Gott að eldast. Við þurfum á öllum tímum að gefa fólki tækifæri til að lifa með reisn og hafa í huga að eldra fólk er ekki byrði á samfélaginu heldur hefur það ótvírætt virði. Við eigum öll að geta hlakkað til efri áranna og þess að fá notið hæfileika okkar æviskeiðið á enda.

###

Virðulegi forseti. Ég verð að byrja á því að segja: Takk, konur, kvár og þið öll um allt land fyrir daginn í gær. Það var gjörsamlega mögnuð tilfinning að standa á Arnarhóli og finna þessa gríðarlega góðu samstöðu.

Að öðru. Fyrr á þessu ári skrifaði ég grein um áhyggjur mínar af stóraukinni notkun á samfélagsmiðlum og þær eru svo sannarlega ekki innistæðulausar, ekki síst þegar kemur að unga fólkinu. Allar tölur og gögn segja það sama: Félagsleg einangrun, vanlíðan, alvarlegar sjálfsvígstilraunir og sjálfsvíg, þunglyndi og kvíði hefur aukist svo um munar og hefur þunglyndi meðal ungmenna á aldrinum 15–24 ára fjórfaldast síðasta áratug samkvæmt frönskum rannsóknum.

Skuldinni er allt of oft skellt á börnin sjálf, að þau séu bara of mikið í símanum, að yngri kynslóðir fólks séu á einhvern hátt veikgeðja og hafi minni þrótt til að standast þessa freistingu. En hvert er viðnám þeirra sem alast upp með samfélagsmiðlum og sjá okkur foreldrana skruna upp og niður skjámyndina í fullkomnu reiðileysi? Og hvers erum við megnug þegar tækið við nefbroddinn á okkur hefur verið sérstaklega hannað af færustu vísindamönnum heims til að auka óhóflega neyslu á því sem fyrir augu ber og ánetja okkur og börnin okkar viðbrögðum og viðurkenningu annars fólks, því eitt læk getur dimmu í dagsljós breytt sem dropi breytir veig heillar skálar?

Nú berast fréttir af því að 40 ríki Bandaríkjanna hafi stefnt Meta, sem rekur Facebook og Instagram, vegna þess að þau telja að fyrirtækið hagnist á þjáningu barna og skaði andlega heilsu þeirra. Það kemur fram í stefnunni sem lögð hefur verið fram að Meta hafi notfært sér unga fólkið til að vera sem mest á samfélagsmiðlum til að hámarka fjárhagslegan ávinning fyrirtækisins. En þetta á líka við um aðra samfélagsmiðla eins og TikTok, YouTube og Snapchat. Bandaríski landlæknirinn Vivek Murthy hvatti á þessu ári til þess að gripið yrði til aðgerða til að tryggja að umhverfi samfélagsmiðla ylli ungum notendum ekki skaða og sagði, með leyfi forseta:

Við horfum upp á neyðarástand í geðheilbrigðismálum ungmenna og ég óttast að samfélagsmiðlar séu einn helsti drifkraftur þessa ástands. Á þessu þarf að taka tafarlaust.

Ég tek undir þetta en hef ekki lausnina og við fullorðna fólkið verðum sannarlega að vera fyrirmyndir og sýna ábyrgð.

###

Virðulegi forseti. Ég mæli hér fyrir tillögu til þingsályktunar um skipun starfshóps um rétt til að annast veikt eða slasað barn. Ásamt mér eru flutningsmenn hv. þingmenn Bjarni Jónsson, Jódís Skúladóttir, Orri Páll Jóhannsson, Logi Einarsson, Oddný G. Harðardóttir, Þórarinn Ingi Pétursson, Inga Sæland og Guðmundur Ingi Kristinsson. Í þessari tillögu felst að Alþingi feli félags- og vinnumarkaðsráðherra að skipa starfshóp sem skoði hvort skilgreina eigi rétt foreldra eða forsjáraðila á vinnumarkaði til að annast veikt eða slasað barn með tilliti til fjölda barna. Það er mikilvægt að kanna útfærslur á slíku fyrirkomulagi með tilliti til launamissis foreldris, leyfis þess frá störfum eða vinnutaps og réttinda á vinnumarkaði.

Við leggjum til að í starfshópnum eigi sæti fulltrúar Alþýðusambandsins, BSRB og BHM, Samtaka atvinnulífsins og Sambands íslenskra sveitarfélaga ásamt umboðsmanni barna, Öryrkjabandalagi Íslands, fjármála- og efnahagsráðuneyti og svo félags- og vinnumarkaðsráðuneyti. Við leggjum til að hópurinn skili skýrslu til ráðherra um þetta mál eigi síðar en 1. júní á næsta ári.

Þessi tillaga hefur áður verið lögð fram á 151., 152. og 153. löggjafarþingi og er nú endurflutt án efnislegra breytinga. Það bárust sjö umsagnir á 151. þingi um málið og viðtökurnar voru almennt jákvæðar. Þá var bent á nokkur atriði sem þegar hafði verið fjallað um í greinargerð, m.a. mismunun og réttindi barna vegna stöðu þeirra eða foreldra. Þar var horft til barnasáttmála Sameinuðu þjóðanna, enda mikið framfaraskref að börn njóti umönnunar foreldra sinna óháð aðstæðum fjölskyldunnar á hverjum tíma. Sömuleiðis var bent á að ekki væru allir foreldrar aðilar að stéttarfélagi og þeir nytu því ekki allir áunninna réttinda þegar kemur að veikindadögum barna. Þá bar hæst í umsögnum að taka ríkara tillit til fjölskyldustærðar að því er viðkemur rétti barns til umönnunar. Það er nú eitt af því sem við höfum rætt talsvert mikið um, að barn eigi ekki að þurfa að verða fyrir því, þegar foreldri er búið með veikindadaga sína vegna systkina þess, að njóta ekki umönnunar foreldra sinna nema það verði launalaust. Þess vegna er markmiðið með þessari tillögu að óska eftir því við félags- og vinnumarkaðsráðherra að hann komi á fót starfshópi til að kanna hvort skilgreina eigi á vinnumarkaði rétt foreldra eða þeirra sem fara með forsjá barns til að annast veikt eða slasað barn með tilliti til fjölda barna.

Samhliða tillögu þessari er flutt frumvarp þar sem lagt er til að kveðið verði sérstaklega á um það í barnalögum, nr. 76/2003, að í forsjárskyldu felist að veikt eða slasað barn eigi rétt á umönnun foreldra sinna. Í þeirri greinargerð kemur fram að sú leið sé farin þar sem réttindi og skyldur á vinnumarkaði eru aðallega skilgreind í kjarasamningum og því sé rétt að aðilar semji um þau sín á milli. Þar sem um er að ræða tvenns konar réttindi, annars vegar rétt veiks eða slasaðs barns til umönnunar foreldris eða forsjáraðila og svo hins vegar rétt starfsmanns til að annast barn sitt ef það er veikt eða slasað þá teljum við rétt að fara þessa leið. Við viljum um leið árétta mikilvægi þess að það sé samræmi á milli þessara réttinda.

Samkvæmt þessari þingsályktunartillögu er ráðherranum falið að skipa starfshóp þar sem hann skoðar hvort skilgreina eigi þennan rétt foreldra eða forsjáraðila á vinnumarkaði til að annast, eins og ég sagði áður, barn sitt í veikindum eða ef það hefur slasast án þess að það bitni á fjölda barna.

Aðilar vinnumarkaðarins og opinberir aðilar hafa þegar skilgreint í kjarasamningum réttindi foreldra hvað þetta varðar og þannig gengið á undan með góðu fordæmi. Útfærslan á réttindum foreldra eða forsjáraðila verður þannig áfram í höndum aðila vinnumarkaðarins. Í kjarasamningum eða með reglum væri hægt að útfæra hvernig koma bæri til móts við sjónarmið um að réttur foreldra eða þeirra sem fara með forsjá barns á hverjum tíma miðist við hvert barn um sig og tryggi þannig betur rétt veiks eða slasaðs barns til umönnunar.

Í greinargerðinni með frumvarpinu sem ég nefndi hér áðan eru líka rakin sjónarmið sem búa að baki þessari þingsályktunartillögu. Þar er lögð áhersla á umræðu um rétt og réttindi barna sem við vitum að hefur aukist og styrkst undanfarin ár, ekki síst þegar við undirrituðum og síðan lögfestum barnasáttmála Sameinuðu þjóðanna af því að réttur barns til samvista við foreldra og til umönnunar þeirrar telst til mikilvægra réttinda þessa sáttmála og er líklega einn af hornsteinum hans. Það segir að á íslenskum vinnumarkaði innihaldi kjarasamningar ákvæði um rétt starfsmanna til að annast veik börn sín og að iðulega sé kveðið á um tiltekinn dagafjölda sem kunni að fara eftir kjarasamningi og lengd ráðningarsambands. Aftur á móti er ekki tekið tillit til fjölda barna starfsmannsins við ákvörðun á fjölda þessara daga og þar af leiðandi kann að skapast misræmi á milli þess t.d. ef einungis er um eitt barn foreldra að ræða, tveggja foreldra sem eru á vinnumarkaði, eða jafnvel þrjú börn einstæðs foreldris.

Með framlagningu þessara mála er stefnan mörkuð að rétturinn feli ekki aðeins í sér rétt foreldra á launum úr launaðri vinnu til að annast barn sitt þegar það er veikt eða slasað heldur rétt barnsins til að njóta umönnunar foreldra eða forsjáraðila sinna. Því teljum við eðlilegt að stefna að því að þessi réttur miðist við hvert barn um sig í stað þess að miða við að foreldrar eigi rétt á tilteknum fjölda daga á 12 mánaða tímabili til að annast börn sín í veikindum eða eftir slys. Þess vegna mega réttindi barnsins ekki eingöngu vera háð, eins og ég sagði áðan, fjölda systkina sem það á. Að öðru leyti vil ég vísa bara í það frumvarp sem ég hef lagt fram en er ekki búin að mæla fyrir, um breytinguna á barnalögum, nr. 76/2003, eins og ég áður sagði.

Við teljum þetta mikið réttindamál af því að við þekkjum of mörg dæmi þess að leita þurfi á náðir fjölskyldu og vina þegar foreldrar eða forsjáraðilar eru búnir að tæma sinn veikindarétt gagnvart börnum á vinnumarkaði og geta þar af leiðandi ekki verið án launa heima eins og við vitum. Ekki eru heldur allir í þeirri stöðu að geta hreinlega nálgast eða átt stuðningsnet til þess að aðstoða sig þegar kemur að slíku, þ.e. þegar veikindaréttur vegna barna er búinn. Þess vegna, bara í ljósi þess sem hér er vitnað til í barnasáttmála Sameinuðu þjóðanna, teljum við mikilvægt að þetta nái fram að ganga og ég vona svo sannarlega að þingið taki þetta til efnislegrar meðferðar og sjái í rauninni réttinn á því. Þetta er jú fyrst og fremst til þess að skipa hóp til að fara í gegnum þetta og finna leiðir til að mæta þessu sjónarmiði.

###

Virðulegur forseti. Í dag er alþjóðlegur dagur breytingaskeiðsins. Það er óhætt að segja að það sé ákveðin vitundarvakning varðandi breytingaskeiðið hér á landi. Þetta orð, breytingaskeið, hefur í gegnum tíðina verið mjög neikvætt orð og gjarnan tengt við eldri konur sem fá hita- og svitakóf og breytingar á blæðingum. En er þetta blessaða breytingaskeið bara það sem eldri konur ganga í gegnum og eru þetta einu einkennin? Ó nei. Einkenni breytingaskeiðsins geta verið ansi lúmsk og alls ekki þannig að við tengjum mörg þeirra við hormónabreytingar að fyrra bragði, t.d. kvíði, kláði undir húð, svimi, hitakóf, vöðva- og liðverkir, heilaþoka, minnisleysi, svefnleysi, algjört orkuleysi, svo fátt eitt sé talið. Því miður heyri ég meira um það að konur séu ranglega greindar með kulnun, með gigt eða þær jafnvel fengið þunglyndislyf en eru raunverulega að takast á við breytingaskeiðið. Það er mikilvægt að ræða þessi mál og átta sig á að konur geta byrjað á breytingaskeiðinu fyrir fertugt jafnvel þó að þær hafi enn blæðingar. Þetta tímabil er mörgum konum oft erfitt og því mikilvægt að geta rætt um þessi mál bæði heima og á vinnustað. Þetta er ekki nöldur heldur geta einkennin beinlínis verið lífshamlandi. En það er hjálp að fá. Mörgum konum reynist vel að fara á hormónauppbótarmeðferð á meðan aðrar kjósa að fara óhefðbundnar leiðir. Það er þó mikilvægt að halda því til haga að sumar konur upplifa breytingaskeiðið sem jákvæða reynslu. Þær finna fyrir aukinni vellíðan og frjálsræði, t.d. þegar kemur að kynlífi án blæðinga og þungunarhættu og sjá fram á rólegri og þægilegri tíma með meira jafnvægi og aukinni sálrænni vellíðan.

Heyr, heyr.Sjálf hef ég í tíma og ótíma rifið upp hurðir og glugga þar sem ég er í hitakófi og kæli um leið bæði heimilis- og samstarfsfólk. Ég hef líka fengið flest þeirra einkenna á þeim tíu árum sem ég hef verið á breytingaskeiðinu sem ég nefndi hér í upphafi og fæ sum enn þrátt fyrir að hafa valið hormónauppbótarmeðferð. En ég get sagt ykkur það að mínu heimilisfólki er hlýrra, enda mikill munur á mínum einkennum. Það er víða að finna fróðleik um þessi málefni og við eigum að vera ófeimin við að ræða breytingaskeiðið því að það skiptir okkur öll máli, ekki bara konurnar.

###

Herra forseti. Þetta verður væntanlega Norðausturkjördæmisumfjöllun í þessu, eðlilega. Við erum flytjendur að þessu hér, flest okkar sem hér erum að taka til máls, eða öll, held ég. En ég verð nú bara að byrja á að segja, í ljósi þessarar fjárlagaumræðu, sem er dálítið skemmtileg, hafandi verið þar í tíu ár, að ég held að fjármálaráðuneytið sé eiginlega enn þá í áfalli eftir síðustu fjárlög þar sem svo sannarlega var ekki endilega farið ósk þáverandi fjármálaráðherra heldur tók þingið fyrst og fremst málið í sínar hendur og kannski vorum við jafnvel dálítið drjúg. Ég ætla ekki að neita því og ég er ekki sannfærð um að það verði alveg eins á þessu þingi, enda eru aðstæður í samfélaginu auðvitað með þeim hætti að við þurfum að vanda okkur mjög vel.

Ég ætla að vera sammála hv. þingmanni og flytjanda þessa máls um það að þetta er  eitt af því sem við erum ekki að fara að bæta við í núverandi fjárlög, heldur erum við fyrst og fremst að fara með þetta og  reyna að vinna þessu framgang í gegnum fjármálaáætlun í rólegheitunum. Við vitum það alveg að allt tekur tíma og þetta eru stórar og miklar fjárhæðir sem ekki verða rifnar upp úr rassvasanum. Hitt er svo aftur annað mál að   við erum bæði með lögregluna fyrir norðan og Gæsluna, sem við þurfum að huga að og   horfa  ofan í þessar aðhaldsprósentur sem ég var ekki sátt við, af því að nú er formaður fjárlaganefndar hér í hliðarsal. Við ræddum þetta talsvert í aðdraganda fjárlagagerðarinnar núna, að niðurskurðurinn væri ekki þvert á ráðuneyti heldur yrði horft betur til hans. Það vantar sannarlega betri greiningar til þess að það sé hægt að gera það með skýrum og góðum hætti og að því þurfum við að vinna þannig að við getum tekið enn betri ákvarðanir að mínu mati, bara svona almennt. En þetta var nú um fjárlögin.

Ég held að það sem er í þessu máli hafi bara sýnt sig og sannað, og núna síðast í kringum verslunarmannahelgina, hvað það skiptir miklu máli upp á viðbragð að gera að hafa þyrluna á Akureyri. Þar sáum við svart á hvítu viðbragðstímann og annað og hvað það hefur mikið að segja að geta gripið í vélina í staðinn fyrir að þurfa að fá hana sunnan úr Reykjavík. Við þingmenn kjördæmisins funduðum með Sjúkrahúsinu á Akureyri og fengum góða kynningu hjá fluglækni, Birni Gunnarssyni,  sem var með rannsóknarteymi þar sem staðsetning þyrlu eða þyrlna var undir. Þar erum við sannarlega komin með alvörugögn í hendurnar sem gætu kannski lyft þessu upp fyrir það sem kallað er nú gjarnan kjördæmapot, að það sé verið að reyna að koma einhverju út í kjördæmin svona bara  af því bara. Þessi rannsókn var styrkt af bæði vísindarannsóknasjóði SAk og Rannís. Við erum að tala um fólk sem hefur mikla þekkingu. Björn hefur verið yfirlæknir sjúkraflugs frá árinu 1996 og verið fluglæknir á sjúkra- og björgunarþyrlum í Bandaríkjunum, Noregi og Grænlandi og búinn að vera í samráðshópi um sjúkraflug frá því 2018 og þá um þessa auknu aðkomu þyrlna að sjúkraflugi. Þannig að við erum að tala hérna um aðila sem hefur talsvert mikla reynslu af því að sinna þessu mikilvæga starfi sem ég held að við myndum öll vilja hafa dálítið á þurru ef við þyrftum á því að halda. Það sem manni fannst kannski skondnast í þessari kynningu var að besti punkturinn væri Grímsstaðir á Fjöllum. Það er kannski ekki raunhæft bara sökum þess hvar Grímsstaðir á Fjöllum eru.

En  varðandi þekjun, þ.e. svæðið sem þyrla staðsett á Akureyri nær yfir versus það að hafa þetta með þessum hætti sem við erum með þetta núna, er auðvitað gríðarlega mikið; að fara úr  66% og yfir í 94% — 66% eins og þetta er í dag upp í sirka 94%, ef þær eru staðsettar á Akureyri og hér. Það hlýtur að skipta landsmenn miklu máli því að ekki síst á svæðum eins og bara  á hálendinu og fyrir austan og alls staðar þar sem við erum að horfa á þetta svæði er ekki endilega auðvelt um að fara eða að lenda og annað slíkt þannig að þetta er eitthvað sem er miklu stærra, held ég,  en margur gerir sér grein, fyrir utan svo allan túrismann sem er á okkar svæði og oft einmitt uppi á hálendinu. Því miður hefur dregið aðeins úr hálendiseftirliti lögreglunnar. Það er eitt af því sem við þurfum einmitt líka að horfa til.

Í sjálfu sér hef ég ekki tilfinningu fyrir því að nokkur sé á móti þessu. Á endanum, eins og hér hefur verið rætt, skiptir þetta bara máli fjárhagslega, þ.e. hvar við forgangsröðum þessu til að gera sem best og mest úr fjármununum. En þarna undir eru auðvitað mannslífin, sannarlega. Eins og kemur fram í greinargerðinni er  ánægjulegt að sjá að Landspítalinn komi að þessu með ákveðinni umsögn um að það sé mikilvægt í ljósi jöfnunar á heilbrigðisþjónustu landsmanna yfirleitt að þyrla sé staðsett fyrir norðan. Sjómannasambandið, -félögin, útgerðarmenn og aðrir hafa mælt með því að þetta verði gert. Einnig hefur, eins og ég nefndi, lögreglan eða aðalvarðstjóri lögreglunnar á Akureyri,  eins og kemur hérna fram,  og forstjóri sjúkrahússins  sagt við okkur að þetta skipti máli. Við höfum  beinlínis fengið það beint í æð af hálfu þessara aðila að þetta sé eitthvað sem skipti miklu máli.

Ég trúi því að þegar farið verður að skoða þetta ofan í kjölinn með þessar greiningar sem núna liggja eftir hjá Birni og hans félögum  þá sé líka ráðuneytið komið með miklu meira í hendurnar til að segja: Það er skynsamlegt að gera þetta svona. Já, þetta kostar en mannslíf kosta. Það er bara þannig. Dropinn holar steininn í þessu. Eins og framsögumaður kom inn á þá er  maður er ekki svo „blunt“ að maður haldi  það  að þetta geti gengið í gegn núna, bara korter fyrir sex. En sannarlega er þetta eitthvað sem við erum hér með að koma á samtali um með gögnum. Þess vegna ætti það að auðvelda ráðherranum og ríkisstjórninni og okkur hinum að fylgja þessu máli enn þá betur eftir.

###

Herra forseti. Ég þakka hv. þingmanni fyrir framsöguna og ég tek alveg undir með henni að þetta er afskaplega mikilvægt mál og málið sem við afgreiddum hérna, eins og komið var inn á síðast, er varðar börnin var gríðarlega mikil réttindabót. Við þekkjum kannski því miður of margt fólk sem hefur verið í þessari stöðu og auðvitað, eins og þingmaðurinn kom inn á, misjöfn þeirra fjárhagsstaða. Hún er sannarlega eðli máls samkvæmt þannig en það breytir því ekki að allir takast á við þá sorg sem fylgir því að missa foreldri eða maka og þurfa tíma til að takast á við það. Ég er hlynnt þessu máli og hef rætt þetta við minn ráðherra áður af því að ég tel að, alla vega eins og hv. þingmaður nefndi, þverpólitísk samstaða sé um það, þetta er a.m.k. þess eðlis að það er mjög mikilvægt að það verði skoðað vel og ef einhverjum þykja annmarkar á því að þeir komi þá fram.

Þannig að ég vil nú lýsa stuðningi mínum við málið í sjálfu sér án þess að ég hafi farið ofan í umsagnir fyrri þinga sem þingmaðurinn segir að séu bara jákvæðar, og ég trúi því svo sem að þær séu það. Þegar við erum að velta fyrir okkur fjárhagslegum stuðningi og hann komi úr ríkissjóði, þá má líka velta upp hinni hlið peningsins, þ.e. ef fólk fær ekki fjárhagslegan stuðning sem það þarf sannarlega á að halda, hvort heldur það er að geta farið hægt út á vinnumarkaðinn, geta tekið það í einhverjum áföngum ef þörf er á, nú eða verið alfarið frá í einhvern tiltekinn tíma en vera ekki með fjárhagsáhyggjur. Ég myndi halda að ef fólk eins og í dag nýtur einskis stuðnings að það komi kannski fram annars staðar í kerfinu, ég held að það geti bara vel verið.

Auðvitað veit maður að einhverjir sækja í sína sjúkrasjóði sem eiga rétt á því og það er mikilvægt að halda því til haga að það er einhver leið sem er undirliggjandi en ég skil tilganginn hér að þessum aðilum sé bara beinlínis gert það kleift að þurfa ekki að hugsa um það heldur sé þetta eitthvað sem tekur við.

Það er auðvitað vel að hugsa það þannig. Svo er auðvitað líka spurning hvort þetta geti tvinnast einhvern tíma saman og ég tel að það sé líka mikilvægt að huga að þeim sem eru í námi eða eru í litlu starfshlutfalli, ekki síst held ég að það geti átt við um konur þó að það geti líka eðlilega átt við alla aðila. Þá held ég að þetta geti og komi jafnan kannski — alla vega þar sem ég þekki til, þá hefur það verið þannig — verr niður á konum þegar karlar falla frá og það er bara því miður ójafnrétti í okkar samfélag launalega, sem og annað sem kannski kemur þar við sögu.

Þingmaðurinn rakti þetta mál ágætlega, ég man að þetta kom til umfjöllunar síðast þegar við vorum að ræða hitt málið er varðar börnin. Kannski þyrfti þetta verða rýmra en það mál var en það var sannarlega áfangi og kannski er það bara svoleiðis að við þurfum alltaf að taka þessi smáu skref þangað til að við náum að rétta af og gera samfélagið okkar réttlátara. Ég alla vega fæ þetta mál inn í nefndina mína og við sjáum til hvort þetta fær ekki þá umfjöllun sem hv. þingmaður og framsögumaður nefndi hér.

###

Herra forseti. Ég vil þakka hv. þingmanni fyrir framsöguna í þessu máli og segja að ég er afskaplega hlynnt þessu máli. Þetta kannski tónar dálítið við þá betrunarstefnu sem við höfum verið að ræða hér á Alþingi í dálítið mörg ár að þurfi að koma til og vera miklu algengara heldur en verið hefur og ekki síst á meðal þessa unga fólks sem lendir í því, einhverra hluta vegna, að vera dæmt vegna einhvers konar afbrots. Eðli máls samkvæmt fer það þó eftir afbrotinu á hverjum tíma.

Ég tek undir það, ég held að það sé skynsamlegt að dómarar taki þessa ákvörðun þannig að það sé í þeirra valdi, og þá í samstarfi við aðra, að ákveða hvers konar þjónustu viðkomandi getur innt af hendi í samfélagsþjónustunni, af því að við þekkjum það auðvitað öll að það er bara þannig að þegar óharnaðir unglingar fara inn í fangelsi þá er það bara svoleiðis að þau harðna frekar en að þau snúi af braut, allt of mörg a.m.k. Þess vegna finnst mér að við eigum að einbeita okkur meira að því að þessi samfélagsþjónusta verði algengari heldur en hitt. Við eigum heldur ekki kannski önnur úrræði á færibandi sem þetta unga fólk getur leitað í til að hafa tækifæri til að komast út úr þeim aðstæðum sem það kannski festist í, hvort sem það getur verið vegna neyslu eða einhverra annarra hluta sem þar eru undir.

Þannig að ég vildi nú svo sem kannski bara aðeins koma hérna upp til að segja að mér finnst þetta mikilvægt, að þetta sé valkostur sem dómarar hafi til þess að geta farið í þetta. Og svo er það líka að þetta þýðir  kannski fyrst og fremst samstarf við sveitarfélög til að svona úrræði nái fram að ganga. Við þekkjum auðvitað að á sumum stöðum eru til úrræði þar sem ungt fólk sem hefur einhverra hluta vegna lent út af sporinu hefur tækifæri til að eiga sér samastað yfir hábjartan daginn og gera eitthvert gagn. Það er bara mikilvægt að sveitarfélög taki líka vel í þetta og ég hvet þau til að senda inn umsögn um þetta mál því að það getur líka vel verið að það liggi fyrir einhverjar hugmyndir þar til að mæta þessu unga fólki, fleiri heldur en við komum auga á, af því að, eins og ég segi, sum þeirra eru nú þegar með úrræði til að hjálpa þessu unga fólki aftur á rétta leið, a.m.k. gera tilraun til þess og gefa tækifæri til þess.

Þannig að ég alla vega vildi bara koma upp til að segja að mér finnst þetta gott mál og ég vona svo sannarlega að Samfylkingin setji það á oddinn við afgreiðslu þingmála þegar kemur að því. Auðvitað eigum við eftir að sjá umsagnir um þetta en ég tel, án þess að vera að löglærð, að ekki sé stóra meinbugi á því að finna a.m.k.; að þetta ætti að geta náð fram að ganga.

###

Virðulegur forseti. Ég vil þakka málshefjanda og ráðherra. Til að bregðast við þeim áskorunum sem hröð fjölgun ferðamanna hefur í för með sér þarf að skoða betur leiðir til virkrar álagsstýringar á ferðamannastöðum til að vernda náttúruna. Við þurfum að bæta flæði um svæði, öryggi og upplifun gesta. Við þekkjum það að uppbygging innviða á ferðamannastöðum getur breytt ásýnd svæðis og í vissum tilfellum orðið svo umfangsmikil að hún dregur úr aðdráttarafli staðarins. Rannsóknir hafa líka sýnt að á háannatíma fer fjöldi ferðamanna gjarnan langt yfir íbúafjölda, ekki síst í fámennari samfélögum. Þar spila m.a. inn stórauknar komur skemmtiferðaskipa en það er jú sannarlega bara einn ferðamátinn. Þetta m.a. hefur haft gríðarleg áhrif á ýmsa grunnþjónustu, allt frá heilbrigðisþjónustu og húsnæði til verslana og veitingastaða og til viðbótar er mun meira álag á löggæslu og björgunarsveitir. Þá er ótalið álag á þjóðvegi landsins og svo innviðina í orku- og veitumálum og skólpmálum eins og við höfum því miður reynslu af, t.d. í Mývatnssveit.

Það er sannarlega hægt að reikna út þolmörk ferðamannastaða en hafa þarf í huga að þau geta tekið breytingum yfir tíma og það er mikilvægt að ákveða á hverjum tíma hversu nálægt þolmörkum við getum gengið. Á vissum stöðum er bæði nauðsynlegt og jafnvel æskilegt að stýra álagi ferðamanna til að stuðla að umhverfislegri sjálfbærni staðarins og til að upplifun gesta sé jákvæð, um leið og leitast er við að tryggja öryggi þeirra. Það er morgunljóst að margir helstu áfangastaðir hér á landi munu ekki geta með góðu móti annað helstu álagstoppum án þess að náttúran beri skaða af og upplifun gesta breytist til verri vegar frá því sem verið hefur.

Við höfum heyrt af nokkrum stöðum sem eru komnir að þolmörkum og rætt hefur verið um í sumar og þá verðum við að bregðast við. Það er ýmislegt hægt að gera og hefur verið bent á í þeim skýrslum sem unnar hafa verið undanfarin misseri. Ein leið er að nýta þjónustu sem nú þegar er til staðar þegar eftirspurn er umfram framboð en þar mætti sjá fyrir sér kerfi þar sem bóka þarf komu á ferðamannastað fyrir fram, hvort sem greitt er fyrir heimsóknina eða ekki. Við þekkjum það að við þurfum að bóka borð á veitingastöðum, hér þurfum við að bóka gistipláss í sumum fjallaskálum, í þjóðgörðum erlendis þarf að bóka tjaldstæði fyrir fram o.s.frv. Bláa lónið er gott dæmi hér á Íslandi sem tók upp bókunarkerfi og tímamörk með breytilegri verðlagningu með góðum árangri. Það er alveg ljóst í mínum huga að það er brýn nauðsyn að bregðast við mjög víða, ekki síst vegna aukins álags á innviði og náttúru.

###

Herra forseti. Það er alveg hárrétt hjá hv. þingmanni. Við höfum einmitt verið að bútasauma kerfið. Þetta er svona eins og með sjávarútvegskerfið, það er verið að bútasauma það endalaust. Nú er sannarlega verið að taka þennan erfiða pakka,  bútasaumspakka, sem örorkulífeyriskerfið hefur verið og reyna að lagfæra það og einfalda til muna. Ég held og ég vona það sannarlega að við náum saman um það af því að það hvarflar ekki að mér að það verði ekki ágreiningur um það. Það verður alltaf ágreiningur um eitthvað. Ef það verður ekki ágreiningur um peninga þá verður ágreiningur um eitthvað annað. En ég vona sannarlega að við náum að klára það vegna þess að þrátt fyrir allt þá held ég að ef við horfum bara raunsætt á það þá skipti það máli. Við verðum að velja okkur barátturnar og við eigum að velja okkur, að mínu mati, það að koma einhverju áfram til að það létti á. Og síðan verðum við að taka næstu slagi, því að við klárum í sjálfu sér, held ég, aldrei þessi mál.

Ríkisstjórnin hefur auðvitað verið að efla almenna íbúðakerfið eins og við vitum. Það er búið að úthluta nú þegar til 3.000 íbúða og við erum að halda áfram í því efni. Við höfum líka, eins og ég sagði áðan, verið að styðja við leigjendur en auðvitað getum við alltaf sagt: Betur má ef duga skal. En það eru líka vandkvæðin sem við stöndum frammi fyrir þegar einkaaðilar eiga hér bara heilu og hálfu hverfin og kjósa að byggja ekki vegna þess að það hentar  þeim betur að gera það ekki. Þessu verða sveitarfélögin líka aðeins að átta sig á. Ég veit að þetta er snúið þegar sveitarfélögin vantar fjármuni, að selja ekki lóðirnar til hæstbjóðanda. En þetta bítur í skottið á sér. Þetta þýðir það að þessir aðilar stýra ferðinni og ráða þar af leiðandi dálítið markaðsverði bæði í sölu — það er ekki orðið eðlilegt ef það kostar 25 milljónir bara að komast af stað áður en þú ferð  yfir höfuð að byrja að kaupa þér eignina. Þannig að við getum gert eitt og annað, eins og ég nefndi hér áðan varðandi Airbnb, en margt annað höfum við ekki alveg í hendi okkar,  annað en það sem við höfum verið að reyna að gera, þ.e. ríkisstjórnin.

###

Virðulegur forseti. Ég þakka hv. þingmanni fyrir andsvarið. Það er kannski til lítils að horfa aftur í tímann vegna þess sem þá var gert. Þetta voru erfiðir tímar. Eflaust hefði margt mátt fara öðruvísi  en þá var að gert. En það sem við þurfum kannski  að fókusa dálítið á núna er þetta: Hvernig viljum við reyna að ná fram betri kjörum og aðstæðum fyrir þennan hóp sem við erum hér að fjalla um? Ég held að við séum að reyna að takast á við það og við höfum auðvitað gert það með margvíslegum hætti og höldum því áfram. Ég held að við hv. þingmaður séum alveg sammála að mjög mörgu leyti um margt sem að þessu lýtur.

Já, ég kom  einmitt inn á þetta, að vera fátækur; að búa ekki við öryggi, búa ekki við fjárhagslegt öryggi, ekki við húsnæðisöryggi. Það veldur auðvitað kvíða, það veldur þunglyndi og það veldur því að fólk festist á einhverjum tilteknum stað, á erfiðara með að komast út úr því og öðlast gott líf. Það er okkar stóra verkefni þegar við erum að tala um þessa skýrslu og það sem hér er undir, þ.e. að ná til þessa hóps. Þar eru börnin, finnst mér, nr. 1, 2 og 3, vegna þess að þar erum við í rauninni að spara okkur alls konar vanlíðan og raskanir og guð má vita hvað til framtíðar, ekki bara peninga í öllu okkar kerfi heldur líka að við náum sterkari einstaklingum til að byggja landið okkar ef við náum að taka utan um þau.

Þetta með lyf og lækningar. Jú, þetta er mörgum erfitt. Ég átta mig á því að það er alls ekki einfalt mál að leysa úr því að fólk nýtur niðurgreiðslu á sumum lyfjum en önnur eru  ekki niðurgreidd og þar af leiðandi  getur þetta verið fjandanum þyngra þegar nýtt tímabil byrjar og alls ekki endilega víst að það hitti á réttan tíma í mánuðinum þannig að fólk beinlínis hafi ráð á því. Það er snúið mál að eiga við.

###

Herra forseti. Ég vil, eins og aðrir hafa gert hér, þakka bæði fyrir skýrslubeiðnina og úrvinnslu hennar. Þetta er afar mikilvægt málefni í okkar samfélagi. Mér hefur ekki heyrst annað í dag en að við séum öll sammála um það að fátækt er eitthvað sem ekkert okkar vill að neinn þurfi að búa við. Við þurfum að leggja okkur fram um og gera það sem við getum til að uppræta hana. Það kemur fram í skýrslunni að þetta er ekki eitthvert séríslenskt fyrirbrigði heldur glímum við við þetta á mismunandi stigum úti um allan heim. Sem betur fer er Ísland svo vel sett að við erum þrátt fyrir allt með öflugt félagslegt velferðarkerfi. Það eru ekki allar þjóðir sem búa að því, svo sannarlega ekki. Við sjáum að stríðsrekstur í heiminum veldur vaxandi ójöfnuði, fátækt og almennum ömurlegheitum fyrir fólk sem býr á þeim svæðum. Því miður sjáum við fram á vaxandi fátækt mjög víða, bæði vegna loftslagsmála en ekki síður vegna stríðs. Það kemur fram í skýrslunni og var undirliggjandi að litið var til þessara þátta: fjárhagslegra þátta, félagslegra þátta, menntunarþátta, húsnæðisþátta og heilsufarsþátta. Þetta eru þau grunngildi sem við viljum að allir sem lifa í velferðarsamfélagi eigi að geta notið. Um það held ég að við séum öll sammála. Ég er engin undantekning.

Það sem maður hefur áhyggjur af eru þessir hópar sem hér eru undir. Nú eru innflytjendur fjórðungur vinnuaflsins. Þeir eru stór hluti þess hóps sem glímir við fátækt. Við þurfum að gera talsvert margt til að hjálpast að. Síðan erum við með eldra fólk, eins og hér hefur komið fram, og öryrkja. Þessir hópar komu hvað lakast út og við þurfum að fókusera á þá.

Einnig er talsvert mikilvægt að horfa á hóp ungs fólks frá 18–34 ára og gæta þess að fátækt aukist ekki hjá þeim. Við verðum að fara dýpra ofan í hvað það er sem veldur. Eitt af því sem maður sér fyrir sér er að við þurfum að gæta að því að skólagjöld hækki ekki og að námslán séu með þeim hætti að öll geti sótt sér menntun en þurfi ekki að hætta við að sækja sér menntun sökum þess að kerfið hjálpar ekki til, því að við þekkjum það að fátækt erfist.

Eins og hér hefur verið rætt er ýmislegt sem fylgir því þegar margar kynslóðir, jafnvel tvær, þrjár eða fjórar kynslóðir, hafa alist upp við fátækt og ná ekki að koma sér út úr henni. Það er algerlega óásættanlegt. Fólki sem lendir í því er hættara við svo mörgu sem við sem höfum það betra þurfum ekki að glíma við, hvort sem það varðar heilsu, afbrot eða hvað annað sem þar er undir. Það er eitthvað sem við verðum að reyna að ná utan um. Þess vegna þurfum við að halda áfram á þeirri braut að efla félagslegan stuðning og jafnt aðgengi að menntun. Við höfum séð áhrif þess í greiðsluþátttöku í heilbrigðismálum þar sem heilsan endurspeglast í tekjutíundum. Ég man þegar endurgreiðsla fyrir tannlækningar barna var innleidd í tíð ríkisstjórnar Jóhönnu Sigurðardóttur. Það skipti gríðarlega miklu máli. Við sáum að þá mættu foreldrar með börn sín til tannlæknis sem áður höfðu ekki leyft sér það. Þetta kerfi, og raunar allt okkar kerfi, þurfum við að halda áfram að byggja upp.

Það kom fram hjá hæstv. forsætisráðherra að þegar þessi skýrsla var rituð hefðu ekki verið komnar fram breytingar sem gerðar hefðu verið á barnabótakerfinu, húsnæðiskerfinu, skattþrepum og öðrum aðgerðum sem gripið hefur verið til. Það verður verkefni að fylgjast með því. Ég ætla að lýsa ánægju minni með það og mun sem formaður velferðarnefndar þiggja það boð sem ráðherrann kom á framfæri hér í dag. Næstu tvö ár að minnsta kosti — og ég fagna því — verður þessum rannsóknum og eftirfylgni með þessari skýrslu haldið áfram. Stöðumat fer reglulega fram, sem verður hægt að yfirfara. Við getum átt samtal í velferðarnefnd og við ráðuneytið um þær niðurstöður sem verða til á hverjum tíma og um þær aðgerðir sem lagt er til að ráðist verði í hverju sinni. Ég held að það sé mjög mikilvægt.

Ég tek undir með þeim sem hafa talað hér í dag. Við getum rætt fram og til baka um það hvernig hitt eða þetta kerfi eigi að vera. Ég held að við séum flest sammála um að við viljum að það komi þeim best sem minnst hafa, að stuðningur eigi fyrst og fremst að liggja hjá fátæku fólki og ungu fólki með börn sem er að koma sér upp húsnæði, og við þurfum að brúa bilið milli leikskóla og fæðingarorlofs. Hið opinbera þarf að sjá til þess með einhverjum hætti að skólar séu almennt með fríar skólamáltíðir þannig að fátæk börn sem geta ekki keypt sér mat fái að borða.

Við þurfum að halda áfram að tryggja uppbyggingu húsnæðis. Við þekkjum öll þá sögu hvernig það hefur ekki gengið allt eins og við vildum. Það eru kannski fleiri leiðir í því af því að þau sem eru á leigumarkaði standa oft höllum fæti þegar kemur að því að skilgreina fátækt. Það er hægt að takast á við það, t.d. í gegnum útleigu á Airbnb-íbúðum. Það væri hægt að miða þetta við fasteignanúmer svo að ekki væri hægt að rúnta með þetta milli allra fjölskyldumeðlima og leigja endalaust og koma sér fram hjá lögunum. Þá myndu væntanlega íbúðir koma á markað sem annars væru þar ekki. Það er alveg ljóst að öryggið sem er að finna í húsnæði er eitt af því sem skiptir miklu máli vegna afleiðinga þess að búa við fátækt. Það er gríðarlega mikilvægt.

Vikið var að því áðan að fátækt væri meiri í dreifbýli en þéttbýli. Það er gríðarlegt áhyggjuefni. Ég held að það sé eitthvað sem við þurfum að horfa til. Við funduðum í atvinnuveganefnd í morgun með Bændasamtökum Íslands. Þar var farið yfir stöðuna hjá bændum, sem er gríðarlega þung. Þar eru margir sauðfjárbændur í fátæktargildru og ljóst að illa fer ef ekki verður stutt við þá. Við vitum alveg að ef hækka þyrfti verð þar um allt að 50%, til að kjörin væru í algjöru lágmarki, þá færi það út í matarverðið. Það er ekki það sem við þurfum á að halda. Við þurfum einhvern veginn að bregðast við þar. Ég ætla ekki að halda því fram að ég hafi patentlausn á þessu, en hér þarf samt að finna út úr því hvernig við getum hjálpað til. Stærsta málið, ekki bara fyrir fólk sem býr við fátækt en ekki síst fyrir það, er að takast á við vexti og verðbólgu sem við höfum talað um í langan tíma. Ýmislegt hefur verið gert og við þurfum að halda áfram í þeim verkefnum. Það mun létta á, hvort sem það er matur, matvara, leiguverð eða annað sem ýtir öllu upp hér.

Fjallað var um skýrslu Barnaheilla í dag. Mig langar að taka undir það sem kemur fram í skýrslu þeirra. Þar er talað um að stjórnvöld þurfi að setja sér stefnu og aðgerðaáætlun til að uppræta fátækt meðal barna á Íslandi. Ég held að það sé eitt af því sem er nauðsynlegt. Það er alltaf gott að hafa eitthvert leiðarljós fyrir framan sig þannig að farið sé í markvissar aðgerðir en við séum ekki í endalausum viðbrögðum. Það hefur líka komið fram hér í dag, og kemur fram í skýrslunni, þetta með að hjálpa barnafjölskyldum í tekjulágum tíundum við að draga úr kostnaði við þátttöku í íþrótta- og tómstundastarfi, ferðalögum og slíku þannig að öll hafi tækifæri til að taka þátt. Það þekkir maður, því miður, ekki síst komandi utan af landi þar sem börn þurfa að fara um langan veg til að geta tekið þátt í íþróttum eða öðru tómstundastarfi. Iðulega er það þannig að hætt er við vegna þess að kostnaður er svo mikill.

Síðan er greiðsluþátttaka í heilbrigðisþjónustu. Við höfum aukið talsvert við varðandi það, eins og við þekkjum. Það eru geðheilbrigðisteymin. Þá hefur verið aukið við sálgæslu, sérstaklega fyrir þennan hóp. Ekki síst, eins og ég tel að hv. þingmenn muni, var rætt um það eftir Covid-19 varðandi skólana að mikil þörf væri á því að hjálpa nemendum í framhaldsskólum sem áttu allt annars konar framhaldsskólagöngu en við önnur sem höfðum tækifæri til að ganga í gegnum hefðbundið skólastarf.

Þetta er fólkið sem er að koma út núna, ætlar að sækja sér viðbótarmenntun og á í vanda. Það er ekki ásættanlegt að við séum með svo stóran hóp ungs fólks sem glímir við kvíða. Ég hlustaði á viðtal við Þorgrím Þráinsson í morgun þar sem hann fór yfir þessi mál. Við sem foreldrar ættum að gæta þess að tapa ekki þeirri baráttu sem við stöndum nú frammi fyrir, bæði í skólum og annars staðar, með auknu ofbeldi og þessum gríðarlega kvíða sem brýst út á svo margvíslegan hátt. Ég tel að það sé þrátt fyrir að við séum að gera mjög margt.

Ég vil ítreka eitt — eins og hv. þm. Líneik Anna Sævarsdóttir kom inn á áðan og er vert að minnast á, vegna þess að við erum alltaf að reyna að finna leiðir til að bregðast við ástandi — og það er þetta verkefni hjá Janusi – endurhæfingu, sem við höfum aðallega kynnst í gegnum eldra fólk. Það var undirritaður núna þríhliða samningur milli Sjúkratrygginga Íslands, VIRK – starfsendurhæfingarsjóðs og Janusar – endurhæfingar. Heilbrigðisráðherra og félags- og vinnumarkaðsráðherra undirrituðu þennan samning um þetta verkefni. Það skiptir máli þegar þú ert ungur aðili og hefur þig ekki út á vinnumarkaðinn sökum kvíða eða annarra vandkvæða að fá góða þjónustu þar sem þér er hjálpað af stað út í lífið.

Virðulegi forseti. Ég tel að það sé margt sem við höfum gert, eins og ég sagði áðan. Nú er unnið hörðum höndum að því að koma fram með frumvarp sem á að bæta örorkulífeyriskerfið, þar sem skerðingum og þeim flokkum verður fækkað. Því verður talsvert breytt, er mér sagt. Ég held að það sé gríðarlega mikilvægt. Ég tek undir það sem hér hefur komið fram, að fólk sem sökum skerðinga situr í fátækt — það er eitthvað sem er ekki hægt að una við og við þurfum að vinna á. Við höfum, eins og ég sagði, hækkað barnabætur þannig að þær nái til fleiri. Við höfum eflt almenna íbúðakerfið og hækkað húsnæðisstuðning við um fjórðung leigjenda. Þar eru aðrar aðgerðir, ekki endilega bara beinir peningar eins og ég lýsti áðan, sem hægt væri að fara í til að hjálpa til á þeim markaði.

Ég held að við höfum gert margt gott fram til þessa, enda erum við velferðarsamfélag. En við eigum auðvitað að geta gert miklu betur. Við eigum fyrst og fremst að fókusera á það að ef við náum niður vöxtum og verðbólgu hjálpum við öllu samfélaginu okkar, ekki síst yngra fólki sem er að koma inn á leigumarkað eða húsnæðismarkað, en líka öllum þeim sem þurfa að kaupa mat í körfuna sína.

###

Virðulegi forseti. Ég vil nú taka undir orð hv. þm. Bryndísar Haraldsdóttur um það hvort ráðherra hefði verið hér eða ekki verið. Hv. þm. Sigmar Guðmundsson spurði hér í gær hvort hæstv. ráðherra yrði hér til svara. Forseti sagði já. Við það gerði enginn athugasemd. Það hefði verið hægt að gera athugasemd og segja: Við óskum ekki eftir því af því að við teljum hann umboðslausan, en það gerðu hv. þingmenn stjórnarandstöðunnar ekki.

Virðulegi forseti. Það var spurt um þetta í gær, hv. þingmaður, og það var hægt að bregðast við þegar svörin lágu fyrir hjá hæstv. forseta, sem þau gerðu í kjölfar þess að hv. þingmaður spurði. Ég verð líka að segja sem fyrrverandi formaður fjárlaganefndar að mér finnst hér talað niður til fjárlaganefndar. Hún er með málið. Telji hún þörf á að bregðast við, hvort sem heldur er áformaðri sölu Íslandsbanka eða hvað annað, þá gerir hún það. Ráðherra er ekki með málið. Alþingi er með málið. Virðum það, kæra samstarfsfólk. Ekki gera lítið úr vinnunni okkar.

###

Herra forseti. Þetta er alltaf stórt plagg um að fjalla þegar samgönguáætlun kemur til þingsins. Ég ætla að taka undir með þeim sem hér hafa talað um það að hafa hana í einu lagi núna, bæði aðgerðaáætlunina og þessa fimm ára áætlun, ég held að það einfaldi hlutina mjög. Ég man að þegar hæstv. ráðherra kom í heimsókn til fjárlaganefndar í tengslum við fjármálaáætlun þá bar samgönguáætlun á góma, án þess að það væri farið út í efnisatriði. og hann sagði að líklega yrðu allir óánægðir með samgönguáætlun því að það væri jú einhvern veginn þannig að þingmenn gjarnan vildu fá sem mest í sitt kjördæmi og hefðu miklar og sterkar skoðanir. Það er alveg rétt, það er auðvitað þannig. Við sem öll erum nýkomin úr kjördæmaviku og ég ætla að leyfa mér að segja ekki síst við sem erum í hinum dreifðu stóru landsbyggðarkjördæmum vitum að þetta eru oftast stóru málin. Þau tengjast líka svo mörgu öðru, þau tengjast heilbrigðismálunum og aðgengi að þjónustu almennt svoleiðis að það er ekkert óeðlilegt við það að fólk hafi á þessu miklar skoðanir.

Ég ætla eins og fleiri að segja að auðvitað hallar talsvert á í þessu varðandi kjördæmin. Það gerir það. Í ljósi þess að við erum að reyna að bæta og auka, hvað á ég að segja, gáttirnar inn í landið, þá hefði ég gjarnan viljað hafa þetta með aðeins öðrum hætti eins og fleiri sem hér hafa talað. Það fer talsvert mikið á Suðurlandið. Þar er auðvitað gríðarleg ásókn, þar er ferðamaðurinn og öryggismálin og ég skil það alveg. En um leið, ef við ætlum að reyna að breyta því, reyna að færa ferðamanninn til, þá hefðum við kannski þurft að horfa meira til þess að mínu mati.

Ég ætla að leyfa mér að segja að ég er ánægð með varaflugvallargjaldið sem hv. þm. Njáll Trausti Friðbertsson hefur talað mikið um hér á Alþingi  og minnt okkur á í gegnum árin sem hann hefur verið hér á þingi hversu mikil mistök það voru að það skyldi aflagt á sínum tíma. Ég bind vonir við að það verði til þess einmitt að þessar gáttir verði betur fjármagnaðar, ekki síst Akureyrarflugvöllur og Egilsstaðaflugvöllur, auðvitað Reykjavíkurflugvöllur líka. En ég held að það komi til með að skipta miklu máli, lagfæring á öllum þeim aðbúnaði sem þarf að lagfæra þar og við sjáum að hér er lagt til.

Ég ætla líka að lýsa ánægju minni með það í sjálfu sér að jarðgöng séu tekin út fyrir sviga, þ.e. þau séu dregin dálítið fram og höfð forgangsröðun í því. Ég hef átt orðastað hér við hæstv. innviðaráðherra um þau mál og hvers vegna okkur gengur einhvern veginn svona illa og getum ekki gert eins og frændur okkar í Færeyjum. Hv. atvinnuveganefnd fór núna á vordögum, í mars, einmitt til Færeyja. Þar skoðuðum við fiskeldi en við skoðuðum líka jarðgöng og ræddum við þá aðila sem fara með þau mál og hvernig Færeyingar eru að fjármagna þetta. Margir hafa haldið að Danir væru að borga fyrir þá. En það er auðvitað ekki þannig. Mér finnst ómögulegt, og ég hef sagt það áður og segi það enn, að við séum ekki að bora göng og ekki búin að gera núna frá því að við lukum við þau síðustu. Það er ekki fyrirhugað í rauninni á næsta ári heldur. Ég átta mig á þenslunni og öllu því sem undir er og við þurfum að halda að okkur höndum. En ég held að við verðum einhvern veginn að nálgast þetta fyrirkomulag í Færeyjum þannig að við getum hreinlega verið með margfalt fleiri göng í gangi heldur en við erum með núna, að vera ekki með tvenn göng í gangi á hverjum tíma er eiginlega bagalegt. Það myndi auðvitað bæta aðgengi og létta á svo mörgum öðrum kerfum ef við næðum að koma því í gang. En hvað um það.

Ég horfi hér líka inn í mitt kjördæmi eðli máls samkvæmt og ég ætla að lýsa ánægju minni með að Brekknaheiði er hér áfram og hana á að klára. Forveri minn gerði gjarnan gys að því að hann myndi ekki hætta á þingi fyrr en þetta væri komið af stað. Verkefnið fór af stað og hann hætti á þingi. Það heldur sem sagt áfram og það er gríðarleg samgöngubót. Við fórum akkúrat Brekknaheiðina núna, þingmenn kjördæmisins, og sjáum auðvitað öll hvaða máli þetta skiptir fyrir samgöngur á milli þessara staða, eins afskipt og Langanes í rauninni er. Það er hægt að ræða um svo margt sem snertir það svæði, bæði varðandi flug og samgöngur og annað slíkt og í rauninni aðgengi þess landshluta, eins og kannski Vestfjarða líka, að mikilvægri þjónustu. Þetta eru svæði sem skera sig dálítið úr. Eins er mjög margt undir fyrir austan.

Það hefur komið aðeins fram hér í umræðunum í dag og hæstv. ráðherra nefndi það sjálfur að það væri vanfjármögnun í vetrarþjónustunni. Það er búið að vera núna til margra ára, hafandi setið í fjárlaganefnd í mörg ár þá hefur maður auðvitað áttað sig á því að þetta hefur verið vanfjármagnað mjög lengi og iðulega farið fram úr áætlunum. En það er líka dýrt að vera að byggja upp góða vegi eins og Dettifossveginn t.d. þar sem við erum að búa til ferðamannahring, demantshringinn, en við erum líka að búa til betri veg fyrir atvinnulífið, þungaflutninga og annað slíkt sem annars þyrfti að fara lengri leiðir. Þess vegna finnst mér mikilvægt að það sé forgangsraðað líka með tilliti til þessara hluta. Auðvitað tekur nefndin málið til sín núna og skoðar og fer yfir eins og ævinlega. Ég er ekkert að gera ráð fyrir því að hér fari allt á hvolf í þessari samgönguáætlun, við vitum alveg að við þurfum að halda að okkur höndum.

En ég ætla líka að nefna, eins og sumir hafa gert hér áður, brúna hjá Fosshóli, við Goðafoss, þar sem er hægt að keyra út af beggja vegna við brúna til beggja átta, þ.e. það eru fjórar leiðir út frá þeirri brú, rúta eftir rútu, umferðin þar minnir helst á Suðurlandið og Gullfoss og Geysi og eitthvað slíkt, ekki síst eftir að komur skemmtiferðaskipa jukust til muna á Akureyri. Þetta er stórhættulegt. Þessi brú er klár í útboð, öll hönnun, allt saman klárt. Hún var tekin af í hittiðfyrra, held ég það að hafi verið. Það fór alveg fram hjá okkur, held ég, þingmönnum kjördæmisins og hún er ekki hér og mér þykir það miður. Ég hefði talið að þetta væri eitt af því sem lyti að öryggissjónarmiðum og ekki síst vegna þess að brúin yfir Skjálfandafljót, eins og kom fram, ber ekki nema ákveðinn þunga. Við ferðuðumst saman, þingmenn kjördæmisins, á níu manna bíl og veltum því fyrir okkur hvort við í tonnafjölda mættum fara yfir hana og það var ekki nema rétt svo. Mér finnst þetta vera eitthvað sem ég myndi leggja til að nefndin skoðaði. Öll verkefni eru mikilvæg. Við erum sammála um það. Öll viljum við bæta samgöngur eins og ég hóf mál mitt á, öll í okkar kjördæmum og allt það. En þetta er það sem ég vona að nefndin velti fyrir sér og fyrst og fremst út frá öryggissjónarmiði og ræði við Vegagerðina um það hvers vegna ákveðin forgangsröðun er valin umfram aðra. Það er líka vert að fá það fram. Og spyrja í leiðinni, af því að ég hef hugsað það með mér núna þegar við getum kannski illa ráðist í gríðarlega stórar og miklar fjárfestingar sökum efnahagsástands, og velta því upp með Vegagerðinni: Er ástæða til þess að fara í minna mannaflsfrek verkefni, svo sem eins og tengivegi og annað slíkt sem hæstv. ráðherra nefndi einmitt líka að vantaði fjármuni í? Ég skora á nefndina að skoða það.

En annars vona ég bara að nefndin gefi sér tíma til að fara vel ofan í þetta mál, sem ég efast ekkert um því þetta er, eins og ég segi, heitt mál í öllum flokkum í öllum kjördæmum.

###

Virðulegi forseti. Mér þykir leitt að þetta sé komið hingað inn í þessu formi því að það er jú afstaða meiri hluta velferðarnefndar að það sé ekki forsenda til að kalla viðkomandi á fund nefndarinnar vegna þjónustu við fólk sem hefur fengið synjun um alþjóðlega vernd. Sá málaflokkur heyrir undir aðra ráðherra í ríkisstjórn. Þeir koma til með að koma á fundi í velferðarnefnd og óskað hefur verið eftir því í allsherjar- og menntamálanefnd einnig. Við teljum það með öllu óeðlilegt að kalla forsætisráðherra til og við mótmælum því að hér sé um að ræða aðför að eftirlitshlutverki þingsins eða að þetta sé ekki í samræmi við reglur þingsins. Um það hefur verið skrifað minnisblað þar sem kemur skýrt fram að einungis eigi að boða þá ráðherra til fundar við nefndina sem hafa með málefni og framkvæmd málaflokksins að gera. Forsætisráðherra hefur ekki með framkvæmd málaflokksins að gera. Ef við ætluðum nú að tala um samhæfingu og samræmingu ríkisstjórnarinnar væri nóg að hafa bara einn ráðherra, þ.e. forsætisráðherra.

###

Frú forseti. Samningurinn við Reykjavíkurborg 2021 um að veita sérhæfða heimahjúkrun, sem var enn frekar styrktur árið 2022, og þar sem sambærilegu fjármagni var líka bætt við hjá Heilsugæslu höfuðborgarsvæðisins, er mikilvægur. Í þetta fara nú um 500 millj. kr. árlega og þá má heldur ekki gleyma því að um 300 milljónir voru gerðar varanlegar í fjárlögum á árinu 2023, þ.e. á yfirstandandi ári, í almenna heimahjúkrun. Biðin eftir hjúkrunarrými, þ.e. ef við getum talað um það sem varanlegu búsetuna, þ.e. þegar fólk fer þangað í lok líftíma síns, hefur styst frá 2019 og miðgildi biðtíma er þá 109 dagar. Þörfin fyrir hjúkrunarheimili fyrir fjölbreytta hópa mun áfram vera til staðar en nú höfum við fjármagnað aðgerðaáætlanir sem miða að því að draga úr henni.

Aukið vægi forvarna í forgangsröðun heilbrigðisþjónustunnar er gríðarlega mikilvægt fyrir kerfið okkar. Það er ekki bara fjárhagslega skynsamlegasta leiðin heldur sparar sú leið líka fólki þjáningar og eykur lífsgæði, sem seint verður verðlagt í krónum. Á síðasta kjörtímabili var gerð gangskör í uppbyggingu heilsueflandi móttöku á heilsugæslum og þær viðbætur eru einmitt til þess fallnar að bæta þjónustu, m.a. við aldraða.

Bætt öldrunarþjónusta og heimahjúkrunMönnunaráskorunin er um allan heim og vert að spyrja, líkt og málshefjandi gerði, um áhrif breyttrar aldurssamsetningar á forsendur til mönnunar þjónustunnar. Ég verð nú samt að segja í þessu samhengi að það var ánægjulegt að lesa grein formanns Sjúkraliðafélags Íslands í gær, Söndru B. Franks, sem rifjaði upp að í vor útskrifaðist hópur sjúkraliða frá Háskólanum á Akureyri með 60 eininga diplómagráðu í öldrunar- og heimahjúkrun, því að eins og Sandra segir svo réttilega í grein sinni  er lykillinn að því að mæta örum líffræðilegum breytingum. Heilbrigðisstofnanir um allt land hafa kallað eftir slíkri færni og þekkingu á meðal sjúkraliða. Stjórnvöld hlustuðu og studdu vel við uppbyggingu námsins enda er það mikilvæg viðbót við heilbrigðisþjónustuna. Heilbrigðisþjónustan og -málin eru okkar stærsti og mikilvægasti málaflokkur og ég held við séum öll sammála um að hlúa vel að eldra fólkinu okkar sem lagði grunninn að því góða samfélagi sem við lifum í. Um leið þurfum við stöðugt að laga okkur að samfélags- og tæknibreytingum og að því vinnum við hér eftir sem hingað til.

###

Virðulegi forseti. Ég vil byrja á því að þakka hv. málshefjanda fyrir umræðuna hér í dag og hæstv. heilbrigðisráðherra Willum Þór Þórssyni fyrir andsvörin. Þessi mikilvæga umræða dregur fram m.a. þau góðu verk sem hafin voru í tíð þáverandi heilbrigðisráðherra, Svandísar Svavarsdóttur, og hefur verið haldið áfram, m.a. í verkefninu Gott að eldast, eins og hæstv. ráðherra benti hér á og hann fer fyrir ásamt Guðmundi Inga Guðbrandssyni félagsmálaráðherra.

Það var virkilega ánægjulegt þegar þessi aðgerðaáætlun  um þjónustu við eldra fólk næstu fjögur árin var svo samþykkt hér á Alþingi í vor og fjármagn til að hrinda henni í framkvæmd fylgdi. Þetta er gríðarlega  mikilvægt verkefni því að það er löngu orðið ljóst að stjórnvöld þurfa að hugsa málefni eldra fólks upp á nýtt og það er ánægjulegt að sjá að það ríkir um það skilningur hér í þingsal.

Aldurssamsetning þjóðarinnar breytist hratt. Eldra fólk lifir lengur en áður og er virkara og hraustara en nokkru sinni fyrr. Þetta þekkjum við og sú staðreynd er auðvitað ekkert nema frábær. En þjónusta við aldrað fólk hefur ekki náð að halda í við þennan hraða, eins og við þekkjum, þrátt fyrir að margt hafi þegar verið gert gott. Svandís Svavarsdóttir lagði mikla áherslu á þetta í tíð sinni sem heilbrigðisráðherra enda í takt við stefnu okkar Vinstri grænna, þ.e. mikilvægi þess að samþætta þjónustu sveitarfélaga og heilbrigðiskerfis við eldra fólk svo það geti búið heima eins lengi og kostur er og draga þannig úr þörfinni fyrir fjölgun hjúkrunarrýma. Það er jú dýrasta úrræðið. Það er því virkilega ánægjulegt að sjá að núverandi ráðherra  ætlar að halda áfram á þessari braut, en það breytir þó ekki þeirri staðreynd að við þurfum að byggja fleiri hjúkrunarrými enda gera áætlanir ráð fyrir því, eins og hæstv. ráðherra fór hér yfir. En það eru ýmsir tálmar sem hafa orðið til þess að það hefur ekki gengið jafn hratt og við hefðum viljað. Þetta er stórt viðfangsefni og það skiptir samfélagið gríðarlega miklu máli að það takist vel til með þetta verkefni sem varðar leiðina og ég hef fulla trú á því að við náum í því árangri okkur öllum til heilla.

###

Virðulegi forseti. Ég þakka hv. framsögumanni fyrir ræðuna. Við Vinstri græn ályktuðum einmitt um dýralækna á okkar landsfundi núna í mars og tökum undir það að það er svo mikilvægt að leita allra leiða til þess að fá dýralækna til starfa á Íslandi. Eins og við vitum er menntunin öll erlendis og það er mikil áskorun að tryggja endurnýjun og ekki síst vöxt í stéttinni, þ.e. að við fjölgum dýralæknum. Það er auðvitað mikilvægt að dýravelferð verði vöktuð betur heldur en næst að gera í dag, ég held að við séum alveg sammála um það.

Ég held að það sé mikilvægt líka að skoða, til að reyna að fá dýralækna í dreifðu byggðunum, að auka kannski einhvers konar samninga í gegnum verkefni á vegum hins opinbera, fjölga verkefnum sem dýralæknar geta vel tekið að sér, meira en verið hefur. Það eru kannski ekki á nógu mörgum stöðum þjónustusamningar þar sem væri hægt að búa til hreinlega almennileg stöðugildi þannig að fólk gæti séð sér farborða í starfinu. En eins og hv. þingmaður og framsögumaður þekkir er þessi skortur líka í löndunum sem við berum okkur saman við. Við erum ekki ein um það frekar en í málinu hér á undan að glíma við þetta. Námið er líka langt og svo virðist vera, miðað við þróunina eins og við sjáum hér á höfuðborgarsvæðinu, að yngri dýralæknar séu ekki sérstaklega ginnkeyptir fyrir því að sinna stórgripum, hvað þá úti í hinum dreifðu byggðum. Gæludýraspítalarnir eru fullir og allt þetta, það eru dýralæknar til að sinna kjölturökkunum, en minna um það að þeir séu æstir í að hjálpa kúm að bera, það er einhvern veginn þannig. Kannski eðlilega, þetta er miklu erfiðara og miklu meira krefjandi og þú ert jafnvel einn í aðstæðum með bónda eða eitthvað slíkt, þannig að það er ekki eins og þetta sé alltaf einfalt.

Í matvælaráðuneytinu hefur verið unnið talsvert mikið að endurskoðun laga um dýralækna og heilbrigðisþjónustu við dýr og í mars sagði ráðherra frá því að hún hefði ákveðið að ráðast í heildarendurskoðun á löggjöfinni og það er verið að gera. En það er líka auðvitað alltaf verið að reyna að bregðast við þeim bráðavanda sem við stöndum frammi fyrir og sjáum endurspeglast því miður of oft í slæmum fréttum af aðbúnaði dýra og öðru slíku sem skapast af því að það er ekki mannskapur til að sinna þessu nægilega vel. Síðan má velta því fyrir sér: Gæti Menntasjóður hjálpað eitthvað til þarna, búið til einhverja hvata bæði til þess að stunda námið og, alveg eins og við tölum um lækna, ekki dýralækna heldur hefðbundna lækna, til þess að fá þá til starfa úti í hinum dreifðu byggðum? Mér finnst það alveg mega skoða, þetta er eitthvað sem okkur skortir, mikill skortur á dýralæknum, og mér finnst að það megi alveg hugsa það eins og með hitt.

Svo er það líka, talandi um verkefni og þjónustusamninga og eitthvað þess háttar til að reyna að festa dýralækna í sessi í hinum dreifðu byggðum, að Matvælastofnun hefur engan neyðarsíma, lokar bara klukkan fjögur á föstudögum og það er engin bakvakt fyrir dýr í neyð eða ef eitthvað kemur upp á. Kannski eru aðilar á staðnum, dýralæknar, sem gætu sinnt verkefninu ef þeir hefðu til þess samning. Við sjáum bara eins og með villt dýr að þá erum við að kalla út alls konar aðila og það kostar talsverða peninga, að þeytast landshornanna á milli jafnvel, frá Akureyri til Vopnafjarðar eða eitthvað, til að sinna einhverju þar sem væri jafnvel hægt, eins og ég sagði áðan, að búa til eitthvert heildarstarf.

Dýralæknir segir mér að evrópska matvælalöggjöfin hafi kannski ekki orsakað þetta ástand nema að litlu leyti, en einhverjir hafa kannski haldið því fram varðandi svona samninga af því að það á að aðskilja praxís og eftirlit þannig að það verði ekki hagsmunaárekstrar á milli dýralækna og bænda og ekki heldur á milli dýralæknanna sjálfra. Í sjálfu sér er það ekkert óeðlileg krafa en hún á ekki við í okkar samfélagi, það er svo strjálbýlt að það gengur ekkert upp. Það er ekkert land í Evrópu, held ég, eins strjálbýlt. Kannski hefði vitið verið á þeim tíma að sækja um undanþágu fyrir þessu en það var ekki gert. Norðurhéruð Svíþjóðar eru með undanþágu frá þessari reglu þar sem héraðsdýralæknar stunda praxís í afskekktari byggðum. Ég held að þetta sé eitthvað sem við ættum að skoða. Við höfum auðvitað alltaf möguleika í sjálfu sér, ef við teljum að hagsmunir séu að skarast, að fá einhvern til að leysa það tiltekna mál. En það er með þetta eins og annað, þjónustusamningar við dýralækna þurfa að vera á þeim forsendum að fólk geti skapað sér viðunandi skilyrði til þess að búa á svæðunum og ég held að það sé eitthvað sem við þurfum að huga að. Það er margt hérna undir sem þarf að skoða.

En í grunninn held ég að við þurfum að horfa til Menntasjóðs til þess að vita hvort hann getur hjálpað til við að laða dýralækna að og svo hitt, að fela dýralæknum á dreifbýlum svæðum aukin verkefni. Þetta mál fer náttúrlega inn í atvinnuveganefnd og ég hlakka til að takast á við þetta og þar koma auðvitað fram fleiri hugrenningar varðandi það hvernig hægt er að leysa þetta með góðu móti.

###

Frú forseti. Þetta er ágætisumræða sem hér á sér stað um mjög mikilvægt mál. Ég er alveg sammála því sem er kannski undirtónninn í þessari tillögu, að treysta búrekstur í landinu og að við getum verið nokkuð sjálfbær í matvælaöryggi þjóðarinnar. Það er eitthvað sem ég tel að við séum öll sammála um að við viljum. Kannski þekkja aðrir það betur en ég en sannarlega er það þannig að nýliðun í landbúnaði er áskorun sem er verið að glíma við, held ég, víða um heim, ekki bara hér á Íslandi. Samkvæmt því sem ég hef eftir matvælaráðherra þá eru þessi vandamál m.a. eitt af því sem er talsvert mikið rætt þegar þeir hittast og ber saman um að það sé kannski engin ein einföld lausn, enda eins og við vitum erum við bæði að tala um samfélagslegar áskoranir og hagrænar áskoranir.

Eins og kemur fram hér í greinargerðinni er einmitt kannski undirliggjandi, hvort heldur það liggur í fjárfestingu eða öðru, að hátt verð á landi getur verið fyrirstaða. Við þekkjum það af umræðu hér inni í þingsalnum að landbúnaðurinn er fjármagnsfrekur í dag þótt veltan sé ekki endilega rosalega mikil og við þekkjum að það eykur auðvitað á erfiðleikana fyrir ungt fólk til þess að taka lán. Þrátt fyrir að Byggðastofnun veiti talsvert mikið, og 100% lán til kynslóðaskipta, þá hefur afkoman auðvitað, sérstaklega í sauðfjárræktinni, eins og við höfum rætt hér oft, ekki verið svoleiðis að það kannski sé mikill hvati í því fólginn, það er óhætt að segja það. Það hefur eiginlega verið þannig um áratugaskeið.

Í dreifðu byggðunum eru kannski líka aðrar miklar samfélagslegar áskoranir eins og við höfum líka rætt hér. Við getum talað um kaldan húsnæðismarkað. Það er minni þjónusta. Þetta er erfið vinna. Það er erfitt að komast í frí og fá einhvern til að leysa sig af. Það er margt sem getur kannski staðið því fyrir þrifum að fólk leggi í þetta þegar það bætist ofan á einmitt mikill kostnaður við það að fara í svona skipti eða að kaupa.

Ég er ekki viss um að þetta, eins og svo mörg önnur mál sem hér eru flutt, sé endanleg lausn á þessum áskorunum sem við búum við. Það er sú nálgun  að heimila kannski einni stétt að ráðstafa eignum til erfingja án þess að það sé greiddur af því erfðafjárskattur eða söluhagnaður. Það eru sannarlega gallar í því fólgnir, við vitum það, held ég. Til dæmis geta verið einhverjir tilteknir bændur sem mest eiga sem fá auðvitað mest út úr slíkri ráðstöfun. Svo eru kannski líkur á því, og það væri nú gaman í sjálfu sér að diskútera það, að svona úrræði til handa einni stétt — hvort það myndi líka skapa réttaróvissu varðandi rétt annarra lögerfingja. Við þekkjum því miður að það eru  kannski jarðir sem hafa farið úr ábúð og það eiga margir eignina og það gerist ekkert af því að það er einhver einn eða tveir sem eru mjög óhressir, þótt það sé búið að reyna að taka talsvert mikið á því. Það er alveg eitthvað sem gæti komið upp varðandi svona hluti, ef það er ekki samkomulag, að einn erfinginn fær allt góssið, beinlínis, þið vitið, án þess að þurfa að leggja endilega mjög mikið út fyrir því umfram eitthvað. Það eru margir vinklar á þessu. Við þekkjum að það geta verið alls konar fjölskylduerjur og annað slíkt sem verða þess valdandi að þetta getur snúist í höndunum á viðkomandi.

Svo má velta því líka fyrir sér hvort ætti að afmarka einhver svæði þar sem þetta er heimilt, t.d. má velta fyrir sér kostum og göllum þess. Svo er skipulag á vettvangi sveitarfélaga — hvað er landbúnaðarland? Við erum oft búin að tala um það hér, að flokka landbúnaðarland, sem hefur ekki kannski tekist nógu vel að gera. Það má líka velta fyrir sér hvort þetta ætti að eiga við alla eða þar sem eru kaldari svæði eða eitthvað slíkt. Þetta eru svona vangaveltur sem koma til þegar maður les þetta, þegar maður er aðeins búinn að setja hausinn í þetta, af því að þetta er eitt af því sem rætt er talsvert mikið við alla vega okkur þingmenn í dreifbýlinu. Þegar maður hittir bændur er auðvitað eðli máls samkvæmt talað mjög mikið núna, og ekki síst á þessum tímum þar sem verðbólga er há og vextir háir, um þessa fjármögnun og bara að ungt fólk sjái sér ekki fært, jafnvel þótt það langi til, að taka við.

Mér finnst hugurinn góður í þessu og það væri bara skemmtilegt að fjalla um þetta og einmitt fá upp kannski vangaveltur í kringum þetta sem maður er að velta upp. Auðvitað er alltaf þannig að það eru einhvers staðar einhverjir agnúar og stundum er bara hægt að sníða þá af. Eins og ég segi, þrátt fyrir að þetta eigi við um matvælaöryggi þjóðarinnar í sjálfu sér — mér finnst það vera svona stærsti punkturinn undir í þessu til að kannski réttlæta að ein stétt umfram aðra gæti lotið þessum lögmálum. En ég vildi bara rétt aðeins koma hérna inn í þetta. Mér fannst þetta áhugavert þegar ég var að hlusta á ykkur spjalla um þetta og ég tel að þessi tillaga sé alla vega alveg þess verð að hún eigi að fá umfjöllun inni í atvinnuveganefnd.

###

Virðulegi forseti. Í morgun tók ég við formennsku í velferðarnefnd. Mér hefur alltaf þótt gaman að takast á við nýjar áskoranir enda er sterk félags- og velferðarþjónusta gríðarlega mikilvæg til að gera samfélagið réttlátara. Mál velferðarnefndar eru af ýmsum toga og koma frá fjórum ráðherrum og ljóst að enginn dagur verður eins í verkefnunum fram undan. Unnið er að endurskoðun örorkulífeyriskerfisins og góður gangur í þeirri vinnu og von á frumvarpi frá félags- og vinnumarkaðsráðherra á þessum þingvetri. Mikilvægt er að okkur takist að sameinast um þessar mikilvægu breytingar á Alþingi því að þessi breyting mun marka þáttaskil í baráttunni við fátækt og mun bæta lífsgæði stórs hóps íslensku þjóðarinnar. Ef vel tekst til mun þessi breyting skila okkur réttlátara samfélagi og draga úr ójöfnuði. Allt eru það gildi sem við Vinstri græn stöndum fyrir. Heilbrigðisráðherra mun einnig leggja fram fjölmörg mál og eitt af þeim sem ég tel mikilvægt fjallar um refsiábyrgð heilbrigðisstofnana og rannsókn alvarlegra atvika þar sem tryggja á betur öryggi sjúklinga, styrkja öryggismenningu og skapa heilbrigðisstarfsfólki betri starfsskilyrði.

Annað mál sem talsvert hefur verið rætt um og verður lagt fram í vetur er mál sem veitir þriðja aðila umsýsluumboð fyrir hönd einstaklings 16 ára og eldri sem getur ekki vegna fötlunar sinnar veitt slíkt umboð sjálfur. Mennta- og barnamálaráðherra leggur fram frumvarp um samþættingu þjónustu í þágu farsældar barna sem ætlað er að styrkja umgjörð um þjónustu og snemmtækan stuðning í þágu barna, sem er mikilvægt í tengslum við farsældarlöggjöfina. Innviðaráðherra leggur til breytingu á húsaleigulögum þar sem ætlunin er að auka öryggi leigjenda og tryggja fyrirsjáanleika og sanngirni um breytingar á leigufjárhæð.

Hér hef ég aðeins farið yfir brotabrot af verkefnum vetrarins og ég hlakka svo sannarlega til að takast á við þessi stóru verkefni og þær áskoranir sem þeim eflaust munu fylgja sem og öðrum málum sem nefndin kemur til með að fjalla um. Ég trúi því að samstarf nefndarmanna verði okkur farsælt og samfélaginu öllu.

###

Frú forseti. Ég þakka hv. þingmanni aftur. Varðandi aðhald og það sem við þekkjum og þetta samtal sem á sér stað í fjárlaganefnd þegar kemur að þeim fjármunum sem ráðherrar telja sig þurfa þá vilja allir meira. Ég held að allir geti nýtt meiri fjármuni, ég held að það sé þannig, af því að allir vilja gera allt fyrir sig og sitt. Engu að síður þá er það sem ég hugsa um þegar ég hugsa um flatt aðhald að það eigi ekki endilega við. Auðvitað erum við með ákveðin ráðuneyti undanþegin eins og við þekkjum. En ég  ítreka að ég held að það sé skynsamlegra þegar við höfum einhvern almennilegan talnagrunn að geta horft til þess og sagt: Hér er hægt að fara inn og gera eitthvað á meðan að hér getum við það bara alls ekki af því að staðan er þannig akkúrat núna. Ég lít alla vega svo á að það sé kannski verkefnið sem er fram undan og hlýtur að verða ofan á, að búa til enn þá betri grunna þannig að við höfum meira til að moða úr.

###

Frú forseti. Ég þakka hv. þingmanni fyrir andsvarið. Við erum búin að starfa saman í þessi sex ár í fjárlaganefnd og hv. þingmaður talar um að lítið hafi gerst í breytingum en ég er ekki sammála því og ég held að hann sjálfur eigi stóran þátt í því að mjög margt hefur breyst. Það breytist ekki jafn hratt og við vildum, það er alveg augljóst. Ég er alveg sammála því. Aukið efni á netinu, aðgengi t.d., ég held að hv. þingmaður eigi stóran þátt í að ýta því hraðar úr vör heldur en gerst hefði. Það er samt sem áður mikill áhugi í fjármálaráðuneytinu á að breyta, á að reyna að hafa sem mest af þessum gögnum opið. Ég átti von á því að sjá örlítið þynnri doðrant heldur en núna, ég ætla alveg að játa það. Ég batt vonir við það því að það var einhvern veginn orðræðan þegar við vorum í vinnuhóp að hittast, eins og hv. þingmaður þekkir. Ég ætla að vona að vinnuhópurinn haldi áfram og fylgi þessu dálítið eftir og eigi þetta samtal um eitt og annað sem við höfum verið allt of léleg við að gera.

Það er alveg rétt að í síðustu fjármálaáætlunum var gert ráð fyrir hægari bata. Verðum við ekki að segja að sem betur fer hefur hann orðið hraðari? Það eru auðvitað fylgifiskar í því sannarlega sem birtast í ákveðinni innviðaskuld sem er hér undir og við erum að reyna að takast á við. En aðhaldið kemur til út af verðbólgunni fyrst og fremst sem við þurfum að reyna að ná utan um og förum þá kannski frekar dýpra í núna heldur en áður af því að það hefur gengið hægar að ná henni niður en við gerðum ráð fyrir. Engu að síður vona ég það svo sannarlega og sýnist allt stefna í rétta átt. Auðvitað skiptir það máli, eins og hv. þingmaður þekkir jafn vel og ég, að allt hefur áhrif hvert á annað. Eins og hér hefur verið rætt hafa kjarasamningsviðræður og annað slík, það hefur allt áhrif. Ég vona að við náum að spila þetta saman, eins og ég sagði áðan í andsvari við annan þingmann, að allir þessir aðilar, því að það er hagur okkar allra, að það gerist að við náum góðu samtali sem þýðir að vextir lækki og verðbólgan taki þeim breytingum sem við viljum sjá og það verði ekki alveg langt fram á næsta ár sem við verðum að búa við svona háa verðbólgu. Ég mun koma til með að styðja hv. þingmann í því að við fáum breytingarnar áfram inn.

###

Frú forseti. Ég tel að ríkisstjórnin hafi verið í aðhaldsaðgerðum á hverju einasta ári og stundum of miklum að mínu mati meira að segja. Það hefur verið þannig að við höfum verið að beita ríkisfjármálunum skynsamlega sem sýnir það. Auðvitað hefur hagvöxturinn haft sitt að segja og koma ferðamanna og allt þetta. Við erum að rísa miklu hraðar en kannski björtustu sviðsmyndir hafa gefið tilefni til. Það átti líka við síðast og það á við núna áfram. Hvort það hefur eitthvað að segja með getuna til að gera góðar áætlanir ætla ég ekki að fullyrða, en alla vega er það þannig að við höfum verið að mínu mati verið að sýna aðhald í ríkisfjármálunum síðustu tvö ár. Hvort það hafi verið nægilega mikið — eins og ég sagði við hv. þingmann áðan þá auðvitað greinir okkur eflaust á um hvað hefði mátt fara skarpt. Ég tel að við hefðum ekki getað farið hraðar í það en við gerðum í síðustu fjárlögum þannig að ég stend með þeim sem við erum að upplifa núna 2023 sem og þeim sem fram undan eru. En ég tel að það þurfi að skoða þau eins og ævinlega í fjárlaganefnd.

Forseti vill ítreka að ræðutíminn er ein mínúta í síðari umferð.

###

Frú forseti. Ég þakka hv. þingmanni andsvarið. Hagaðilar eru alla jafna óánægðir, alltaf. Ég bara man ekki eftir því frá því ég byrjaði á þingi að það hafi verið með öðrum hætti, bara aldrei. Þeir eru ekki endilega sammála um hvað þeir eru óánægðir með. Þeir eru yfirleitt óánægðir, hver á sínum forsendum. Það er auðvitað ekki nýtt stef eða eitthvað nýtt fyrir mér að heyra það.

Það er rétt, við erum að greiða gríðarlega mikið í vexti og það er markmiðið að ná niður skuldahallanum þannig að við höldum áfram á þeirri vegferð sem við höfum verið á. Varðandi það að ná niður verðbólgu og öðru slíku og þátt ríkisfjármálanna í því þá hef ég alltaf talað þannig að ríkisfjármálin eigi að styðja við peningamálastefnu Seðlabankans. Það er bara þannig og það er hlutverk ríkisfjármálanna að gera það ásamt aðilum vinnumarkaðarins, það er auðvitað líka. Þetta gerist aldrei bara einhendis einhvers staðar, hjá Seðlabankanum eða ekki. Það er að mínu mati ekki þannig þó að í orði kveðnu og lögum sé það þannig að Seðlabankinn hafi þetta hlutverk. Það er svoleiðis. Sannarlega er það svoleiðis og ekkert rangt í því en ég tel að þetta, eins og við erum að gera hér — við höfum í rauninni haldið aðeins að okkur höndum varðandi fjárfestingar. Það er partur af því að reyna að hjálpa til í því að styðja við peningamálastefnuna ásamt auðvitað því aðhaldi sem hér er lagt til. Það er með það eins og annað, sumum finnst það allt of mikið á meðan öðrum finnst það bara of lítið og það er ekkert óeðlilegt við það. Það er pólitík að hafa skoðanir á því og með hvaða hætti í það er farið. Ef ég væri ein í ríkisstjórn  myndi ég örugglega gera það öðruvísi. Það liggur líka alveg fyrir. En þetta er samt sem áður að mínu mati frumvarp sem styður við og hjálpar til varðandi verðbólguna.

###

Virðulegi forseti. Ég þakka andsvarið. Já, ég hef áhyggjur af menningarstofnunum og það er rétt, við tölum allt of lítið um þær, allt of lítið, hérna inni á þingi. Yfir höfuð tölum við bara dálítið lítið um mennta- og menningarmál hér inni. Við gleymum okkur í einhverju öðru oft og tíðum, alla vega tala ég fyrir sjálfan mig og mér finnst almennt vera lítil umræða um þessi mál. Ég hef líka áhyggjur af þessu með menningarstofnanir utan höfuðborgarsvæðisins. Ég man ekki hvort samningurinn t.d. við Menningarfélag Akureyrar var hækkaður fyrir tveimur árum eða eitthvað og þá var búið að reyna að toga það og kreista mjög lengi þannig að það næðist fram. Við þurfum að fylgja því eftir og halda utan um það. Það á auðvitað að halda í við þetta. Það er algjör fásinna að halda að landafræðin segi að Austurland eigi að njóta nálægðar við Akureyri. Þetta er auðvitað bara vitleysa. Ég veit að Austurbrú hefur reynt að halda dálítið vel utan um þetta en ekki alltaf uppskorið árangur erfiðisins í því og það er auðvitað okkar að reyna að gera betur þar og já, ég mun beita mér fyrir því að það verði skoðað.

Varðandi Framkvæmdasjóð ferðamannastaða þá bara get ekki svarað því í augnablikinu.

###

Virðulegi forseti. Ég þakka hv. þingmanni fyrir andsvarið. Ég ætla að byrja á pólitíkinni, varðandi atkvæðagreiðslu og að pólitíkin liggi hjá ráðuneytinu. Það sem ég var að segja hér áðan þegar var verið að tala um flatan niðurskurð á allt, þá var eins og það væri engin pólitík í því. Frumvarpið liggur auðvitað hjá ráðuneytunum og það eru þeirra línur sem lagðar eru í fangið á okkur og við tökum við. Nú er þetta komið til okkar og þá getum við farið að setja fingraför okkar á það og það höfum við gert í fjárlaganefnd og í meiri hlutanum og hefur verið kvartað mjög yfir því, talað um útgjaldaþenslu og báknið aukið og guð má vita hvað. Þannig að það liggi bara fyrir þá er það ekki svo að nefndin hafi ekki sett fingraför sín á það. Ætti valdið að vera meira? Já, líklega ætti það að vera meira.

Hins vegar vil ég segja varðandi sameininguna á Akureyri og halla í framhaldsskólum, og þess vegna var ég að koma inn á þetta líkan áðan, að það skiptir líka máli að það séu ekki allir settir undir það sama. Við þekkjum það alveg í hinum dreifðu byggðum, ég meina, það að reka verkmenntaskóla í Neskaupstað er ekki það sama og að reka Tækniskólann í Reykjavík, þótt þeir væru jafn stórir, vegna þess að það er bara allt annað aðgengi og það er ekki eðlilegt að nýta sama reiknigrunninn. Það er það sem ég er kannski að tala um dálítið hér. Svo vil ég bara segja varðandi sameiningu á Akureyri að það eru störf í húfi líka. Það er það sem ég hef líka áhyggjur af. Ef þessi niðurskurður eða sameining á að skila 300–400 milljónum þá þýðir það 30–40 störf a.m.k. og það er talað um að skera niður í stoðþjónustuna.

Varðandi hvernig ég greiði atkvæði í fjárlögunum þá á það bara eftir að koma í ljós. Eins og ég segi verður spurninganna spurt í fjárlaganefnd varðandi þessa fjármögnun og annað slíkt. Ráðuneytið hefur sagt að nýtt reiknilíkan sé til staðar, reyndar búið að vera í hönnun  mjög lengi, þannig að ég vil fá að sjá hvernig það lítur út.

###

Frú forseti. Það er óhætt að segja að þetta hafi verið nokkuð líflegar umræður hér í dag og ekki síst núna þegar fer að halla á seinni partinn þá fer samtalið gjarnan að verða dálítið öðruvísi. Mig langar að koma aðeins inn í þessa umræðu, það er kannski endurtekið efni, það sem margur hefur sagt í dag, en ég ætla engu að síður að segja að það er auðvitað bara ánægjulegt að við séum á réttri leið í efnahagslegu tilliti, ekki síst þegar afkoman er margfalt betri heldur en gert var ráð fyrir. Verðbólgan er sannarlega á niðurleið, hægt, en hún er það, og ég trúi því að verðbólgumælingarnar muni ganga niður sem verður til þess að lækkun vaxta verður vonandi að veruleika.

Mig langar líka að koma inn á að það er auðvitað verið að kynna aðhald í ríkisrekstri en það er líka verið að kynna til tekjur. Eins og hér hefur komið fram er tekjuskattur lögaðila að hækka tímabundið. Það verða lögð á fiskeldisgjöld. Það er verið að innleiða nýtt módel í innheimtu á bifreiðagjöldum sem er löngu tímabært og hefði eiginlega þurft að vera búið að gera fyrr. Við erum búin að ræða það í fjárlaganefnd í mörg ár hversu mikið fall hefur orðið í innheimtu á bifreiðagjöldum. Síðan er það þetta mikilvæga varðandi bæði gistináttaskattinn og skemmtiferðaskipin. Ég held að við þurfum að hafa það í huga, ekki síst varðandi gistináttaskattinn, að hann verður að vera þrepaskiptur. Hafandi starfað í þessum geira þá er eiginlega hjákátlegt að rukka sama gjald fyrir tjaldið og fyrir gistiherbergið. Þetta verður að vera þrepaskipt og huga að því að ef þú ert að borga 50.000 kr. fyrir hótelherbergi þá borgir þú gistináttaskatt í hlutfalli við það. Eins er með skemmtiferðaskipin. Við Vinstri græn komum til með að leggja fram mál er varðar takmarkanir í ferðaþjónustu, þ.e. einhvers konar ítölu varðandi álag á viðkvæm svæði, þar sem það er löngu orðið tímabært að við stýrum þessari miklu ferðaþjónustu meira en verið hefur. Landið okkar er það eftirsóknarvert að við þurfum ekki að hafa áhyggjur af því að mínu mati.

Frú forseti. Það er margt fram undan, stór verkefni og kjarasamningar og hér hefur verið rætt um aðkomu stjórnvalda í því samhengi. Ríkisstjórnin tilkynnti núna í vor um ákveðnar aðgerðir í húsnæðismálum þar sem gert er ráð fyrir tvöföldun á framlögum til að byggja hagkvæmt húsnæði. Það er mjög mikilvægt.  Það er líka verið að vinna að bættri réttarstöðu leigjenda. Þar var starfshópur að störfum og þær tillögur liggja fyrir og aðilar vinnumarkaðarins og starfshópur stjórnvalda eru í rauninni að vinna úr þessu. Ég vona svo sannarlega að það nái fram að ganga því að það er ekki síður mikilvægt heldur en mál þeirra sem vilja kaupa sér húsnæði.

Hér hafa líka verið eðli máls samkvæmt ræddar millitekjufjölskyldur, barnafjölskyldur o.s.frv. og þar hefur ríkisstjórnin staðið vel með því að bæta kjörin og mun halda því áfram. Það er verið að taka út á vegum þjóðhagsráðs stöðu ungbarnafjölskyldna og niðurstöður þeirrar úttektar verða nýttar til að bæta kjör þessara fjölskyldna. Sama má segja um fátækt. Forsætisráðherra lét vinna skýrslu þar sem kom fram að dregið hefur úr fátækt, eins og kom fram í hennar máli í gær, á undanförnum 20 árum og staðan er í sjálfu sér ágæt. Það þýðir þó ekki að við þurfum ekki að grípa fólkið sem býr við fátækt og það eru þessir aðilar sem við þekkjum svo vel, einstæðir foreldrar, örorkulífeyrisþegar og innflytjendur sem kannski standa hvað veikast fyrir. Þessi ríkisstjórn gefur ekkert eftir í því að halda áfram þeirri vinnu sem fram hefur farið.

Mig langar aðeins að ræða hér um velferðarþjónustuna. Við viljum auðvitað hafa sterka og faglega þjónustu á þessu sviði því að það er bara grundvallarstoð í samfélagi sem á að byggja á réttlæti. Þar er greiður aðgangur að heilbrigðisþjónustu einna mikilvægastur og hagur allra í samfélaginu að slíkt aðgengi sé til staðar. Framlögin hafa verið aukin þétt í tíð ríkisstjórnar Katrínar Jakobsdóttur svo að um munar. Við þekkjum umræðuna um Landspítalann, það eru ríflega 10 milljarðar settir þar inn núna og reiknaður raunvöxtur í þjónustu innan málaflokksins er tæpir 2 milljarðar. Þetta er tímamótaframkvæmd og ekkert okkar er í vafa um það, trúi ég, að hún bæti auðvitað starfsaðstöðu þeirra sem þar vinna og vonandi verður til þess líka að okkur helst betur á fólki þegar við búum betur að því.

Við höfum líka dregið úr greiðsluþátttöku sjúklinga og því er haldið áfram. Heilsugæslan hefur verið stórefld og innan hennar geðheilbrigðisþjónustan. Það þarf þó að halda áfram og gera enn betur eins og lagt er til. Það er mjög mikilvægt að nú er búið að semja við sérfræðilækna, ég held að við hljótum öll að vera sammála um það, og styrkir til tannréttinga hafa verið nær þrefaldaðir.

Það er líka verið að vinna að mönnun heilbrigðiskerfisins samkvæmt landsáætlun um mönnun í heilbrigðiskerfinu. Það er risastórt verkefni og ekki einungis bundið við Ísland. Það eru líka settir fjármunir til að fjölga nemendum í heilbrigðisvísindum, sem ég held að sé gríðarlega mikilvægt og harmónerar við þá vinnu sem ég var hér að nefna hjá heilbrigðisráðuneytinu, það sem kom frá fjórum vinnuhópum frá árinu 2020 þar sem m.a. þetta landsráð er undir.

Varðandi það sem verið er að gera í byggingum þá er Landspítalinn er alltaf dálítið fyrirferðarmikill en framkvæmdir eiga að hefjast við endurhæfingardeildina við Grensás. Það er mjög mikilvægt að það sé gert og síðan er auðvitað endurmat á þarfagreiningu fyrir legudeildina á Akureyri. Ég er dálítið hrifin af því og hef talað hér talsvert um aðgengi og bara almennt um fjarheilbrigðisþjónustu. Í almennri sjúkrahúsþjónustu verður sett á fót fjarheilbrigðisþjónustuteymi. Það teymi á að veita ráðgjöf og handleiðslu til heilbrigðisstofnana á landsbyggðinni og tryggja aðgengi að sérhæfðri þjónustu og þetta er á vegum Sjúkrahússins á Akureyri og Landspítalans. Ég tel að þetta sé afskaplega mikilvægt að gera því að við verðum að horfast í augu við það að við getum aldrei mannað alla sérhæfða þjónustu úti um allt land, það held ég að sé nánast útilokað. Þetta getur líka komið til með að stytta biðlista mjög víða og nú þegar er hafin svona þjónusta, sálgæsla t.d. og ýmis önnur þjónusta sem er þarna undir.

Frú forseti. Ef ég vík að félags- og vinnumarkaðsráðuneytinu eru þar líka undir stórar fjárhæðir og málaflokkurinn nær víða. Stærsti hluti útgjalda þess ráðuneytis er almannatryggingar, atvinnuleysisbætur og fæðingarorlof, tæplega 300 milljarðar. Það eru u.þ.b. 20% af heildargjöldum ríkissjóðs. Hér hefur margoft komið fram að það er unnið að endurskoðun örorkulífeyriskerfisins og á yfirstandandi ári voru settar 270 millj. kr. til að undirbúa og innleiða matskerfi örorku- og starfsendurhæfingar. Jafnframt var gert ráð fyrir um 170 millj. kr. fjárveitingu til að efla stuðningsúrræði fyrir fólk með mismikla starfsgetu. Það er eitt af því sem þarf mikla hugarfarsbreytingu til til þess að það nái fram að ganga að fólk með skerta starfsgetu sem vill vinna og getur unnið eitthvað fái til þess tækifæri og þar þarf hið opinbera, bæði ríki og sveitarfélög, að ganga á undan með góðu fordæmi.

Vegna aðgerðaáætlunar um þjónustu við eldra fólk, sem ber heitið Gott að eldast, er mikilvægt að geta þess að stundum hefur það nú loðað við slíkar áætlanir að þær hafi ekki verið fjármagnaðar en þessi er fjármögnuð.

Það eru auðvitað ýmis ný verkefni í málefnum flóttafólks og innflytjenda og síðan eru auknar fjárheimildir til Vinnumálastofnunar vegna íslenskunámskeiða fyrir flóttafólk og virkniúrræða atvinnuleitenda. Mig langar í þessu samhengi, af því að hér var einmitt nefnt áðan að það væri skorið niður í íslenskukennslu fyrir innflytjendur, að það bættust við hjá okkur í fjárlaganefnd í fyrra 115 milljónir sem eðli máls samkvæmt detta niður núna. Það er spurning hvort þörf sé á þeim áfram og ég hygg að þeirrar spurningar verði spurt þegar ráðherra málaflokksins kemur til fundar við fjárlaganefnd. Það er bara afskaplega mikilvægt til að hjálpa fólki, ekki síst til að geta valið úr fleiri störfum sem oft byggir á því að geta talað tunguna, að við séum með góða íslenskukennslu fyrir innflytjendur og auðvitað alla hér sem það vilja. En það eru sem sagt líka settir fjármunir í starfstengda íslenskukennslu, í kringum 190 milljónir eins og kemur fram í í fylgiriti með fjárlagafrumvarpi. Síðan eru fjármunir til Vinnumálastofnunar vegna flóttamanna í þessu samhengi.

Mig langar aðeins að víkja að framhaldsskólanum. Sú umræða hefur eðli máls samkvæmt farið dálítið hátt og ætti ekki að koma neinum á óvart í sjálfu sér. Ég átti hér samtal við ráðherra í vor, í maí nánar tiltekið, en þá var í hámæli sameining Kvennó og MS eins og líklega flestir muna. Ég hafði efasemdir um það og lýsti þeim í þessari sérstöku umræðu við ráðherra. Sama hef ég gert núna. Ég hef óskað eftir umræðu við ráðherra núna í ljósi tíðinda á Akureyri þar sem augljóst var að ekki var farið samkvæmt vinnuferli sem virtist hafa verið teiknað upp, fyrir utan það að ég er bara mótfallin því og ég hef sagt það og stend við það, eins og ég gerði hér í vor, að mér finnst þetta ekki rétta leiðin. Þar sem ég hef starfað innan framhaldsskólans þá langar mig líka að vekja athygli á því að í frumvarpinu kemur fram að það er ákveðnum fjármunum úthlutað síðar, þ.e. haldið eftir ákveðnum fjármunum til að úthluta þegar innritun liggur fyrir, sem er ekkert óeðlilegt í sjálfu sér. Framhaldsskólarnir vita af því að svona er módelið. Ég veit ekki hvort þetta er endilega besta fyrirkomulagið, ég er ekki viss um það, það er alltaf óþægilegt að vita ekki nákvæmlega hverju þú hefur úr að moða. Ekki síst er það bagalegt, verð ég að segja og ég hef talað um það mjög oft líka, varðandi nemendur á starfsbraut, það er bagalegt þegar ráða þarf inn starfsfólk, þú þarft jafnvel á mörgu starfsfólki að halda vegna þess að nemendur þurfa manninn með sér, en það liggur ekki fyrir og er jafnvel ekki greitt fyrr en í janúar. Það er bara ómögulegt fyrirkomulag. Þetta hefur verið svona til margra ára. Þetta var svona 2013 þegar ég kem hér inn á þing og var búið að vera áður. Þetta er ekki gott. Nú er alltaf verið að tala um einhver líkön og það á að vera eitthvert nýtt framhaldsskólalíkan sem á líka að taka á ólíkum skólum út frá fleiri þáttum en gert hefur verið. Ég vona svo sannarlega að það verði skynsamlegra heldur en það sem fyrir er því að það hefur ekki reynst vel að sögn held ég næstum því allra sem ég hef talað við varðandi þetta. En, virðulegi forseti, ég er samt sem áður ánægð með að það eigi að styrkja og hækka hlutfall nemenda sem ljúka starfs- og tækninámi og jafna kynjahlutföllin og auðvitað gerum við það ekki með því að sameina skóla til að búa til peninga með þeim hætti. Ég hef áhyggjur af því þegar verið er að tala um 1.800 manna skóla og það eigi að skera niður í stoðþjónusta þegar við horfum á það að allar kannanir sýna okkur að unga fólkinu okkar virðist líða verr. Þá er þetta ekki leiðin. Að því sögðu er ég ekki mótfallin því að sameina skóla eða aðrar stofnanir, bara alls ekki. En við þurfum bara að gera það með skynsamlegum hætti. Ég held að þessi umræða verði fyrirferðarmikil í fjárlaganefnd. Ég hef trú á því að fjármögnun framhaldsskólans hljóti að koma þar til umræðu og ráðherra þurfi að svara því og reyna að finna út úr því hvort það er þá mismunandi vegna þess að skólarnir eru allir í sama líkani meira og minna eða hvort það er sama sagan alls staðar, sem ég held ekki.

Hins vegar verð ég að segja að mér líst vel á áformin sem eru um eflingu háskólastigsins sem á að gera það samkeppnishæfara í alþjóðlegum samanburði. Það er verið að boða sameiginlega innritunargátt sem ég held að sé mjög gott og ætti reyndar líka að vera í framhaldsskólunum að mínu mati. Nýtt fjármögnunarlíkan á að innleiða í áföngum og ég held að ráðherra hyggist kynna það núna fljótlega. Það á að vera gagnsærra heldur en það sem er við lýði og það eru nýir fjármunir settir í þetta verkefni og ég trúi því að það verði til bóta.

Virðulegi forseti. Bara rétt í lokin af því að hér var verið að tala áðan um flatt aðhald, en ég hef verið mótfallin flötu aðhaldi. Það hef ég sagt margoft, sagði það síðast upp í ráðuneyti þegar við vorum að vinna að útfærslu þessa frumvarps. Það sem okkur skortir hins vegar hér og við höfum oft rætt í fjárlaganefnd er talnagrunnur. Ráðuneyti fjármála hefur ekki nógu góðan talnagrunn hjá hverri stofnun fyrir sig til þess að hægt sé að segja beinlínis að þetta verkefni sé nauðsynlegra en hitt og taka þá pólitísku ákvörðun. En af því að hér var talað um að það væri engin pólitísk ákvörðun falin í þessu þá er ég ekki alveg sammála því vegna þess að ráðherrar fá jú þessa aðhaldskröfu. Þeir þurfa að forgangsraða innan síns ráðuneytis miðað við þetta aðhald sem sett er fram, þannig að auðvitað liggur pólitíkin þar að einhverju leyti. Ég alla vega myndi ekki treysta mér til að segja að það væri hægt að skera niður í einhverri tiltekinni stofnun eitthvert verkefni eða að ég teldi þessa stofnun ekki endilega þurfa svona mikla peninga vegna þess að ég hef í rauninni ekki yfirlit yfir það. Ég veit ekki hvort fjárlaganefnd myndi skoða allar stofnanir ríkisins, ég er ekki alveg endilega viss um það. En í öllu falli hefðum við a.m.k. tækifæri til þess ef við hefðum þar til bær gögn þó að ekki væri nema einhvers konar yfirlit og það væri hægt að kalla eftir og fylgja eftir tilteknum verkefnum. Þetta er eitthvað sem er alltaf að þróast og ráðuneyti fjármála er byrjað að vinna í þessu. Það er byrjað að safna að sér gögnum. Ég hef sagt að ég held að við eigum að taka bara einhverjar tilteknar stofnanir á hverju ári og skoða þetta, reyna að búa til þennan grunn til að hafa betri yfirsýn. Við getum ekki étið allan fílinn í einu, það er alveg ljóst, og þetta er mjög umfangsmikið þannig að ég held að þetta sé eitthvað sem væri til þess fallið að við næðum betur utan um það sem við gjarnan erum að kvarta um á hverju einasta ári að við höfum ekki, þ.e. gagnsæi og yfirlit yfir fjárlögin og stofnanir sem undir heyra.

###
