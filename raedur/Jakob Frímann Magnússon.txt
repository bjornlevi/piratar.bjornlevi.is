
Ég ætla bara að ítreka það sem ég hef áður sagt: Göngum að þessu markvisst og vel. Ég sé ekki í sjálfu sér ástæðu til að vera sérstaklega á varðbergi gagnvart því að ríkið skipti sér af þessu eða opinberir aðilar. Ríkið og við skattgreiðendur ábyrgðumst Landsvirkjun á sínum tíma með fyrirheitum um að þegar hún væri búin að rísa og standa undir sér þá skyldum við fá rafmagnið á kostnaðarverði, ágætt að minna okkur á þetta því að það hefur auðvitað ekki alveg gengið eftir sem skyldi þótt við séum með hagfelldara verð hér en víðast. Við erum með vatnið, við erum með orkuna og við erum með aðstöðu til að gera þetta og við getum gert þetta í stórum stíl, held ég, tiltölulega fljótlega. Flugvélaeldsneyti er aðeins annar pakki þannig að við skulum einbeita okkur bara að bílum og jafnvel skipum. Ammoníak, vetni, þetta er tiltölulega einföld tækni, tiltölulega einföld framleiðsla og gæti hnykkt á þjóðarbúskapnum og afkomu ríkissjóðs með þeim hætti að við gætum losnað við þann blygðunarblett sem er að hafa 10% landsmanna við fátæktarmörk. Enn og aftur: Það er okkar stærsta skömm og ef rafeldsneyti getur gefið okkur tekjur til að eyða þeim bletti af okkur þá er ég fagnandi þeim áformum.

Af því að ég á hér örfáar sekúndur eftir þá ætla ég að nota þær til þess að votta samúð og virðingu aðstandendum Matthíasar Johannessens sem ég tel einhvern allra besta fjölmiðlamann sem við höfum átt  og ritstjóra á Íslandi, skáldmæltur, velviljaður menningarmaður. Slíkir mega gjarnan stýra fleiri fjölmiðlum.

###

Forseti. Okkur sem sitjum í umhverfis- og samgöngunefnd eru í fersku minni hinar glaðbeittu viðtökur kollega okkar í Skotlandi þegar við fórum þangað í fyrra. Þeir komu valhoppandi á móti okkur og buðu okkur hjartanlega velkomna sem hluta af nýju grænu orkuríkjunum. Nýja græna Arabía, sögðu þeir við okkur. Hafandi verið í sveit í Skotlandi sem unglingur verð ég að viðurkenna að mér var nokkuð brugðið yfir því að sjá mína gömlu sveit jafn þakta 200 metra háum súlum með Mercedes Benz-merkinu að snúast hvert sem litið var. Ég segi það enn og aftur hér úr þessum stóli að ég er hlynntur því að við nýtum orkuna okkar og gerum úr henni sem mest verðmæti fyrir okkur og aðra sem vilja eiga við okkur viðskipti. En ég vil ekki fórna okkar dýrmætu víðernum sem eru eitt aðalaðdráttarafl okkar Íslendinga sem ferðamannaþjóðar. Við þurfum að velja af kostgæfni þá staði sem verða settir í þetta vegna þess að þetta er allt annað en fallegt að mínu viti. Og þar sem við skyldum slysast til að gera þetta þar sem umferð verður myndi ég vilja leitast við að gera það að einhvers konar viðburði í litum og hljóðum þannig að þessir hreyflar myndu verða fallegir og eftirsóknarverðir að horfa á og heimsækja, þ.e. ef þessu skyldi verða fyrir komið annars staðar en á jöðrum. Svo eru auðvitað straumarnir og annað slíkt sem verið er að nýta í Orkneyjum og víðar og meðfram eylöndum. Ég er sum sé jákvæður gagnvart hugmyndinni en vil bara að við göngum skynsamlega inn um gleðinnar dyr.  Þetta gæti fært okkur gríðarleg verðmæti til langrar framtíðar en við skulum gæta okkar að gera þetta allt rétt.

###

Samþykkjum lögreglulögin.Virðulegi forseti. Umtalsverð breyting hefur orðið á okkar samfélagsgerð á tiltölulega fáum árum, hjá okkar tiltölulega fámennu þjóð á fjarlægri eyju. Fyrir 20 árum var hér mun einfaldari og skulum við segja öðruvísi samfélagsgerð heldur en við blasir í dag. Það er ekki óeðlilegt að þeir sem hafa uppgötvað Ísland kjósi að koma hingað, þeir skipta milljónum á hverju ári sem koma og heimsækja okkur og þeir sem kjósa að koma og búa hér, starfa hér og leita atfylgis eru nú um 20% íslensku þjóðarinnar, 75.000 af þeim 400.000 sem hér búa. Við þurfum ekki að bera kinnroða fyrir það hvernig við höfum tekið á móti þeim sem eru nauðsynlegur þáttur í því að geta rekið hér öfluga ferðaþjónustu, öflugan byggingariðnað, fiskiðnað o.fl. Við höfum fagnað þessu fólki og við eigum að gera betur í að hjálpa því að aðlagast, læra tungumálið og annað slíkt. Það sem við þurfum hins vegar að horfast í augu við er að á þessum tíma, sérstaklega eftir að Schengen opnaði hér allar gáttir sem næst eftirlitslaust, hefur hér fjölgað mjög glæpahringjum; mafíum frá allmörgum þjóðlöndum, mishættulegar, misógnandi. Það þarf að gera íslenskum yfirvöldum og lögreglunni kleift að taka á þeirri brotastarfsemi sem hér grasserar og er ógn við samfélagið okkar. Við skulum sameinast um það að láta ekki dragast mikið lengur að efla þann þátt sem spornar við stórhættulegri glæpastarfsemi. Við lesum um eitt dæmi þess í blöðunum í dag. Sameinumst um það sem þarf að gera til að standa vörð um öryggi borgaranna á Íslandi.

###

Virðulegi forseti. Ég vil þakka fyrir þessa góðu umræðu, frummælanda og hæstv. ráðherra. Umræður af þessum toga mættu vera sýnilegri og víðtækari að mínu mati. Þetta er okkar allra að fjalla um og  mynda okkur skoðun á. Í viðskiptaheiminum er oft talað um, með leyfi forseta, „pricing is everything“; verðlagningin skiptir sköpum. Ég er á því að við höfum því miður það orðspor víða um heim að vera algerlega í efstu mörkum verðlagningar á ansi mörgum lykilþáttum sem tengjast ferðaþjónustu, þar með talið þegar kemur að bílaleigum, bjórnum eða áfengisgjöldunum öllum og nýverið erum við búin að innleiða gistináttagjald sem hefur nú verið á einhvers konar gálgafresti í nokkur ár og það tekur til skemmtiferðaskipanna líka. Ég held að við ættum ekki að hrapa að neinu í þessum efnum. Það er mjög gott að ræða þetta og að fólkið í landinu taki jafnvel þátt í því að móta stefnuna í meira mæli heldur en orðið hefur. Stefna í ferðaþjónustumálum til lengri tíma er afar mikilvægt verkefni og einhvers staðar er byrjað að vinna það. En án þess að vilja útiloka nokkuð vil ég deila þeirri skoðun minni að ég tel alls ekki rétt á þessum tímapunkti að fara að kynna hér komugjöld umfram það sem orðið er. Við erum með hundruð milljarða veltu í þessu ferðaþjónustubatteríi, nýtilkomna, og ég sagði það í störfum þingsins í gær: Göngum hægt um gleðinnar dyr í frekari gjaldtöku, förum okkur varlega og útilokum ekkert. En við skulum aðeins anda áður en við förum að kynna ný gjöld til sögunnar á Íslandi.

###

Virðulegi forseti. Æska okkar margra hér var æði gjaldfrjáls miðað við það sem í dag er. Ég man þá tíma þegar maður gat skotist til útlanda fyrir tiltölulega sanngjarnt verð, verslað á sterku íslensku gengi krónunnar og geymt bílinn sinn á Miðnesheiði án þess að þurfa að borga fyrir það sérstaklega. Svo voru einhverjum einkavinum afhend leyfi til að fara að rukka mann, malbika heiðina, og nú er þetta 10.000, 12.000, 15.000 kall ef maður skýst til útlanda, akandi á völlinn.

Náttúrupassinn var mikið hér til umræðu fyrr á árum og kostaði nú a.m.k. einn ráðherra embættið, ef ég man rétt, og nú eru nýjar hugmyndir um náttúrupassa. Rukka, rukka, segir ríkið. Meira, meira. Ég minni á að það var litla gula hænan í hnotskurn sem birtist okkur í náttúrupassaumræðunni. Enginn vildi fá náttúrupassagjald á sig, ekki flugfélögin, ekki rútufyrirtækin og ekki ferðaskrifstofurnar, en þetta var hengt um hálsinn á hótelunum sem vörðust lengi vel en fengu þetta engu að síður yfir sig. Náttúrupassinn varð að gistináttagjaldi sem er komið núna til innheimtu. Þessi 80 frumvörp á ári sem við afgreiðum hér kosta öll, enda um hálsinn á skattgreiðendum, þegnunum og ríkissjóði. 80 mál héðan plús 650 tilskipanir að utan, frá Evrópu, kostar líka allt, núna síðast holræsamálið sem mun kosta okkur 150 milljarða að lágmarki.

Ég legg til, kæru félagar, að við förum að einbeita okkur að því að vinda ofan af þessu rukkunarblæti ríkisins og förum að reyna að lækka álögur, lækka gjöldin á þegnana og íslenskan almenning, þyrma honum. Göngum hægt um gleðinnar dyr í þessum efnum.

###

Virðulegi forseti. Ég þakka hæstv. ráðherra fyrir skýr svör. Það er sama hvaðan gott kemur, þessi hugmynd verður vonandi til þess að það verður að leita til þeirra sem ekki hafa treyst sér til að nýta kerfið. Það er bara um að gera kýla á það og fá sem flesta aðstandendur og aðra til að koma þar að málum, og það er svigrúm eins og hæstv. ráðherra bendir á. Mál sem hv. þm. Tómas A. Tómasson lagði fram í fyrra lýtur einmitt að því að hvetja fólk til dugnaðar og til að vinna með námi og það er þáttur í þessu stóra samhengi sem ég held að við ættum að taka mjög alvarlega, að það sé ekki letjandi að reyna að bjarga sér. Einstæðir foreldrar með börn, eins og ég þekki nokkur dæmi um, geta engan veginn komist af miðað við núverandi kerfi. Þess vegna myndi ég telja að við ættum að skera út þann faktor sem hvetur fólk, eða letur öllu heldur fólk til að vinna með námi. Þvert á móti   ættu þau sem eiga tök á því og hafa til þess orku að geta gert það og skapað sér og sínum betra líf meðan þau brjótast til mennta.   Væri ráðherra sammála þessari ábendingu?



###

Virðulegi forseti. Ég vil þakka hæstv. ráðherra fyrir að deila með okkur meginpunktum úr þeirri skýrslu sem er núna vonandi að bæta kerfið okkar. Það er alveg ljóst að þessi tiltölulega nýju lög um Menntasjóð námsmanna eru meingölluð, og varla búin að ná fjögurra ára aldrinum. Það gott að huga að því að laga það þá bara í snarheitum vegna þess að það er sennilega besta fjárfesting sem við getum gert í sjálfum okkur og okkur sem þjóð, að stuðla að auknu menntastigi. Eins og fram kom í ræðu hæstv. ráðherra erum við því miður að sjá hér færri nýta sér þó það sem til boða stendur. Og hví skyldi það nú vera? Jú, þeir óheyrilegu vextir sem leggjast á þessi lán sem önnur eru einn þátturinn og það er bara ekki nægjanlega gott. En það sem ég ætla að spyrja ráðherrann um er: Hvernig stendur á því að það er bara leitað til þeirra sem eru í námi um umsagnir en ekki þeirra sem hafa kannski  flosnað frá námi og ekki getað klárað sitt nám sökum þessa ramma sem til boða hefur staðið?

###

Virðulegi forseti. Það er ýmsu að fagna í dag. Það er ánægjulegt að ríkisstjórnin hafi komið sér saman um stefnu í þeim mjög svo víðtæka og margumdeilda málaflokki sem útlendingamálin eru. Það er nú stórfrétt dagsins, vikunnar, mánaðarins og ársins það sem af er. Ég trúi því að við séum að reyna að gera okkar besta þarna niðri í Egyptalandi, hvernig sem því mun reiða af og vinda fram, en það eru alla vega þrír öflugir menn þar suður frá. Ég er búinn að vera í sambandi við þá og veit að þeir bíða nú svara frá Ísraelum um hvað má og hvað má ekki.

Ég vil líka fagna því að í dag var fyrsta æfing alþingiskórsins nýstofnaða. Ég vil líka fagna því að framtíðarnefndin okkar hér í þinginu hefur að undanförnu verið að halda mjög merkilega fundi með mætum gestum og þá upp á síðkastið sérstaklega verið að beina sjónum að gervigreindinni, ógnunum og tækifærum henni tengd. Mig langar, með leyfi forseta, að víkja að gestum framtíðarnefndarinnar sem eru hér á pöllunum með okkur í dag:

„Welcome, our Finnish friends from the future committee. Thank you very much for receiving us so gracefully, from the Icelandic future committee. Thank you.“

Svo langar mig að segja að það sem hefur kannski verið ábótavant hjá okkur á landamærunum, þessari stærstu gátt Íslands þar sem milljónir farþega koma á hverju ári, var í betra lagi á Íslandi um og upp úr aldamótum en í nokkru öðru Evrópulandi. Kannski einungis Bandaríkjamenn stóðust samanburð við þann hátæknilega búnað sem var búið að koma þar fyrir og reka með bakvinnslu og öllu slíku, en var síðan blásinn af af einum ráðherra og framlögin, hausagjaldið á hvern túrista sem notað var til að byggja þetta upp, runnu síðan til Isavia með fyrirheit um að þeir myndu sjá um þetta, sem þeir gerðu síðan aldrei. Nú fagna ég því að menn séu með fyrirheit um að bæta úr þessu. Búnaðurinn og forritið er til, við klúðruðum bara boltanum þarna um árið.

###

Virðulegi forseti. Hér rétt í þessu var að ljúka ráðstefnu um möguleika Austurlands á að verða miðstöð nýrra orkuskipta á Íslandi, mjög ánægjuleg framtíðarsýn. Þarna var tilkynnt sömuleiðis í næsta húsi um nýjan samstarfssamning Íslendinga og Bandaríkjamanna á sviði grænnar orkuframleiðslu og þróunar. Það er ljóst að í pípunum eru breytingar á sviði orkumála sem geta fært okkur aukinn hagvöxt sem vonandi nýtist í þágu allra sem hér kjósa að búa. Það eru stórframkvæmdir þegar í pípunum á vettvangi vindorku. Um leið og hægt er að ímynda sér að vindorka sé mjög eftirsóknarverð og dýrmæt leið til að afla tekna og tryggja orkuöryggi og orkuskipti þá eru ákveðnar áskoranir sem við þurfum að vera meðvituð um. Ég tel að til að mynda sé búið að eyðileggja stóran hluta af Skotlandi með vindmylluvæðingu. Ég deili þeirri skoðun með mörgum þingmanni hér á þinginu að það eigi að velja af mikilli kostgæfni fáa og helst afskekkta staði til að leyfa vindmyllubúskap. Það er mikil sjónmengun sem getur fylgt þessu, sjónmengun sem getur að líta bæði í Danmörku, Þýskalandi og Bretlandi, en í Bretlandi er helmingur allra vindmyllna í Evrópu saman kominn. Eitt mikilvægt atriði sem við þurfum að hafa í huga þegar þessi fyrirtæki eru að koma hingað og ætla að vindmylluvæða Ísland er að þau geri ráð fyrir förgun vindmyllnanna og brottnámi þeirra úr íslenskri náttúru þegar líftíma þeirra lýkur. Það þarf að gera ráð fyrir þessu í kostnaðaráætlunum. Ég minnti á það á fyrrnefndri ráðstefnu og ég vil að við höldum því sameiginlega til haga: Skilum náttúrunni hreinni til baka.

###

Forseti. Ég þakka hv. þingmanni fyrir að bregðast við spurningu minni. Nú þekki ég ekki nógu vel til, hvað er löglegt af þessu og svona. En ég hef alla vega heyrt að oxycontin eigi bara alls ekki að heimila utan skurðstofu. Við komumst af án oxycontins í áratugi og aldir. En það er spurning hvort lyf sem er komið inn á þennan hættulega markað, í lausasölu á götum úti og svona — hvort við eigum yfir höfuð að veita svigrúm fyrir slíkt. Nú veit ég ekki hvort fentanýl er heimilað lyf eða hvernig því er háttað. Nitazenes er annað — þetta eru nýjar tegundir af dópi sem við höfðum bara ekki heyrt af fyrr en á allra síðustu misserum og árum. Það er verið að flytja það inn með löglegum hætti. Er ekki nóg fyrir af deyfilyfjum og verkjastillandi lyfjum? Þurfum við að vera að bæta þessu við sem við sjáum síðan verða að hryllilegum faraldri? Í minni gömlu heimaborg, Los Angeles, í miðborginni þar, í Hollywood, er bara eins og draugabyggð af ráfandi fólki strax og klukkan verður sex á kvöldin. Það býr bara í pappakössum og teppum úti á götu og sníkir sér mat. Það fær framlög fyrir húsnæði og fæði en notar það allt í dópið og þetta er gersamlega stjórnlaust.

Ég man að í gamla daga, þegar verið var að glíma við alkóhólismann, eins og við þekktum hann þá, var gefið lyf eins og antabus. Mig langar að spyrja hv. þingmann: Eru slík lyf í notkun sem gera fólki bara hreinlega ekki kleift að setja áfengi inn fyrir sínar varir eða annað slíkt dóp? Og þarf ekki að fara í djúpa rannsókn á rótum fíknarinnar? Tengslum fíknarinnar við þunglyndi, það er talað um áföllin og allt þetta. En í þessari stefnumótun þurfum við ekki að kanna rætur fíknar og hvernig við gætum hugsanlega afkóðað það stóra leyndarmál?

###

Virðulegi forseti. Ég vil þakka hv. þm. Sigmari Guðmundssyni fyrir að fara fyrir þessu máli hér, og hans fólki. Ég fagna innkomu þessa máls og styð það heils hugar. Það er ýmislegt sem kannski hefur tafið það að við höfum tekið nægilega fast á þessu. Það er voðalega þægilegt þegar fólk úti í bæ tekur sig saman um eitthvað og fer að berjast gegn krabbameini eða fíknisjúkdómum og slíku, þá þarf ríkið kannski að hafa minni áhyggjur. Ég er ekki að vanmeta það góða starf sem hefur verið unnið á vettvangi SÁÁ eða Hjartaverndar og allra þessara sjálfsprottnu hópa og samtaka en það er í raun algjörlega fráleitt að við skulum ekki fyrir löngu hafa komið okkur upp skýrri og sterkri stefnu í þessum málaflokki miðað við alla harmleikina, öll dauðsföllin, öll slysin, alla hjónaskilnaðina og allt sem tengist þessum skelfilega sjúkdómi sem til skamms tíma var ekki einu sinni viðurkenndur sem sjúkdómur. Þetta var bara aumingjaskapur. Fíkn er sennilega yfirheitið yfir þetta allt saman. Nú sjáum við í landi eins og Bandaríkjunum alveg gríðarlegan faraldur af grafalvarlegri fíknisjúkdómabylgju. Við höfum aldrei séð neitt þvílíkt, fólk er gjörsamlega svipt öllu skyni og ráfar um og er að glíma við einhverja ósýnilega drauga og takast á við þá. Mig langar að spyrja hv. þingmann: Þurfum við ekki að grípa inn í tafarlaust, jafnvel áður en stefnan er fullmótuð, og reyna að koma í veg fyrir þessa hryllilegu vímugjafa sem hér er vísað til, ópíóíða og fentanýl og slíkt?

###

Virðulegi forseti. Okkar verkefni hér á þingi er að gera gott samfélag betra. Það er eilífðarverkefni og um leið og tiltekin mál hafa verið til lykta leidd taka við nýjar áskoranir. Þó að lýðræðið sé í senn tímafrekt og krefjandi virðist ekki í sjónmáli neitt annað samfélagskerfi sem er betra. Yfir mörgu er að gleðjast á Íslandi farsældar fróni og hægt að halda því fram að fá ef nokkur samfélög í heiminum standi okkur framar eða nær fullkomnun. Við í Flokki fólksins fullyrðum nú sem fyrr að hægt væri með góðum vilja að útrýma fátækt sem liðlega tíund þjóðarinnar glímir við og fer sú tala því miður hækkandi þrátt fyrir vaxandi góðæri.

Hér blasir við stöðug fjölgun stoða tekjuskapandi atvinnulífs sem er vel. Það myndi kosta okkur um 50 milljarða á ári að tryggja hverju okkar nokkurn veginn viðunandi líf með lágmarkslaunum mánaðarlegum, 400.000 kr. skatta- og skerðingarlaust. Það eru nú einungis um 3,3% af 1.500 milljarða fyrirsjáanlegum fjárlögum næsta árs. Með slíkri ákvörðun gætum við staðið mun hnarreistari sem sjötta ríkasta þjóð heims, þjóð meðal þjóða sem hefur tekið heiðvirða og réttmæta ákvörðun um að þeir sem strituðu hér á akri atvinnulífs allt sitt líf skuli fá að njóta þess við starfslok í stað þess að híma í volæði með tóman ísskáp, fangar vaxandi dýrtíðar og kvíða yfir ófyrirsjáanlegum kjörum sínum. Þeir sem orðið hafa fyrir slysum og örorku gætu reitt sig á að kjör þeirra væru tryggð til hinsta dags. Þeir sem misstu heimili sín í hruninu eða hafa aldrei megnað að eignast heimili gætu verið þess fullvissir að íslenska velferðarkerfið væri þeirra öryggisnet. Vonandi lifum við það að geta svarað þessum spurningum afdráttarlaust og með stolti yfir því að geta verið fullsæmd af samfélagssáttmálanum í okkar fagra, ríka og gjöfula landi. Lifið heil.

###

Virðulegi forseti. Það er alvarlegt mál þegar við sem hér störfum, 63 á einum vinnustað hér í þessum þingsal, sammælumst um eitthvað, við semjum um að það verði ekki málþóf eða málalengingar eða leiðindi eins og oft vill verða og samþykkjum mál sem einhver tiltekinn flokkur hefur barist fyrir kannski um langa hríð og er kjarni baráttu umrædds flokks, þá er það mikil vanvirðing við þann flokk og alla þá sem reiða sig á þann flokk sem málsvara sinn að gera ekki úr því sem samþykkt hefur verið á Alþingi klára og skýra stefnu eða framfylgingu á því sem samþykkt hefur verið. Ég held að hæstv. forsætisráðherra sem hér er í salnum, einn ráðherra í dag, hafi beitt sér fyrir því  á sínum tíma að bæta starfsandann hér og fyrirkomulagið og svona framganga  er ekki til að bæta hlutina. Við skulum vanda okkur í því hvernig við komum fram við hvert annað og hvernig við sýnum virðingu því sem sammælst hefur verið um. Þetta er afrakstur heils kjörtímabils sem hafður er að engu.

###

Virðulegi forseti. Þetta stenst ekki. Svona geta ráðherrar ekki hagað sér. Þetta er ekki í samræmi við störf á Alþingi Íslendinga. Þegar sammælst er um tiltekið mál skal því fylgt eftir og það er framkvæmdarvaldsins og ráðherrans að framkvæma vilja þingsins, ekki að túlka hann eftir sínu höfði og fela einhverjum hópum úti í bæ að endurskoða það sem þegar hefur verið samþykkt á þinginu. Ég vona að þetta sé ekki eitthvert vaxandi einkenni á störfum ráðherra tiltekinna flokka hér á þingi, að fara frjálslega með lögin sem hér gilda og eru samþykkt. Ég spyr því enn og aftur: Hvenær hyggst ráðherrann leggja fram það sem hefur verið samþykkt á Alþingi, lög um hagsmunafulltrúa eldra fólks á Íslandi? Ég óska eftir skýrum svörum.

###

Virðulegi forseti. Hæstv. félags- og vinnumarkaðsráðherra. Vorið 2021 þegar samið var um þinglok við flokkana á þingi var því mjög fagnað á vettvangi Flokks fólksins og meðal stórra hópa eldra fólks á Íslandi að langþráður draumur sem speglaðar var í þingsályktunartillögu flokksins um stofnun embættis hagsmunafulltrúa eldra fólks yrði loks að veruleika. Þetta var samþykkt með öllum greiddum atkvæðum þingmanna, bæði stjórnar og stjórnarandstöðu, og skyldi starfshópur skila drögum að frumvarpi um slíkan hagsmunafulltrúa fyrir marslok 2022. Ekki gekk það eftir. Hins vegar tilkynnti ráðherra vorið 2023 að ákveðið hefði verið að fara ekki að umræddri þingsályktun heldur skyldi ráðist í að fella þetta mál undir aðgerðaáætlunina Gott að eldast og vísaði ráðherra í tvær tillögur áætlunarinnar um þjónustu við heilabilað fólk og um hvernig eldra fólk getur aflað sér upplýsinga um réttindi sín og skyldur. Ráðherra sagði aðspurður að ráðnir yrðu tveir einstaklingar til að svara í síma og veita upplýsingar um hvernig nota mætti síðuna Ísland.is. Með fullri virðingu fyrir símsvörum og skrifstofum úti í bæ er enn óskipaður hagsmunafulltrúi eldri borgara og því um að ræða ákvörðun sem gengur í berhögg við það sem einróma var samþykkt af öllum þingmönnum vorið 2021. Ráðherra er handhafi framkvæmdarvalds sem framkvæmir vilja löggjafarvalds. Starfshópur ráðherra hefur ekkert umboð til að víkja frá samþykktum Alþingis. Hér er um að ræða bíræfna tilraun til undankomu frá því sem Alþingi hefur einróma samþykkt.

Nú spyr ég hæstv. ráðherra: Hvenær megum við eiga von á því að þú framkvæmir vilja löggjafans eins og þér ber skylda til og leggir fram frumvarpið um hagsmunafulltrúa eldra fólks?

###

Virðulegur forseti. Ég vil þakka fyrir þessa umræðu. Hún er mikilvæg, þörf og tímabær. Víglínur íslenskra stjórnmála um áratugaskeið frá miðri síðustu öld og fram eftir snerust um afstöðuna til samyrkjubúskapar versus markaðshagkerfis. Við enduðum með því að búa til einhvers konar blöndu beggja sem hefur reynst furðu farsæl að mínu viti. Við erum búin að vera með blandað heilbrigðiskerfi frá því að ég man eftir mér og ég held að það hafi reynst okkur ágætlega og við eigum að sjálfsögðu að nýta þá góðu lækna og sérfræðinga og heilbrigðisstarfsmenn sem kjósa að starfa á sjálfstæðum vettvangi, svo fremi að þeirra tilboð séu sambærileg við það sem ríkið býður. En að ætla sér að halda heilbrigðiskerfi Íslands í einhverjum heljargreipum gamla samyrkjubúskaparins eða ríkisforsjárkerfisins er tímaskekkja. Ég finn þann undirtón aðeins hér í upphafserindinu, að þetta eigi allt að vera á vettvangi ríkisins, og ég segi að fyrir þá sem þurfa að leita til bráðamóttökunnar er eiginlega ekkert annað í boði og ef bráðan vanda ber að þá sjáum við alveg hvernig staðan er þar. Þar er ekki nútímaleg þjónusta eða hraðvirk sem skyldi. Sömuleiðis eru hjúkrunarheimilin algerlega háð því núna að það verði drifið í að koma upp nýjum. Það eru mörg hundruð manns á biðlista þar. Þess vegna segi ég: Útvistum öllu sem útvista þarf, tryggjum Íslendingum bestu mögulegu heilbrigðisþjónustu og stöndum vörð um það, það er grunnþátturinn í okkar ágæta velferðarkerfi, og hættum að tala á gömlu nótunum.

###

Virðulegi forseti. Hér fjöllum við mjög um skatta og skerðingar, álögur, gjöld og allt sem varðar líf fólksins í landinu. Til að stemma stigu við mengun eða til að reyna að bregðast við þeirri miklu loftslagsvá í heiminum sem við blasir hafa verið settar á skattlagningar sem voru, sérstaklega í Evrópu, ætlaðar til þess að fólk notaði frekar lestir en flugfélög til að komast milli borga. Slíkir valkostir eru ekki til staðar á Íslandi. Við höfum flugið til að komast til útlanda og til baka. Rétt fyrir jólin mátti engan tíma missa, það varð að koma ETS-löggjöfinni hér í virkni. Hún leggst bæði á skip og flugvélar. Í skipadeildinni mun þetta hafa þau áhrif að gjöldin hækka auðvitað bara á skipaflutningum og þar með gjöldin á varningnum sem fluttur er, þar með matvælum sem við þurfum að kaupa dýru verði. Í flugbransanum getur þetta orðið umtalsvert. Menn tala um að þetta sé á borð við eina ferðatösku, hvor leggur fyrir sig. Það geta verið 15–16 þús. kr., jafnvel meira. Það er svona sirka eins og fram og til baka til Madríd eða Mílanó á góðu verði.

Ég legg til að þegar þetta brestur á, ef ekki verður annað í boði, þá nýtum við upprunavottorðin sem eru sameign okkar. Þau eru seld frá Landsvirkjun og fleirum fyrir sirka 17 milljarða á ári. Í staðinn fyrir að skattleggja þá sem vilja komast í sólina einu sinni á ári eða jafnvel tvisvar notum við þetta upprunavottorðagjald til að koma til móts við það sem annars myndi lenda á venjulegu íslensku fólki. Ég varpa þessu hér fram vegna þess að ég sé ekki að við séum að fara að komast undan þessu að óbreyttu.

###

Virðulegur forseti. Þetta er einkennilegur dagur fyrir margra hluta sakir. Dagur mótmæla á Austurvelli og dagur óvæntra frétta af starfssystur okkar, Svandísi Svavarsdóttur, sem glímir nú við illvígan sjúkdóm og við sendum henni sterka strauma og batakveðjur og víkjum að sjálfsögðu frá öllu tali um vantraust eða stjórnsýslulegar gloppur. En þetta er gleðidagur í því samhengi að hér er þingheimur sameinaður í hjartalagi sínu og við getum nokkurn veginn treyst á það hjartalag Íslendinga þegar svona vá brestur á, sem nú hefur blasað við um nokkurra vikna skeið á Suðurnesjum, að þá er ekki mikill ágreiningur um það hvort við eigum að koma til bjargar og sameinast um það að vera ein þjóð í einu landi. Því ber að fagna og það gefur okkur líka von sem erum að berjast sérstaklega fyrir þeim sem verst eru settir í samfélaginu, hópinn sem hefur flúið land vegna matarverðsins og leiguverðsins á Íslandi og átti nú skyndilega að skerða um 60.000 kr., 3.000 viðkvæmustu manneskjur Íslands, en því var afstýrt á síðustu stundu og verður vonandi afstýrt til lengri tíma þegar þingi vindur hér fram.

En ég er bjartsýnn eftir daginn í dag, ég er bjartsýnn eftir sameiginlegan morgunfund stjórnmálaflokkanna og ég er bjartsýnn fyrir hönd Grindvíkinga sem við stöndum að sjálfsögðu öll með og ætlum að tryggja líf án þess að vera í svefnleysi af áhyggjum, fjárhagslegum vanda og óvissu um framtíðina. Það sem gefur líka tilefni til bjartsýni er sú staðreynd að í kringum Ásbrú er svæði í mikilli skipulagningu núna sem er kennt við Kadeco eða K64. Þar er verið að skipuleggja ný rými, húsnæði fyrir 1.500–2.000 manns og má bæta þar lengi við vel. Það er eins og skreppitúr úr austurhluta Reykjavíkur niður í miðbæ fyrir þá sem myndu kjósa að flytja þangað. Þar er stórt skólarými laust og til sölu og ég held að það væri ekki þungbært fyrir þá sem eru kannski að velta fyrir sér að víkja sér undan þessu jarðsprengjusvæði, að flytjast þangað í þeirri vissu að þarna er Reykjanestáin öruggt svæði fyrir eldgosum og jarðhræringum. Þetta var eyja löngu áður en gos og hraun tóku að falla.

Ég held að nú ættum við líka að taka til alvarlegrar umræðu þá ítrekuðu tillögu okkar í Flokki fólksins að nú klippum við út úr okkar vísitölu húsnæðisþáttinn þannig að við getum farið í þær framkvæmdir og fjárfestingar sem þarf; klippum, a.m.k. tímabundið, út húsnæðisþáttinn þannig að seðlabankastjóri fari ekki að gera okkur lífið leitt. En ég fagna umræðunni á þessum jákvæðu nótum og höldum áfram að sameinast frekar en að sundrast.

###

Ég get verið sammála hv. þm. Njáli Trausta Friðbertssyni um mikilvægi ferðaþjónustunnar og mikilvægi flugsins fyrir okkar efnahag hér. Þetta var nú það sem bjargaði okkur eftir bankaklúðrið allt saman 2008. Aðspurður sagði forsvarsmaður annars flugfélagsins sem sótti umhverfis- og samgöngunefnd heim: Hvað myndi þetta þýða frá og með 2027 að óbreyttu? Ef okkur tækist nú ekki að gera það sem okkur tókst ekki í fyrra, á þessu ári og núna þá væru þetta, fyrir Evrópu og Ameríku og til baka, allt að 30.000 kr. á legginn, 30.000 kr. til viðbótar við það verð sem er í dag. Ég held að við þurfum að horfast í augu við að það eru umtalsverðir peningar. Þess vegna segi ég, að fenginni þessari reynslu af samningaviðræðum með bestu manna atfylgi og kvenna sem leiddi okkur bara til þess að fá gálgafrest, og þessi tími er fljótur að líða: Ókei, bestu samningamenn gera sitt besta í þrjú ár og sjáum hvað gerist. Þá minni ég enn og aftur á lausn sem heitir grænn passi, sem við eigum sem kjósum að búa á Íslandi og var nú upphafið að því að hér var byggð fest á þessu landi, að hér ruku upp gufur af heitu vatni og menn sáu fram á þá kosti. Alltaf var líka talað um að þegar væri búið að niðurgreiða byggingu þessara virkjana á Íslandi þá skyldi almenningur fá raforkuverðið á kostnaðarverði. Ekki hefur það gengið eftir, því miður, en höldum okkur við hugmyndina um grænu passana. Það er þá einhver krókur á móti bragði sem gæti gert okkur kleift að lifa eðlilegu lífi án frekari íþyngjandi álaga.

###

Virðulegur forseti. Ég vil þakka þingmanninum fyrir innleggið hér. Ég vona að hann sé ekki að draga úr vigt orða fyrrum utanríkisráðherra, Þórdísar Kolbrúnar Reykfjörð Gylfadóttur, sem dró ekki úr þunga orða sinna þegar hún var að lýsa þessari stöðu sem við stæðum andspænis, að þetta væri bara eitt alvarlegasta mál sem hér hefði komið upp. Utanríkisþjónustan gerði sannarlega sitt allra besta. Það segir kannski ekki neitt um hana heldur um hörkuna sem við blasir í Evrópu. Þá segi ég enn og aftur: Hvað næst? Hvað láta þau sér detta í hug næst? Og þótt það sé ekki fallegt orð að tala um subbukarla þá erum við að tala um þá sem knýja sinn iðnað með kolum og sín orkuver. Þar er hægt að kaupa sér hreina áru frá Íslandi. Ég segi: Þeir grænu passar skulu þá bara fara til okkar sem eigum þá grænu áru og þá grænu passa og niðurgreiða þau ferðalög sem við teljum nauðsynlegt að við förum í, vegna þess að þessi skattlagning, sem þetta er — blygðunarlaus skattlagning — er ekki komin til fullrar þyngdar eða alvarleika fyrr en í lok árs 2026. Ég held að flugfélögin séu fyrst og fremst að horfa á þetta losunarheimildabix allt saman, sem er auðvitað samkeppnismál fyrir flugfélögin og hefði verið skaðræði að íslensk flugfélög hefðu ekki fengið aðild að, og þess vegna erum við að hlaupa hér og reyna að klára þetta. Þetta er hlandsprengur, svo ég noti nú annað ljótt orð. Þetta eru ekki falleg vinnubrögð. Þetta eru ekki réttlát, sanngjörn eða heiðarleg vinnubrögð, hvorki af hálfu Evrópusambandsins og allra síst tel ég að við eigum að sitja þegjandi undir því að svona sé staðið að jafn alvarlegum málum og þessu.

###

Virðulegur forseti. Ég ætla ekki að gera mál mitt langt þótt full ástæða væri til þess að fjalla um þetta með miklu lengri og ítarlegri hætti en hér hefur gefist kostur á. Á það hefur verið bent að hér hafi okkur verið settir ákveðnir afarkostir, með örfárra daga fyrirvara, að afgreiða málið með góðu eða illu. Það þýðir ekki að orðlengja það en þetta er afar niðurlægjandi staða, svo ekki sé fastar að orði kveðið, og menn geta reynt að hugga sig við það að hafa náð einhverjum fresti. En ég held í rauninni, eftir samtöl við forsvarsmenn flugfélaganna, að þeir bindi óraunhæfar vonir við það að hér muni einhverjir ráðherrar geta kippt í einhverja spotta. Við horfumst í augu við það að þetta er bókstaflega, eins ég hef áður sagt og kallað það, lengsta og tímafrekasta erindisleysa íslenskrar utanríkisþjónustu sem gerði sitt allra besta til að fá þessu breytt, fá samninga sem tækju mið af þeim miklu lengri vegalengdum sem við búum við hér á Íslandi heldur en þar sem þetta miðast fyrst og fremst að, í borgum innan Evrópu og meginlandsins þar sem hægt er að taka lestir og vera fljótur að því. Það að okkur hafi ekki tekist að ná neinu fram öðru en gálgafresti er því miður bara sorglegt. Þetta er sorgardagur, því miður, og að óbreyttu síðasti dagur þessa þings. Frá og með 1. janúar verður ekki aftur snúið. Þegar við fengum fulltrúa atvinnulífsins til að útskýra fyrir okkur hvað fælist í öllum þessum álögum, sektum og viðurlögum og öllu þessu, þá stóðu þeir bara á gati. Háupplýstir, hámenntaðir lögfræðingar voru búnir að rýna þetta og gátu ekki svarað neinu til um það. Þetta er blygðunarlaus skattlagning á íslenskan almenning undir því yfirskini að okkur beri að gjalda það dýru verði að vera föst í gamaldags jarðefnaeldsneyti. Ég hefði talið það alveg fullkomlega ásættanlegt ef valkosturinn væri til staðar að kaupa grænt eldsneyti versus það svarta. Þá mætti gjarnan beita okkur einhverjum sektum en sá valkostur er ekki til staðar, ekki enn, og hann hefði þurft að vera kominn fyrir löngu síðan eða alla vega áður en þessir afarkostir væru. Maður vissi alltaf að maður gat valið um að borga í Hvalfjarðargöngin eða keyra lengri hringinn, en Hvalfjarðarleiðin gjaldlögð án ganganna hefði verið fráleit.

Nú horfumst við í augu við þessa stöðu. Hér er stjórnarmeirihlutinn að reyna að sefa þetta einhvern veginn og réttlæta og Evrópuflokkarnir að reyna að halda aftur af gagnrýni sinni til þess að Evrópusambandið líti nú ekki verr út en raun ber vitni. En ég segi bara: Hvað næst? Nú eru hinir allra heilögustu í bransanum að halda því fram að sauðkindin sé ábyrg fyrir kolefnisútblæstrinum og nautgripir. Verður þá landbúnaðurinn næstur til að þurfa að gjalda dýru verði sauðfjárbúskap og nautgriparækt, mjólkurbúskap?

Úr því sem komið er ætla ég að leggja fram eina hugmynd og það er minn fyrirvari á því að tilheyra þingi sem lætur þetta yfir sig ganga. Nú hafa verið seld á undanförnum árum, fyrir milljarða, svokölluð upprunavottorð. Sumir kalla þau aflátsbréf. Íslendingar hafa verið að fá milljarða fyrir það að selja sína grænu áru úr landi. Þá legg ég til, rétt eins og fyrrum fjármálaráðherra, Bjarni Benediktsson, lagði til fyrir einhverjum misserum síðan, að það verði til þjóðarsjóður á Íslandi í krafti hins mikla gróða Landsvirkjunar sem við eigum öll. Látum þann góða þjóðarsjóð gefa okkur græna passa, okkur sem eigum hann — við eigum öll grænan passa í rassvasanum fyrir það eitt að hafa fjárfest í virkjunum og hvað það nú er — frá og með 2027. Til að þessar álögur lendi ekki beint á íslenskum almenningi þá skulum við framvísa þessum græna passa. Þá peninga sem annars væru að fara úr landi til einhverra subbukarla og -kerlinga í iðnaði í Evrópu eða annars staðar fengjum við að nota til þess að niðurgreiða óhjákvæmileg ferðalög okkar til útlanda. Hér er verið að bjóða upp á einhvers konar loftbrýr með takmörkuðum fjölda farmiða fyrir þá sem búa úti á landsbyggðinni. Við búum hér við endimörk hins byggilega heims. Seðlabankastjóra getur fundist ferðalög Íslendinga of tíð og of dýr en látum græna passann koma til móts við fólkið í landinu sem verið er að hlekkja um hálsinn á núna nýjar álögur, nýja skatta sem síðan renna beint í ríkissjóð Íslands án þess að það sé nokkuð tilgreint í hvað þeir eigi að fara.

Þetta er minn versti dagur á Alþingi, virðulegi forseti. Ég harma það að við séum sett upp við vegg með þessum hætti og enginn frestur gefinn til umræðna. Fjölmiðlar á Íslandi hafa ekki almennilega kveikt á hversu alvarlegt þetta er. Þetta hefur ekki verið í almennri umræðu sem skyldi. Það er komið að okkur með mjög harkalegum og miskunnarlausum hætti í þessu: Þið skuluð bara borga, þegja og hlýða. Ég segi: Fáum þá grænu passana okkar bara strax upp á borðið og ef ríkisstjórnin treystir sér ekki í þessar samningaviðræður þá legg ég til að við leitum kannski til manna sem gátu tekið upp hart tal, „hard talk“ eins og það hét þá. Ólafur Ragnar Grímsson þurfti að svara fyrir íslensku ríkisstjórnina á sínum tíma þegar menn voru þar mállausir og ég gæti vel ímyndað mér að menn á borð við hann gætu náð einhverju máli á þessum þremur árum sem fram undan eru áður en við verðum tekin og látin hlíta þessum afarkostum.

###

Ég þakka hv. þingmanni fyrir svarið. Mér er minnisstætt þegar hugmyndir um náttúrupassa hófust hér á Íslandi á svipuðum tíma og þessi mál voru að sækja í sig veðrið og Ísland að gerast eftirsóknarverðari áfangastaður en verið hafði. Þá var litla gula hænan dálítið einkennandi í þeim viðbrögðum. Auðvitað var spurt: Vilja rútufyrirtækin taka á sig skatt, vilja rútufyrirtækin taka á sig Íslandsskatt eða náttúrupassa? Vilja flugfélögin taka það á sig? Vilja leigubílaútgerðarmenn taka það á sig? Litla gula hænan sagði alltaf nei, ekki ég, ekki ég. En þetta var sum sé hengt utan um hálsinn á hóteleigendum og eftir stendur stór hluti gistihúsaeigenda í skammtímabransanum — þetta eru auðvitað allt skammtímaleigur — stikkfrír og það er engin skýring á því. Það er samkeppnishalli. Það er út af fyrir sig spurt hvers vegna ekki. Ef álögur af þessum toga er ekki beinlínis samkeppnishamlandi miðað við önnur lönd, segjum Norðurlönd sem eru ekki með gistináttagjald, hvers vegna þá þessi en ekki þessi, hvers vegna þessi grein þessarar ferðaþjónustu sem hér er um rætt sem leggur nú heilmikið til samfélagsins? Hví er það svo að þarna er ein hæna valin út en allir hinir segja: Ekki ég?

###

Virðulegi forseti. Ég vil þakka hv. þingmanni fyrir þessa yfirferð. Þarna er auðvitað um að ræða gjöld sem ekki hafa verið innheimt um árabil af ýmsum ástæðum og í rauninni fyrst byrjað á þessu í kringum 2012. Á meðan hefur verið tekið tillit til þess samkeppnisumhverfis sem seljendur gistinátta búa við, þ.e. fljótandi hótel hafa verið undanþegin í umræðunni fram að þessu og það má kannski má segja að það hafi verið tímabært að taka þau sjónarmið inn. Gæti hv. þingmaður upplýst mig um hvers vegna sá  samkeppnishalli er enn til staðar sem lýtur að skammatímagistingu, þ.e. þeim mikla og vaxandi fjölda þeirra sem hreinlega gera út gistihús fyrir það sem kallað er Airbnb með tilheyrandi  rekstrarkostnaði? Það þarf að setja slíkt upp sérstaklega með tilliti til  brunavarna og útgönguleiða og þrifa og viðhalds og alls þessa. Þetta eru í rauninni gistihús. Hví er það svo að þessi tegund af gistingu er undanþegin? Vonandi ekki vegna þess að það eru hagsmunaaðilar sitjandi hérna á þinginu sem eiga hagsmuna að gæta. Ég vona ekki. En ég er forvitinn um skýringarnar á þessu.

###

Virðulegi forseti. Ég vil þakka fyrir þessa umræðu. Ég held að það sé mikilvægt fyrir okkur að beina umræðunni að þessu grafalvarlega máli, þessu sorglega, hörmulega ástandi. Ég held að fólkið í landinu þurfi að vera með tilfinningu fyrir því að við látum okkur þetta auðvitað varða og tel að við höfum gengið til góðs með þeim yfirlýsingum sem við höfum sent frá okkur að frumkvæði utanríkismálanefndar sem Alþingi tók til samþykktar fyrir skemmstu. Ég held að það sé ágætt að við  viðurkennum líka að það var kannski  mikil bjartsýni, eða það var kannski ekkert sérlega góð hugmynd að ímynda sér að það væri hægt að bjóða heilli þjóð að verða einhvers konar  þjóð við hliðina á annarri þjóð hvað sem 1.200 ára sögu leið. Okkar ágæti sendiherra í Washington, Thor Thors, hefur verið bendlaður við þetta, sem var eflaust töluverð bjartsýni á sínum tíma að bera fram og reyndist ekki sem skyldi.

En það er líka mikil bjartsýni sem skín í gegnum öll þau hundruð pósta sem að okkur þingmönnum beinast um að það myndi breyta mjög miklu að slíta stjórnmálasambandi við Ísrael eða beita viðskiptaþvingunum eða einhverju slíku. Við erum ekki í mikilli aðstöðu til að gera neitt annað en að vera kannski hugsanlega einhvers konar fyrirmynd í því að vera friðarþjóð, herlaus þjóð og standa bara með réttlætinu og góðmennskunni. Það eina sem við getum gert á þessum tímapunkti er að sýna mannúð, senda hjálp eftir því sem við getum, hvað sem getur orðið best að gagni því fólki sem er í þessum hörmulegu aðstæðum, og minna kannski á það líka að við búum hér að dálítið merkilegum hlut; heimsfrægri friðarsúlu úti í Viðey. Vildi einhver þiggja friðarsúluna sem vettvang friðarviðræðna þá teldi ég það vera hugmynd sem við gætum boðið fram ásamt mannúðaraðstoð af hverjum þeim toga sem verða vill.  Sameinuðu þjóðirnar, sem voru stofnaðar eftir seinni heimsstyrjöldina til þess einmitt að sporna við stríðsátökum af þessum toga, eru því miður  ekki sá vettvangur sem við héldum að gæti orðið að gagni í þeim efnum. Við þurfum að finna nýjar leiðir. Af auðmýkt bjóðum fram okkar hjálp, þá litlu aðstoð, táknrænu eða veraldarlegu, sem til boða stendur.

###

Virðulegur forseti. Skömmu eftir að landnám hófst á Íslandi tók að koma í ljós það sem speglaði raunverulegt hugarþel frumbyggjanna hér; samkenndin og það að láta sér annt um náungann og ekki síst þá sem bjuggu við skertan hag eða heilsu. Þótt tog um peninga og eignir hafi leitt til átaka sem leiddu til þess að við glötuðum sjálfstæði okkar um næstu sjö alda skeið mætti halda því fram með gildum rökum að grunntónn samhygðar í íslensku samfélagi standi óhaggaður og það velferðarkerfi sem við höfum byggt upp er litið bæði aðdáunar- og öfundaraugum um víða veröld. Það skýrir að nokkru þann vaxandi áhuga erlendra þegna á að öðlast hér búsetu- og ríkisborgararétt eins og við blasir og ásókn erlendra gesta og starfsfólks á allra síðustu árum og misserum hefur orðið slík að fáa hefði fyrir því órað og hefur þessi mikla og skyndilega fólks- og ferðamannafjölgun reynst mikil og erfið áskorun. Hagkerfi okkar hefur þanist út og valdið slíkri verðbólgu að nú eru á því mikil efnahagsleg vandkvæði að framkvæma það sem enga bið þolir og varðar sjálft öryggi okkar, til að mynda á vegum úti, húsnæðisskort og álag á heilsugæsluna, hjúkrunarrýmin, skólana, öldrunarheimilin og umönnun yngsta fólksins okkar hér ekki síst.

Stærsta áskorun okkar í dag er að ná niður verðbólgunni og vöxtunum ofurháu sem valda öllum almenningi miklum búsifjum og mestum þeim sem efnaminnstir eru, öldruðum, öryrkjum og fátækum. Þennan hnút verður að leysa hið allra fyrsta, að ekki sé minnst á þann flækjufót skerðinga, eftirleguvanda sem blasað hefur við viðkvæmustu hópunum okkar um árabil. Áratugafyrirheit um úrbætur tryggingakerfisins okkar eru sagðar á lokastigi en furðulegt nokk án samráðs við og án vitneskju þeirra sem málið varðar mest. Mættum við vinsamlegast biðja um opið samráð og gagnsæi á lokametrum þessa mikilvæga máls, herra forseti, sem tryggja myndi okkar bláfátækustu tíund Íslendinga mannsæmandi kjör og þó fyrr hefði verið.

Sýnum í verki, kæru vinir,  í komandi atkvæðagreiðslum á síðustu dögum haustþings að við látum okkur kjör alls þessa hóps varða, til að mynda þegar kemur að jólauppbótinni sem sjaldan hefur skipt jafn miklu máli fyrir fólkið okkar nú á þessu yfirstandandi óhugnanlegu dýrtíðartímum.  Höfnum illskunni, hvort sem um er að ræða fórnarlömb heimsins grimmu styrjalda eða fórnarlömb óréttlætis  innan okkar eigin samfélags. Megi okkur öllum síðan líða vel og farnast vel hér á Íslandi farsældar fróni.

Forseti minnir aftur á takmarkaðan ræðutíma undir þessum dagskrárlið, störf þingsins.

###

Virðulegi forseti. Framúrskarandi fyrirtæki er viðurkenning sem árlega er veitt þeim fyrirtækjum sem skara fram úr, hafa tekið til hjá sér, jafnvel ráðist í breytingar og betrumbætur. Þótt Alþingi sé ekki dæmigert fyrirtæki í þeim skilningi orðsins gildir hér sem annars staðar að halda vöku sinni og laga úrelta starfshætti. Okkur ber að gera Ísland að besta mögulega Íslandi, standa vörð um réttlæti og þau mannréttindi allra Íslendinga sem hér kjósa að búa, starfa og eldast síðan með reisn. Alþingi er rótgróin og stolt stofnun sem til þessa hefur ekki gert mikið af því að beina sjónum að eigin veikleikum, hvað þá að leita ráðgjafar eða aðstoðar. Ég vil því leggja til, herra forseti, að við efnum á komandi ári til eðlilegrar sjálfsskoðunar með aðstoð bestu sérfræðinga með það að markmiði sem hér hefur verið lýst og ráðast síðan í að innleiða nýjan sið þar sem þess gerist þörf, rétt eins og tugir fyrirtækja  gera á ári hverju,  meira að segja ríkisfyrirtæki. Hið háa Alþingi munu engu glata af reisn sinni og virðingu við slíka sjálfsskoðun og breytingastjórnun þar sem það á við.

Að þessu sögðu vil ég leggja til að við viðurkennum einnig að sitthvað mætti betur fara í því efnahagskerfi sem við höfum boðið þegnum okkar upp á áratugum saman, ólgusjónum ófyrirsjáanlega með öllum þeim tilraunum til inngripa og afskipta sem augljóslega hafa ekki virkað sem skyldi. Það veikir mjög tiltrú á bæði ríkisvaldinu og Seðlabankanum þegar svo dramatískar tilraunir til úrbóta sem raun ber vitni virka hreinlega ekki svo mánuðum og árum skiptir. Til þess er sífellt vitnað að vextir séu eina vopnið gegn verðbólgunni. Höfum það hugfast að sé gripið til vopna ber einnig að grípa til varna og hafa mannúð í fyrirrúmi. Sárabindin, verkjalyfin og plástrana skortir svo sárlega um þessar mundir og fyrirsjáanleg er enn meiri pína. Venjulegt fólk reiðir sig á  okkur, herra forseti, og okkur ber að bregðast við af fullum þunga. Fólkinu okkar blæðir og þá mest  viðkvæmustu hópunum.

###

Virðulegi forseti. Stóra mentólsígarettumálið hér á þinginu í gær var í raun afar kærkomið innan um allt það naglasúpuflóð evrópskra tilskipana um stórt og smátt sem fullveldið Ísland hefur látið bjóða sér í vaxandi mæli undanfarin ár. Næst verða það ófrávíkjanlegar álögur á nauðsynjavöru í sjóflutningum og svo þau til skamms tíma sjálfsögðu lífsgæði Íslendinga að fá að ferðast til sólarlanda kannski svona tíu daga á ári. En hvers vegna er hér tilnefnt stóra mentólsígarettumálið? Jú, það speglar svo vel þá vaxandi afskiptasemi júróbírókratana allra sem vilja setja okkur fyrir í smáatriðum hvernig lífinu skuli háttað hér á Íslandi. Þið megið reykja sígarettur eins og ykkur lystir, nema bara alls ekki mentólsígarettur og engin tóbaksviðskipti milli landa, takk, en landamæralaus áfengisviðskipti eru leyfð. Hvað verður það næst, virðulegi forseti? Tyggigúmmí skal heimilað en þó alls ekki bleikt kúlutyggjó. Eða: Plástrar skulu seldir í húðlitunum en alls ekki fánalitunum, hvað þá bleikum litum. Hvers konar nördisma erum við eiginlega að undirgangast hér án þess að fá nokkra rönd við reist? Við reisn? Nýjasta krafan er sumsé um að undirgangast nýja refsiskatta frá Brussel fyrir það að nota skip til flutninga á nauðsynjavöru sem óhjákvæmilega mun í framhaldinu hækka verð slíkrar vöru og svo fyrir að stunda millilandaflug knúið hefðbundnu eldsneyti meðan grænt flugvélaeldsneyti er hvergi í sjónmáli. Þetta mál þolir enga bið, afgreiðist hratt og fyrirvaralaust, ella verður refsað, segja þeir þarna ytra. Við höfum viku til að þegja, hlýða og kvitta.

Með þessu er ekki einungis verið að varpa átthagafjötrum á tekjulægstu og viðkvæmustu hópa Íslands heldur einnig verið að vega alvarlega að þeirri atvinnugrein sem mestar tekjur hefur fært okkur undanfarinn áratug, sjálfri ferðaþjónustunni. Það hafa aldrei talist góðir búskaparhættir að slátra mjólkurkúnum sínum nema þá í sjónmáli væru aðrir afkomumöguleikar og betri. Slíkir búhnykkir blasa ekki beinlínis við í dag, herra forseti, nema síður væri. Guð blessi hið svokallaða fullvalda Ísland.

###

Já, hér  geta verið flókin álitamál á ferð. Það sem ég er að spyrja um er: Lenda þessi gjöld ekki hreinlega á íslenskum farþegum þegar við erum að fljúga  almennt  þrisvar, fjórum sinnum lengri leið milli borga Evrópu og okkar höfuðborgar hér, Keflavíkur, eða erum við að nýta okkur einhvers konar, hvað getum við sagt, sölu á aflátsbréfum til að niðurgreiða það? Heyrði ég það rétt að það sé partur af planinu? Mun þetta ekki bitna á íslenskum neytendum, þ.e. flugfarþegum frá og með 1. janúar 2027 með hærri gjöldum en við erum að borga í dag og mun þetta ekki bitna á íslenskum neytendum varðandi flutninga á aðföngum til landsins eða er verið að nota einhver kerfi til að firra íslenska neytendur þessum álögum? Og að endingu: Sjóðirnir sem þarna eru undir  og við munum væntanlega hafa fullan aðgang til að sækja í til þess að þróa okkar rafeldsneyti;  liggur það fyrir hvað þeir sjóðir eru gildir og hvort við höfum hlutfallslega sambærilegan aðgang og stóru löndin að þeim þróunarsjóðum?

###

Virðulegi forseti. Nú hafa örlögin hagað því þannig okkar stærsti búhnykkur í atvinnulífinu byggir einmitt  á flugi til og frá Íslandi eða til og frá Evrópu með viðkomu á Íslandi. Skil ég það rétt að nú sé búið að finna leið til að firra íslenska farþega auknum gjöldum af flugi sínu milli landa með  einhvers konar heimildabraski, leyfi ég mér að segja? Og gildir hið sama um skipaflutninga,  að þetta muni ekki bitna á vöruverði, þ.e. hækkuðum gjöldum sem íslensk fyrirtæki þurfa þá til að flytja hingað matvæli og nauðsynjavöru? Og þá spyr ég að lokum: Er hið fornfræga fyrirkomulag „hub“ eða millilendingarstaðurinn Ísland í einhverri hættu eða  kominn í óvænta samkeppni kannski við Bretland sem þarf ekki að hafa áhyggjur af ETS í dag og sem gæti hugsanlega orðið sá millilendingarstaður, þ.e. Skotland eða Bretland, sem við höfum orðið og höfum miklar tekjur af? Bara svo að ég skilji þessar nýju forsendur rétt, því að til skamms tíma heyrðist nú heldur betur í bæði skipafélögunum og flugfélögunum yfir þessum álögum, hvenær sem þau myndu á dynja. En nú kann ýmislegt hafa breyst með samningafundum bak við tjöldin. — Bara þannig að það sé skýrt fyrir mér og þeim sem eru að hlusta.

###

Virðulegi forseti. Ég vil þakka hv. þingmanni fyrir skjót og skýr svör. Ég hafði skilið hann þannig að hann væri ekki sérlega hrifinn af því sem hér stæði til akkúrat núna. Þess vegna ætla ég að spyrja hann sömu spurningar og hæstv. ráðherra var með: Hvað annað frekar en þetta? En ég sé á þessum svörum að hann teldist að líkindum fyllilega bær til að taka við embætti innviðaráðherra ef þannig skipuðust nú skyndilega veður í lofti eða eftir næstu kosningar. En ég ítreka líka það sem kom fram á fundi okkar með ráðherra í umhverfis- og samgöngunefnd að svona heimildir þekkjum við frá ýmsum nágrannalöndum. Við þekkjum frá t.d. Bandaríkjunum þessi frægu loft sem eru  byggð, ekki sem íbúðir upphaflega en breytt í mjög aðlaðandi og spennandi valkosti fyrir ungt fólk, listafólk og fleiri, og ég bind vonir við að við getum gert gott úr þessu, gert áhugaverð rými úr þessu. Ég held að  öryggisþátturinn sé sá mikilvægasti og að við búum hvergi til slysagildrur eða flækjufót varðandi það að komast út ef eitthvað brestur á. Þannig að ég er sáttur við þessa reddingu. Þetta er auðvitað til skammtímaredding í ljósi ýmissa ólíkra þátta sem hafa dunið hér yfir og fjölgað þeim sem hér dvelja alveg óheyrilega hratt og aðrar hugmyndir hefði ég ekki lagt fram sjálfur í þeim sporum sem hæstv. innviðaráðherra er. Ég þakka fyrir umræðuna og ég vonast til þess að þetta verður til blessunar og við sleppum við það sem við höfum því miður þurft að horfa upp á,  slys og ógæfu.

###

Virðulegi forseti. Þetta er mikilvæg umræða og við tókum þetta spjall við ráðherra í umhverfis- og samgöngunefnd. Mér fannst þetta ráðast af lausnamiðuðum tímabundnum lausnum. Auðvitað er þetta ekki kjörástand. Þetta eru hálfgerð neyðarlög en þó, miðað við aðstæður eins og eru í dag þar sem er eftirlitslaust og ólöglega verið að raða fólki inn í húsnæði sem er ekki byggt sem íbúðarhúsnæði, þá tel ég altént til bóta að það sé komið lögum yfir það og öryggis- og eldvarnareftirliti í þessa tímabundnu neyðarúrræðislausn sem við erum að ræða hér.

Ef hv. þm. Gísli Rafn Ólafsson yrði skyndilega gerður að innviðaráðherra á morgun þá er alveg ljóst að hann myndi vilja byggja miklu meira húsnæði langt fram í tímann. En það breytir ekki því að við erum með vandamál núna sem þarf að leysa strax, tafarlaust. Það var enginn fyrirvari á þeirri ofboðslegu fjölgun á fólki sem hér helltist yfir okkur, bæði tengt ferðaþjónustunni og uppbyggingu í þjónustugeiranum, byggingargeiranum og öllum þeim geirum sem þarf að manna. Þess vegna spyr ég hv. þingmann: Hvaða ráð annað hefði hv. þingmaður viljað leggja til núna, með fullri virðingu fyrir langtímasýninni, en hún bjargar okkur ekki í dag? Hvernig myndum við leysa þetta betur en með því frumvarpi sem hér er til umræðu?

###

Virðulegi forseti. Ég vil þakka fyrir þessa umræðu, hún er mikilvæg. Ég lenti persónulega í því fyrir nokkrum misserum að fornbíl var rænt sem var mér og fjölskyldunni mjög kær og hann færður í úthverfi og allt hirt úr honum. Síðan var kært að hann væri ólöglega staðsettur og var hringt á Vöku og hann færður þangað niður í portið. Þegar ég kem þangað kemur maður skjálfandi á móti mér og segir: Ég er feginn að sjá þig, Jakob Frímann. Hér kom maður mjög óhuggulegur, ógnandi og reiður í morgun yfir því að við hefðum fjarlægt bílinn og hérna er nafnið hans. Ég vissi að þú ættir þennan bíl. Hér er nafn og kennitala en þú ferð ekki að tala við hann sjálfur, þetta er hættulegur maður. Nú hvað á ég að gera? Þú talar við lögregluna. Svo kemur löng þögn. Við megum ekkert segja. Þú ferð ekki að tala við þennan mann sjálfur, segir lögreglumaðurinn. Og hvað á ég að gera? Þú verður að leita þér lögmanns. Ég talaði við lögmann. Enginn lögmaður vildi taka þetta mál að sér.

Þetta er Ísland í dag, gott fólk, eins og Jón Ársæll myndi orða það. Við þurfum að bregðast mun harðar við þeirri staðreynd — nota bene, hér voru íslenskir krimmar á ferð — að hér eru komnar mafíur ýmissa landa, búnar að festa rætur í glæpastarfsemi af ýmsum toga. Við höfum því miður leyft þessu að gerast og viðgangast. Ég er ekki sérfræðingur í tegund vopna eða hvernig bregðast skuli við en með einhverjum markvissum og árangursríkum hætti þurfum við að berjast á móti þessu og bregðast við þessu hraðar og harðar en við höfum gert til þessa. Ég skora á dómsmálaráðherra að hika ekki við að losa okkur undan þessu ástandi vegna þess að það er tiltölulega nýtilkomið og við þurfum að grípa til skjótra aðgerða gegn því.

###

Virðulegi forseti. Við fögnum á komandi föstudegi, 1. desember, fullveldi okkar, því hinu sama og við glutruðum í hendur Noregskonungs 1262 sökum döngunar- og friðleysis en vorum síðan öldum saman að harma og reyna að endurheimta, hnípin þjóð í viðvarandi vanda. Fullveldið endurheimtum við síðan úr hendi Danakonungs fyrir 105 árum. Fullveldið merkir stjórnskipulegt sjálfstæði, sum sé að valdið til að taka ákvarðanir sé hjá innlendum stofnunum og aðilum sem sæki valdið ekkert annað.

Hvernig skyldi okkur síðan hafa haldist á fullveldinu langþráða? Höfum við, fullvalda þjóðin, gengið til góðs? Þetta hefur á undanförnum áratugum þróast í þá átt að í dag berast okkur árlega um 650 fyrirmæli frá Brussel um nýjar innleiðingar á lögum og reglum í kjölfar innleiðingar EES-samningsins fyrir þremur áratugum. Í þessum sal gæla svo ýmsir við að stíga skrefið til fulls inn í sjálft Evrópusambandið, sem myndi þýða á þriðja þúsund nýrra innleiðinga á ári hverju, auk umtalsverðra aðildargjalda og nýrra kvaða en jafnframt möguleikanum á mikilli fjölgun hérlendis á Styrkja-Guddum af ýmsum toga, að ekki sé minnst á evrópska gjaldmiðilinn evru sem hér yrði innleiddur með kostum og göllum.

Við finnum fyrir vaxandi kröfum um framlög í evrópska þróunarsjóði, flugskatta, skipaskatta, Schengen-skatta og sitthvað fleira sem við inngönguna í EES komu aldrei til tals. Gömlu þýlyndisgenin í okkur virðast furðulífseig frá dögum norsku og dönsku kónganna og fyrirstaðan gegn vaxandi frekju Evrópuvaldsins og peningaplokki öllu hefur ekki reynst sérlega haldbær. Við þegjum frekar bara og borgum. Stígi hins vegar fram innlendir sárafátækir eldri borgarar og óski eftir örlitlum stuðningi jólamánuðinn, nú á geðveikum vaxta- og verðbólgutímum, skortir ekkert á festuna og aðhaldssemina í ríkisfjármálum. Þegar beðið er um 66.000 kall fyrir þá 2.000 einstaklinga sem mynda fátækasta þjóðfélagshópurinn í okkar annars vellauðuga samfélagi er svarið kjarnyrt: Nei.

Fögnum 105 ára fullveldisafmæli okkar í vikulokin með rausn og reisn en jafnframt með góðri samvisku gagnvart hinum fátækustu meðal vor, fólkinu sem mest þarf á okkur að halda nú í aðdraganda rándýrra jóla. — Góðar stundir.

Forseti minnir hv. þingmenn á að ræðutími í störfum þingsins er einungis tvær mínútur.

###

Virðulegur forseti. Ég þakka hv. þingmanni fyrir andsvarið. Ég ítreka að ég er hjartanlega sammála öllu sem hér er lagt til, fullur sómi að, og fókusinn sem hefur náðst á þetta tiltekna verkefni er fyllilega í samræmi við tilefnið. Það er mjög erfitt fyrir venjulegt fólk að setja sig í þær aðstæður að vera skyndilega rekið út af heimili sínu og þurfa að finna sér nýtt heimili og vita ekki um afdrif aleigunnar eða íbúðarhúsnæðisins eða hvað verður í náinni framtíð. Hugur okkar er hjá öllum Grindvíkingum. Ég segi: Við skulum bara nota þetta sem áminningu um það að við erum góð í að leysa krísur. Það er nú kannski kjarninn í íslenska eðlinu að við erum samhuga og samstillt þegar á þarf að halda. Og þegar þetta verkefni verður komið fyrir vind, getum við sagt,  þá vil ég ítreka beiðni mína til hv. þingmanns og hennar meiri hluta, stjórnarliða, að við viðurkennum krísurnar sem eru t.d. núna fram undan í þeirri grunnstétt sem er bændastéttin. Við vorum að tala um riðu áðan en það er allt að riða til falls hjá mjólkurbændum sem fá 175 kall fyrir mjólkurlítrann sinn á meðan  kranavatn á flöskum kostar út úr búð 199 kall. Það segir allt sem segja þarf. Síðan er auðvitað viðvarandi krísa, sem er sú alvarlegasta til lengri tíma litið, sem lýtur að eldri borgurum, öryrkjum og fátæklingum þessa ríka lands. Ég spyr hv. þingmann hvort ekki megi góðs vænta af krísustjórnunum á þessum vettvangi líka.

###

Forseti. Ég vil þakka hv. þingmanni fyrir þessa framsögu og lýsa mig innilega sammála því sem hér er lagt fram. Ég held að við séum einhuga í Flokki fólksins og mætti  segja að þessi ríkisstjórn, sé nú þegar komin með allnokkra þjálfun í krísustjórnun og viðbrögðum við vám af ýmsum toga. Það er út af fyrir sig þakkarvert og jákvætt. Þegar þessar krísur sem höfum upplifað nokkur ár í röð eru fyrir vind, væri ekki hv. þingmaður sammála mér um að þá færum við nú fyrst fyrir alvöru að taka á þeim krísum sem eru viðvarandi hér og lúta að okkar smæstu bræðrum og systrum sem verst eru haldin í landinu, vegna þess að við sjáum og vitum að á Íslandi er nóg til? Það á enginn að þurfa að líða skort, enginn að vera með tóman ísskáp, en við erum hjartanlega sammála þeirri áætlun sem hér liggur fyrir varðandi Grindavík. Hún er öllum til sóma.

###

[Hlátur í þingsal.]Virðulegi forseti. Ég þakka hv. þingmanni fyrir svarið. Margt   af því sem við tökum þátt í hér í þessum sal mætti flokka undir pot og lobbýisma.   Það er t.d. alveg sérstök stétt fólks í Washington   sem starfar við það eingöngu að ota og pota og það segir sig sjálft að   þeir sem næstir standa valdinu hafa mest áhrif.   Er hv. þingmaður ekki   sammála mér um að það sé í rauninni afar óheppilegt að jafn stórt og víðfeðmt   kjördæmi og Norðausturkjördæmi skuli ekki eiga sæti við ríkisstjórnarborðið   og hafa þar með þau auknu áhrif sem slíku fylgir? Minni ég nú bara á hv.   fyrrum þingmann kjördæmisins, Halldór Blöndal, sem hafði gríðarleg áhrif   á mál á borð við það sem gerðist milli Siglufjarðar og Ólafsfjarðar og   ýmislegt fleira. Kristján Möller, fyrrverandi hv. þingmaður, er annað dæmi. Værum við ekki mun betur sett í norðaustrinu varðandi þessi áherslumál ef   menn hefðu séð sóma sinn í því að kjördæmi sem leggur   rúmlega fjórðung til ríkissjóðs í tekjum sínum af   ýmsum atvinnugreinum, ætti rödd og það sterka og áhrifamikla rödd við ríkisstjórnarborðið?   Hefði hv. þingmaður getað hugsað sér að taka þar sæti sjálfur og persónulega?

###



Virðulegi forseti. Ég vil þakka hv. þm. Njáli Trausta Friðbertssyni fyrir    þetta mikilvæga mál sem hér er lagt fram. Ef ég mætti ráða hefði ég viljað    forgangsraða framkvæmdum eftir hættumati. Nú hefur Suðurlandið um langt árabil    verið fjölfarnasti ferðamannastaður, ferðamannaleið, skulum við segja, Íslands;    flestir erlendra ferðamanna hér hafa lagt leið sína um Gullfoss, Geysi, Þingvelli    og stór hluti alla leið að Jökulsárlóni. Nú er ýmislegt í pípunum sem bendir    til þess að Austurlandið verði senn mun fjölfarnara og meiri þungi beinist þangað,    bæði af erlendum og innlendum farþegum, gullfallegt svæði. Það hefur    lengi verið vitað að þetta er, eins og fram hefur komið, einn hættulegasti vegarkafli    landsins, rétt liðlega 33 km. Ég spyr hv. þingmanninn hvort hann sé mér sammála    um að okkur beri að vega og meta forgangsröðun út frá því hversu örugg eða    óörugg viðkomandi leið er.

###

Virðulegi forseti. Ég ætla að taka undir með öðrum sem hér hafa tjáð sig og taka undir þessa góðu þingsályktunartillögu og skrá mig á hana svo fljótt sem verða má. Þetta er sannkallað framfaramál, tímabært, og í rauninni er ekki hægt annað en að styðja þetta. Hafandi verið barn á Akureyri þurfti ég stundum að leita til þessarar stofnunar og yfirlæknisins Guðmundar Karls sem þá var. Ég á bara góðar minningar af þeirri þjónustu sem ég hef fengið þar og ég held að svo sé um flesta sem þangað hafa leitað.

Háskólinn á Akureyri er stofnun sem var ekki til þá en er til núna og hefur verið um áratugaskeið. Þaðan fæ ég mjög góðar fréttir og meira að segja er dóttir mín þar í námi og lætur afar vel af sér. Þannig að ég held að það sé skrifað í skýin að Sjúkrahúsið á Akureyri taki saman við Háskólann á Akureyri. Við þurfum auðvitað að fjármagna það ef það á að færa sjúkrahúsið upp í það að vera háskólasjúkrahús. Því fylgir aukinn tilkostnaður, tækjabúnaðar og mannskapur. Ef það er ekki númer eitt, tvö eða þrjú á forgangslista samfélagsins að tryggja örugga og góða heilbrigðisþjónustu um allt land þá veit ég ekki hvað.

Mönnunarvandi hefur auðvitað verið viðvarandi vandamál á landsbyggðinni um allt of langa hríð og sem betur fer eru góðu fréttirnar þær að nú er búið að lækka þröskuldinn sem var á því að hleypa fólki í gegnum fyrsta árið í læknisfræðinni. Það var skelfilega erfitt og þungbært fólki sem hafði ástríðuna til að stunda læknisnám en þurfti jafnvel að fara tvisvar eða þrisvar í gegnum fyrsta árið eða þá hreinlega að flosna upp.

Hérna sér maður fyrir sér að fólk geti undirbúið sig undir framhaldsnám og orðið að landsbyggðarlækni, heimilislækni eða sérfræðingi með hvaða hætti sem verða vill. Þetta er til styrkingar á, við getum sagt, landsbyggðinni, þessum hluta hennar. Það er auðvitað ófært að menn upplifi ekki fullkomið öryggi, bjáti eitthvað á í heild sinni. Ég sé þetta sem þjóðþrifamál, ekki bara fyrir norðrið og norðaustrið eða landsbyggðina heldur bara fyrir okkur öll að byggja upp öfluga kjarna. Ég vonast til þess að  fljótt og örugglega verði skipaður  þessi undirbúningshópur, nefnd sem kemur með markvissar tillögur að því hvernig þetta má gera sig svo fljótt sem verða má.

Ég ætla ekki að hafa orðin fleiri. Ég held að tillagan segi allt sem segja þarf og allur rökstuðningur sem þar kemur fram í greinargerð til fyrirmyndar. Ég styð þetta mál af heilum hug og þakka þeim sem áttu frumkvæðið að því að koma því í umræðuna.

###

Virðulegi forseti. Ég vil þakka fyrir þessa umræðu, málshefjanda og hæstv. ráðherra. Ég minni á hversu stolt við vorum af Landhelgisgæslunni, þau okkar sem munum eftir þorskastríðinu. Það voru alvöruátök á hafi úti, vísvitandi árekstrar og ögranir og ógnanir. Þá var kalda stríðið viðvarandi en ástandið í heiminum ekki jafn ógnvænlegt og við blasir í dag. Ég vil taka undir þau orð hæstv. ráðherra að við þurfum fyrst og fremst að horfa til framtíðar. Hvernig kemur hún til með að blasa við innan fárra ára? Vonandi ekki svona, en mögulega þó: Harðnandi átök í heiminum, að einhvers konar þriðja heimsstyrjöld verði brostin á með viðvarandi ógnum fyrir alla jarðarbúa, viðvarandi hótunum um atómsprengjur, kjarnorkuvopn og viðvarandi hættu þeirra sem búa að jafn ríkulegum auðlindum, matvælaframleiðslu og orku, grænni orku, og Íslendingar. Þá kynni þessi konfektmoli efst á jarðarkúlunni að gerast æðigirnilegur og ómótstæðilegur fyrir þá sem svífast einskis og við horfum á það í dag hversu viðbjóðslegt framferði þjóðanna er sem nú takast á. Við skulum vona að við drögumst ekki betur inn í það. En ég vil deila því hér og beina því til hæstv. ráðherra að ég átti fund síðastliðið sumar með sérfræðingum í Santa Barbara sem bentu okkur á það að ef við ætluðum að gerast ósnertanleg hér þá væru til leysigeislavopn sem væri hægt að koma fyrir á skipum sem myndu verja okkur fullkomlega fyrir hvers kyns ógnum sem að okkur steðja úr lofti eða hafi. Þetta eru ógnvænleg vopn sem gætu gjöreytt þeim árásaraðila sem svo kýs að haga sér. Ég vil bara að nefna þetta hérna, ég vil ekki sitja einn að þessari vitneskju og ég get sent bæði tölvupóst og símanúmer ef beðið er um.

Forseti vill minna þingmenn á að virða ræðutímann sem er tvær mínútur.

###

Virðulegi forseti. Ég ætla að gera störf þingsins að mínu umræðuefni eins og gert er ráð fyrir í yfirskrift þessa dagskrárliðar. Hið háa Alþingi, hið virðulega Alþingi með öllum hinum hv. eða hæstv. þjóðkjörnu starfsmönnum hér í þingsal nýtur nú þess vafasama heiðurs að vera eini fundarsalur höfuðborgarsvæðisins sem er nánast með daglega fundi og sem ekki gefur kost á þeirri sjálfsögðu nútímatækni sem gerir manni kleift að sýna með myndrænum hætti skiptingu kökunnar eða fjölda þessa hóps eða hins og þróun mála í myndmáli. Hin æruverðuga sjónvarpsstöð á Alþingi.is, sem sumir horfa á og aðrir ekki, er sennilega einhver fábreyttasta útsending sem gefst kostur á í heiminum en gæti verið einhver besti fræðslumiðill fyrir almenning sem hægt væri að bjóða upp á í stjórnmálafræðunum og samfélagsfræðunum öllum.

Heyr, heyr.Gott og vel, ég hef vakið máls á þessu áður og mun gera það aftur að óbreyttu. Hins vegar erum við á nýjum þröskuldi tæknibyltingar þar sem gervigreindin er til umræðu. Ég er ósammála því nafni. Það er niðurlægjandi nafn á þessa tækninýjung. Það ætti að vera eins konar samgreind eða algreind — alnetið var það kallað á sínum tíma — en engu að síður getum við vonandi áður en langt um líður nýtt gervigreind til að efla með okkur lýðræðið svo menn tali ekki hér daginn út og daginn inn út í tómið, þar sem enginn er að hlusta, úr þessum stóli eða sérstaklega nefndastólum. Við getum fengið algreindina eða gervigreindina okkur til atfylgis og skoðað hver var niðurstaða dagsins, hver var niðurstaðan í málinu, og sent hana áfram til framkvæmdarvaldsins í þágu heildarinnar. Þetta er mín skammtímasýn og framtíðarsýn í senn.

###

Forseti. Ég ætlaði bara að benda á það sem stendur í 5. gr.

„Kvikmyndasafni Íslands er heimilt að taka gjald fyrir eftirtalið: Útlán á kvikmyndum, kvikmyndasýningar, afritun, skönnun og stafvæðingu hliðræns efnis og sérfræðilega heimildaþjónustu og launa- og efniskostnað vegna þessara þátta. Jafnframt er safninu heimilt að taka gjald fyrir sýningu, annan flutning og rétt til eintakagerðar í samræmi við ákvæði höfundalaga, nr. 73/1972. Kvikmyndasafnið skal setja sér gjaldskrá vegna þessarar þjónustu sem ráðherra staðfestir.“

Þetta held ég að hljóti að svara að einhverju leyti spurningunum um hvernig eigi að fjármagna kvikmyndakynningu og aukið læsi.

###

Virðulegur forseti. Ég vil þakka hæstv. ráðherra fyrir svarið. Sem þessi fámenna þjóð höfum við kannski verið þekktust fyrir það frá landnámi að búa að ríkri sagnahefð. Einu sinni voru það Íslendingasögurnar sem báru hróður okkar víðast og síðan annars konar formgerðir. Mér leikur forvitni á að vita hvort menningar- og viðskiptaráðherra sæi fyrir sér hvata fyrir aðila í viðskipta- og fjármálalífi á Íslandi til að koma að styrkingu geirans. Mig langar að vita hvort ráðherrann sæi fyrir sér að hægt væri að innleiða hvata í formi skattafslátta eins og þekkist víða, sérstaklega í Bandaríkjunum þar sem kvikmyndagerðin hefur verið í hvað mestum blóma lengur en annars staðar, allt byggt meira eða minna á því að menn fjárfesta í þessari tegund menningarlífsins sem stundum verður að ábatasömum rekstri, og hvort við gætum hvatt fleiri til að leggja fé til þessa geira sagnahefðarinnar, kvikmynda- og sjónvarpsþáttagerðar, með skattalegum hvötum. Það myndi að mínu mati geta stóreflt það sem fyrir er og er í blóma. Það væri hægt að vísa í margar fyrirmyndir í nágrannalöndum og samstarfslöndum okkar hvað þetta varðar.

###

Virðulegi forseti. Ég vil þakka hæstv. menningar- og viðskiptaráðherra fyrir þessa framsögu og fyrir að kynna okkur fyrir þessari bættu stefnu sem lýtur m.a. að varðveislu og þjónustu við arfinn. Nú hef ég ekki fundið það, en ég vil ljúka lofsorði enn einu sinni á það frumkvæði að móta stefnu í öllum helstu greinum okkar menningarlífs. Kvikmyndastefnan er frábær og ekki síður sú tónlistarstefna sem nýbúið er að samþykkja. Er það ekki alveg skýrt að Kvikmyndasafni Íslands ber að færa í stafrænt form allar þær kvikmyndir sem hafa verið framleiddar á Íslandi með sama hætti og hið lofsverða framtak að færa öll hljóðrit Íslands undir þak Þjóðskjalasafnsins og yfirfæra þar í stafrænt form? Þetta er bara spurning sem ég vildi varpa fram um leið og ég vek athygli á því að þetta eru mjög þörf og mikilvæg skref sem hér er verið að stíga og fullkomlega eðlilegt að það séu endurgreiðslur frá þeim verkefnum sem verða kannski að miklum efnahagslegum undrum í dreifingar- og söluheimi sjónvarps- og kvikmyndahúsanna. Að lokum þá er talað um sérstakan sjóð sem komi til viðbótar til að framleiða sjónvarpsseríur og annað slíkt. Mér leikur forvitni á að vita hvers konar upphæðir eru þar undir.

###

Virðulegi forseti. Ég vil þakka fyrir þessa umræðu og þakka fyrir þetta frumvarp sem hér er kynnt, því að ég held að það sé til bóta. Það er rétt að ég útskýri það að ég var með drauma um að gerast bóndi á yngri árum og kynnti mér búskaparhætti bæði í Borgarfirði og hjá gömlu herraþjóðinni í Danmörku, í Þýskalandi og Skotlandi en ákvað þegar raunsæið helltist yfir mig að það væri affarsælast að gerast geisladiskabóndi. En hjarta mitt slær mjög með bændum því ég er af þeim kominn og við flest og þetta er ein af grunnstoðum íslenska samfélagsins í gegnum tíðina, aldirnar og árin. En staða bænda í dag er með þeim hætti að það væri mjög erfitt t.d. fyrir mín börn að hugsa sér það að ganga inn á þennan akur þótt þetta sé sannarlega rómantísk og falleg iðja, að rækta landið sitt og lifa af ávöxtum þess og dreifa hollmeti með Íslendingum öllum og þess vegna til útflutnings.

Ég hefði gjarnan viljað sjá áherslur matvælaráðherra, nú tala ég bara sem velmeinandi ráðgjafi svona í stóra samhenginu, eftir að þessi stjórnarráðsbreyting varð öll og landbúnaðarráðherra var ekki lengur þannig merktur. Þá upplifa ýmsir bændur sem ég hef talað við að þeir séu enn neðar og verr settir í kerfinu. Svo koma bölvaðir vextirnir inn í umhverfið eins og það er núna. Mér brá verulega við það þegar ég fór að bera saman verðið á mjólkurlítra sem bóndinn fær í dag við verðið á drykkjarvatninu, bara kranavatninu, sem er selt úti í búð. Bóndinn fær 175 kall fyrir mjólkurlítra með öllum þeim tilkostnaði sem fylgir, fóðri og áburði og öllu því. En vatn úr flöskunni beint úr krananum er selt á 199 kr. Þetta segir okkur ansi mikið um hvert við erum komin, hvernig við erum að virða alla vinnuna sem fer í það að reka bú, stórt kúabú með öllum þeim tilkostnaði.

Ég verð að viðurkenna að áherslur í matvælageiranum hafa að verulegu leyti snúist um sjávarfangið, sjávarstefnuna, kvótann og allt þetta og stórar nefndir skikkaðar til starfa. Myndi hæstv. matvælaráðherra sjá möguleika á því að efna til víðtæks starfs til að hreinlega endurmeta þetta kerfi? Þetta er gamalt kerfi og líkt og annað sem ég nefndi hér í störfum þingsins fyrr í dag stagbætt og illskiljanlegt og það er ekki nægilega hvetjandi fyrir ungt fólk að stíga inn á þennan vettvang. Íslendingar hafa í auknum mæli á síðustu árum og áratugum verið að veigra sér við því að fá ryk á puttana, hvað þá mold eða mykju. Svo er vinnan sem þessu fylgir. Það eru engin frí frá því að fara að mjólka, það eru engin frí frá því að slá og taka saman og allt þetta, þú ert að allan daginn, allan sólarhringinn, allt árið. Þess vegna segi ég: Við hljótum að geta fundið leið til að bændur á Íslandi geti lifað vel af störfum sínum og afurðum rétt eins og útvegurinn fann sína leið, þótt umdeild væri með öllu kvótasetningarbraskinu og veðheimildunum og öllu því. Ég er ekki að leggja til að fara þá sömu leið. Ég er að leggja til að við búum til alvöruþankatank um landbúnað framtíðarinnar á Íslandi, stundum kallað harðbýlt land fyrir landbúnað á ytri mörkum hins byggilega heims.

En ég er líka áhyggjufullur yfir því sem ég hef upplifað á þingum og fundum að undanförnu. Umhverfissinnar hafa eðli málsins samkvæmt háa rödd í dag og eru í miklum forgangi og þau málefni öll á ríkisstjórnarvettvangi og lærðir menn eru að bera saman sauðkindina við fjórhjólajeppa þegar kemur að kolefnisspori og öllu því. Það tel ég grafalvarlegt ef niðurstöður vísindamanna og umhverfissinna eru að framleiðsla á rauðu kjöti sé hreinlega skaðleg fyrir ímynd Íslands og loftslagið. Það er tiltekið á sérstökum stöðum, kannski á afréttum og annars staðar þar sem blómleiki grassins er ekki mikill og annað slíkt.

Ég tel afar mikilvægt að við tökum þessa umræðu. Hvernig getum við boðið kynslóðum framtíðarinnar upp á það að starfa af fúsum og frjálsum vilja á vettvangi landbúnaðar og matvælaframleiðslu án þess að ganga fram af sér í áreynslu og án þess að þrengja þannig að eigin hag og fjölskyldunnar að aldrei sé komist úr rauðu tölunum yfir í svartar? Það er því miður staðreynd í dag að það eru allt of margir fastir í þannig skuldafjötrum. Kröfur frá Evrópu um nýmóðins eða nútímavæðingu fjósanna og ýmsan tæknibúnað hafa lagst ofan á fólk til viðbótar við allt annað. Það er mjög erfitt fyrir marga að borga af þessu.

Ég trúi því að við getum búið til vottunarkerfi hérna á Íslandi sem er í rauninni staðfesting á búskaparháttunum og hvernig framleiðslunni er háttað og hvernig eiturefni og pensilín er notað í miklu hófi miðað við flest nágrannalöndin. Það gladdi mig mjög nýlega í Bandaríkjaför minni í sumar að sjá Icelandic Fish á stóru skilti á bændamarkaðnum fræga, Farmers Market í Los Angeles. Icelandic Whole Foods, Icelandic Vegetables og annað slíkt, það hlýtur að vera markmiðið að geta sett það utan á vöruna, selt hana hér innan lands, tryggt fæðuöryggi á Íslandi, tryggt blómlegar byggðir. Við erum með sjálfbært vistvænt og grænt land í hugum flestra þó að við séum alltaf að reyna að gera betur í þeim efnum. Beint frá býli bröndum við vöruna, förum í sókn á vettvangi landbúnaðarins. Ég bið hæstv. matvælaráðherra að ganga til fundar við bændur í norðrinu, austrinu, vestrinu og suðrinu, ræða við þá og efna til víðtæks samráðsvettvangs með besta fólki um það hvernig við getum gert þetta að sjálfbærum og arðbærum búskap. Það þarf enginn að harma það þó að það hafi ekki verið hægt að gera einn af ráðherrum ríkisstjórnarinnar að ráðherra í norðaustrinu, að það séu engin tvímæli um að við séum með öflugan og vel meinandi landbúnaðarráðherra í 150% starfi við það að bæta umhverfið svo vel verði við unað. En það kallar að líkindum á uppskurð á núverandi kerfi og nýjar nálganir í því að bændur þurfi ekki að vera einhvers konar hornrekur, að menn þurfi ekki að hafa horn í síðu íslenskra bænda fyrir það að leggja jafn mikið á sig og raun ber vitni við að framleiða hollmetið sem við kunnum að meta hér og kjósum miklu frekar heldur en hraðfæðið útsprautaða og eitraðar grænmetisblöðkur sem ræna menn heilsunni. Þetta er mín áskorun til hæstv. matvælaráðherra, landbúnaðarráðherra Íslands. Ég þakka fyrir þetta frumvarp sem er skref í rétta átt.

###

Virðulegi forseti. Ég votta Grindvíkingum hluttekningu mína og treysti á góð viðbrögð okkar besta fólks hér í þessu húsi. Hér var í gær efnt til góðrar umræðu um áhrif hárra vaxta sem bitna á þorra heimila og fyrirtækjum landsins. Aldraðir, fátækir, öryrkjar og jafnvel venjulegt fólk í fullri vinnu á fullt í fangi með að fóta sig í þessum hrikalegu aðstæðum. Í þessum umræðum var vitnað í ákall frá Starfsgreinasambandinu  um að leita óháðrar úttektar bestu sérfræðinga, innlendra sem erlendra, á kostum og göllum þess myntkerfis sem við búum við og er eitt hið smæsta í heiminum. Við slíka úttekt yrði óhjákvæmilegt að setja sjálft hagkerfi Íslands undir smásjána, því að myntin ein og sér sem við notum hér er auðvitað einungis hluti af vandamálinu sem við blasir og hefur gert frá því að elstu menn muna: Sífelldar hagsveiflur frá óðaverðbólgu til örvaxta og aftur í  himinhæðir okurvaxta og vaxtarverkja.

Þetta er ekki boðlegt mikið lengur, gott fólk. Hér er ekki við neinn einn að sakast. Þetta er uppsafnaður gamall, gróinn, kerfislægur vandi og rétt eins og fyrirtækin í landinu, stór og smá, hika ekki við að leita sér ráðgjafar, ráðast í breytingar og efna til breytingastjórnunar  með ærnum tilkostnaði er hinu háa Alþingi sá kostur einn nauðugur að viðurkenna að slíkt hið sama þurfi að gilda um kerfi íslenskra efnahagsmála. Kerfisbreyting er ekki bara þörf, hún er nauðsyn.

Meðal þeirra sem stefnt hefur verið í alvarlega tvísýnu af vöxtum og af völdum ofurvaxtanna eru íslenskir bændur sem að öllu jöfnu tryggja okkur fæðuöryggi og bætta lýðheilsu. Óháð efnahagsólgusjóm öllum blasir einnig við að landbúnaðarkerfið okkar er meingallað og úrelt. Kerfisbreytingar á þeim vettvangi eru afar brýnar og löngu tímabærar.

Þá vil ég að lokum nefna almanna- og  sjúkratryggingakerfið á Íslandi sem hefur gengið sér til slíkrar húðar að því mætti helst líkja við eldgamla trosnaða og stagbætta flík. Nýju endurhugsuðu kerfi hefur verið lofað um árabil en ekkert bólar á því. Á meðan sitja sveltandi tugþúsundir fátæks fólks, eldri borgara, sjúklinga og öryrkja.

Virðulegi forseti. Kerfisbreytingar kunna að vera óhjákvæmilegar í fleiri flokkum en hér hafa verið upp taldir en viðurkennum að gömlu kerfin eru börn síns tíma og börnin okkar og barnabörnin eiga betra skilið.

###

Virðulegi forseti. Þeir sem hafa búið utan Íslands, tímabundið eða til lengri tíma, hafa flestir sömu sögu að segja af gæðum íslenska rjómans, íslensku ostanna, íslensku afurðanna. Hollmetið sem á Íslandi er framleitt um sveitirnar landið um kring er annálað. Gæði matvælanna eru ekki aðeins til að gleðja bragðlaukana heldur til að efla með okkur vissu um það að hér stundum við landbúnað og fæðuframleiðslu í hæsta gæðaflokki. Og  á viðsjárverðum tímum er það auðvitað sjálft fæðuöryggið sem við búum við hér.

En nú ber svo við að ég var að koma úr einu blómlegasta landbúnaðarhéraði landsins við Eyjafjörð, Eyjafjarðarsveit. Þar er ástandið því miður þannig eins og aðstæðum er háttað í íslenskum landbúnaði í dag að þar er verið að skella í lás á fleiri en einum stað og fleiri en tveimur. Það er mikið áhyggjuefni ef blómlegasta landbúnaðarhérað Íslands er að leggjast af. Við vitum að verð á áburði hefur hækkað um 90% bara á undanförnum tveimur árum, fóðrið hefur hækkað um þriðjung og svo er auðvitað það sem allir búa við, þessar vaxtahækkanir, þær bitna gríðarlega á sérstaklega bændum sem hafa verið neyddir til þess af erlendum tilskipunum  að byggja ný fjós, nýtt umhverfi. Þeir kvarta sömuleiðis undan því   að við höfum engan landbúnaðarráðherra lengur, að við höfum engan ráðherra í héraði hér. Þessu þarf að breyta, gott fólk. Þetta er kerfislægur vandi  og sá flokkur sem stóð vörð um bændur til skamms tíma virðist hafa sofnað á vaktinni.   Við skulum halda fæðuörygginu í lagi og tryggja kjör bænda sem veita okkur bestu matvæli í heimi.



###

Heyr, heyr.Virðulegi forseti. Ég ætla ekki að hafa mörg orð um það sem hér er til umræðu. Það eru tíðindi þegar   næst samstaða með þessum hætti og ég hefði kosið að við  bærum gæfu til þess oftar að sammælast um jafn viðkvæmt og erfitt mál  og hér er á ferð. Við sammæltumst um þetta í gær. Það var gleðidagur. Ég ætla ekki að nota þennan tíma hér til þess að hafa einhver sérstök tilbrigði eða afbrigði frá eigin brjósti, ég ætla bara að lýsa ánægju minni fyrir hönd Flokks fólksins með það að við skulum hafa tekið þetta skref.

###

Ég þakka hv. þingmanni fyrir sitt innlegg. Ég er á því að ef við eigum ekki til nægar vatnsbirgðir á Íslandi til að svala þorsta, eðlilegum, þá verðum við að fara að flytja inn vatn. Ef það eru ekki til læknar og hjúkrunarfólk til að sinna þeim mikilvægu störfum sem hér eru ómönnuð þá þarf að flytja það inn þangað til við þjálfum þetta fólk upp sem við vildum auðvitað helst geta gert með einum eða öðrum hætti. Það hvernig læknadeildin hefur verið að senda fólk í þriggja ára leiðangra til að komast inn í deildina, fella það á fyrsta ári og svo aftur jafnvel og aftur í þriðja skipti er náttúrlega bara til þess að draga úr mætti, krafti og fjármagni, sem mögulega gæti verið að skila okkur prýðilegu fólki. Það er allt of mörg dæmi um það að menn þurfi að fara þrisvar sinnum í fyrsta árs prófin sem innibera alls kyns svona almennan fróðleik um hitt og þetta, eins og þetta sé einhvers konar spurningakeppni, Gettu betur eða eitthvað svoleiðis. Af almennum fróðleiksskorti er mönnum meinað að halda áfram í náminu. Það er verið að sía út þegar akkúrat þyrfti að vera að hvetja fólk til að halda áfram. Hvernig komum við síðan fólki í starfsþjálfun? Það má þá skipta slíku fólki eftir atvikum inn á völlinn eða senda það í starfsþjálfun eitthvert annað í millitíðinni. Þetta er bara verkefni til að leysa. Það er ekkert í vegi fyrir því að laga þetta mál. Ef mér yrði falið þetta væri ég búinn að lækna þetta á nokkrum mánuðum, ég fullyrði það.

###

Ég get vottað það hér og staðfest að ef Flokkur fólksins tæki við heilbrigðisráðuneytinu þá yrði þessu kippt í lag á innan við einu ári. Heyr, heyr. Og ef Samfylkingin tekur við heilbrigðisráðuneytinu þá treysti ég þeim til að gera slíkt hið sama og ég veit innst inni að hæstv. heilbrigðisráðherra Willum Þór Þórsson vill koma þessu í lag. Þá vona ég að það sannist ekki enn einu sinni upp á okkur hér í þessum sal að það sé ákveðin forsenda fyrir ráðherra til að ná að klára sín mál almennilega að þeir séu í sama flokki og fjármálaráðherra hverju sinni. Það er nú dálítið löng saga slíkra samhengja að það eru þeir sem eru í sama flokki og fjármálaráðherrann sem fá sínu framgengt. Hinir eru stundum látnir dankast með vandamálin og mega ekki endilega fá að klára þau eins og þyrfti að gera. Heilbrigðismál númer eitt, menntamál númer tvö. Fólkið fyrst, svo allt hitt, segjum við.

Hvers vegna í dauðanum erum við búin að hafa hér einhverja áhrifamenn úr læknastétt að ákveða hverjir fái að komast að og klára nám hér við læknadeild Háskóla Íslands? Því er borið við að við höfum ekki nógu mörg tækifæri til starfsþjálfunar eða eitthvað slíkt. Svo er fólk að kaupa sér menntun í Ungverjalandi eða einhvers staðar annars staðar. Það er náttúrlega bara galið. Það á bara að framleiða þá og mennta þá sem vilja starfa við læknisþjónustu og hjúkrun hér á Íslandi og koma upp aðstöðu til þess að þjálfa þá og skipta þeim þá út eftir atvikum. Það er löngu úrelt að pípulagningamenn ráði hversu margir nýir pípulagningamenn fái að koma á markað eða tónlistarmenn geti ráðið því hversu margir samkeppnisaðilar koma inn á markaðinn.  Þannig að ég segi: Við skulum bara koma þessu í lag með ráðum og dáð. Látum ekki bjóða okkur þennan biðsal mikið lengur.

###

Virðulegi forseti. Ég ætla að endurtaka mig frá síðasta þingi þegar ég deildi þeirri persónulegu reynslu sem ég varð fyrir fyrir fjórum, fimm árum síðan. Þá vaknaði ég um miðja nótt með verkjum og óttasleginn og fór beint upp á bráðadeild og var þar í þrjá tíma. Það var ágætlega tekið á móti manni þar af alls kyns ung-lingum, ungkandídötum og einhverjum ungverskum ungkandídat sem tók alla mögulega púlsa og blóðprufur og allt þetta sem leiddi til þess, þremur og hálfum tíma síðar, að ég var útskrifaður með eilítið of háar magasýrur og töflur til að taka við því. Ég var á leiðinni til útlanda tveimur dögum síðar með fjölskyldunni í löngu ákveðna ferð. Hefði ég ekki haft á þeim tíma heimilislækni þá væri ég ekki hér í dag. Hann hafði samband við mig að fyrra bragði daginn eftir og vildi taka mig í hið árlega heilsutékk eins og góðir heimilislæknar gera og hafa frumkvæði að, hafandi þekkt mig til margra ára og áratuga. Ég sagði honum af næturbrölti mínu á Borgarspítalanum, Landspítala, og hann sagði samstundis: Veistu, ég treysti ekki bráðamóttökunni. Komdu eins og skot strax niður á Domus Medica, ég hef aðgang þar í gegnum gömul sambönd föður míns, ég ætla að koma þér beint í ómun. Ég hafði farið í ómun að næturlagi þarna, en ekkert fannst. En það voru varla liðnar tvær mínútur af ómun á Domus Medica þegar mér var sagt: Þú ert ekki að fara neitt til útlanda, minn kæri, það er að springa í þér gallblaðran. Hefði ég farið, þá hefði ég komið heim í líkkistu.

Þetta er bara dæmisaga um mikilvægi þess að hafa, á hvaða aldri sem maður kann að vera, heimilislækni sem þekkir mann eða gerir sér far um að kynnast manni, annast um og greina mann. Það er sama hvort það er sálfræðingur eða geðlæknir eða einhver sem er að hjálpa þér, hann þarf að öðlast kynni og innsæi og með eðlisávísun sinni og þeirri reynslu sem þessi ágæti heimilislæknir bjó að bjargaði hann lífi mínu. Síðan gerðist það að hann náði þeim bannfærða aldri sem 70 árin eru. Þó að það sé verið að reyna að laða sjötuga lækna aftur til starfa, grátbiðja þá um að koma og leysa úr þeim vanda sem blasir við öllum, þá fá þeir að vísu ekki sömu kjör og aðrir læknar. Þeir eru skertir um framlag vinnuveitandans, ríkisins, samkvæmt þeim hugmyndum sem eru á lofti.

Ég ætla bara að lýsa því hér yfir nú öðru sinni, vonandi síðasta sinni, að það er gjörsamlega óþolandi í þessu moldríka velferðarsamfélagi sem við byggjum hér að það sé ekki hægt að bjóða fólki upp á heimilislækna hér eftir sem hingað til. Ég skráði mig eins og skot hér í heilsugæslu miðborgar til að fá heimilislækni. Já, þú færð hann á næsta ári, var sagt. Svo beið ég. Svo í fyrra var sagt: Ja, þetta verður á næsta ári. Í tvígang sagt á næsta ári eða eftir tvö ár. Svo fæ ég bara að vita: Því miður, það er bara enginn heimilislæknir í boði fyrir þig, minn kæri. Og mér er ekki skemmt. Ábyrgur fjölskyldumaður, faðir og eiginmaður á mínum viðkvæma aldri þarf að fá heimilislækni fyrir framlög sín til samfélagsins í öll þau ár sem raun ber vitni. Þetta er lágmarkskrafa. Allt hitt kemur þar á eftir hvað mig varðar og ég er tilbúinn að borga fyrir það sem þarf.

En það er algerlega óásættanlegt að við venjumst þessu, að vera bara með Heilsuveru í einhverju fjarspjalli og geta ekki náð sambandi við einhvern tiltekinn. Heilsuvera segir þér bara eftir einn eða tvo daga að hafa ekki áhyggjur og fá þér bara einhverjar pillur eða eitthvað. Það eru ekkert allir sem eru með það á valdi sínu að nota einhvern fjarstaddan rafrænan lækni til að bjarga lífi sínu, að benda sér á hvað eigi að gera.

Þá komum við að þessu sem hér er verið að reyna að verja og sagt að það sé svo erfitt að ná í lækna hér sem annars staðar. Vilji er allt sem þarf. Jú, jú, peningar líka. Við verðum bara að horfast í augu við það að við erum ekki lengur að þjónusta hér 270.000 manns eins og var þegar ég fékk heimilislækni á sínum tíma. Þetta er orðið 370.000 plús þessi tvær og hálfa milljón sem verður sú þriðja eftir nokkur misseri og fjórar og fimm. Heilsugæslan hefur viðurkennt það fyrir mér að hér hefur margfaldast álagið og eftirspurnin eftir heilsugæslu og öllu sem því fylgir, hvort sem það eru þeir 80.000 sem starfa hér í þjónustugeiranum, í ferðaþjónustu, byggingargeira og hverju öðru sem er.

Þetta þarf bara að leysa. Það er hægt að leysa þetta með erlendu fólki. Ef við getum notast við erlent þjónustufólk, erlenda afgreiðslumenn í verslunum og fyrirtækjum og erlenda menn í byggingariðnaði og erlenda aðila sem eru ófáanlegir hér meðal Íslendinga í dag þá er að horfast í augu við það að heilsugæslan — að einhverju leyti er þar verið að nýta erlenda krafta og ég held að 80% þjóðarinnar myndu geta sætt sig við enskumælandi heimilislækni. Það er sérstök borg á Indlandi sem fjöldaframleiðir heilbrigðisstarfsmenn, lækna og hjúkrunarkonur og aðra. Komi þeir fagnandi. Það þarf bara einhver að hafa fyrir því að sækja þá og borga þeim og koma þeim hér fyrir því að óbreyttu munum við láta venja okkur á það að heimilislæknirinn sé liðin tíð og við verðum bara að stóla á öppin og einhverja tölvupósta um hvað við gerum hugsanlega.

Ég vona að þessi reynslusaga mín, sem er ekkert skemmtileg, sögð hér í annað skipti, opni augu og eyru einhverra fyrir því að þetta er lífsnauðsynlegt í mörgum tilfellum. Við sáum það í Kveik að það eru 90 heilablóðföll og það eru vaxandi alls kyns undarleg dauðsföll og sjúkdómar og hvað það er. Við þurfum heimilislækna, og þó fyrr hefði verið, til að lækna þessa meinsemd í samfélaginu. Það er grunnstoð velferðarsamfélags, nútímalegs velferðarsamfélags, að hafa heilsukerfið í lagi og fullmannað.

Opnum augu okkar fyrir því að við sem þjóð sem tekur á móti jafn mörgum gestum og nýjum þegnum eins og við höfum verið að gera hér á örfáum árum vorum ekki undir þetta búin. Við erum að vakna upp við að það þarf að bregðast við og sérstaklega er áskorunin stór og alvarleg á landsbyggðinni þar sem samgöngur eru auðvitað ekki ásættanlegar allan ársins hring og þarf að stórbæta og fækka einbreiðum brúm og fjölga tvíbreiðum brúm á vegum og öðru slíku og skapa samfélag sem venjulegt fólk með langa menntun og menntaskuldir á bakinu getur sætt sig við að búa í, oft og tíðum ungt fólk sem er nýbyrjað að starfa. En það að höfuðborgin Reykjavík með sína, hvað 280.000 þegna, á Stór-Reykjavíkursvæðinu, skuli vera stödd á þessum stað — það er engin afsökun þarna. Það næst ekki í þetta fólk eða það eru ekki til peningar til að borga því. Klárum þetta mál í eitt skipti fyrir öll og ekki seinna en á þessu þingi.

###

Virðulegi forseti. Ég ætla að viðurkenna að mér leist ekkert á þær hugmyndir að fara að sameina Menntaskólann á Akureyri Verkmenntaskólanum á Akureyri. Með fullri virðingu fyrir báðum stofnunum þá sá ég ekki að það væri gerlegt. Ég náði Ásmundi Einari Daðasyni ráðherra á eintal um málið. Hann hlustaði og ég ætla bara að þakka honum fyrir að hafa ákveðið að gera þetta ekki. Það er nefnilega allt í lagi að skipta um skoðun og breyta út af því sem fyrirhugað var. Það sem ég ræddi við hæstv. ráðherra í sama samtali var að það var nú að undirlagi mennta- og menningarmálaráðherra sem ákveðið var að fækka menntaskólaárunum úr fjórum í þrjú, sem ég var á sínum tíma sammála en hef síðan leyft mér að skipta um skoðun. Ég held að sá sparnaður eða sú stytting á námi hefði betur verið gerð á skólastiginu á undan því að ég held að þessi fjögur menntaskólaár séu einhver þau dýrmætustu, alla vega þau sem ég hef upplifað og svo fjölmargir aðrir. Kannski teljum við við aðrar aðstæður í framtíðinni að það megi stytta annað skólastig en þennan framhaldsskóla þar sem þú býrð til félaga til lífstíðar.

En hins vegar kom sá sami ágæti ráðherra, hæstv. mennta- og menningarmálaráðherra Illugi Gunnarsson, á fót menntaskólastigi í tónlist. Menntaskóli í tónlist er staðreynd í dag en sá ágæti skóli er á hrakhólum og ég hef nefnt við hæstv. Ásmund að við þurfum að finna þeim ágæta skóla stað. Ég er ekki á því að við eigum að sameina hann öðrum menntaskóla eins og hefur verið rætt. Við skulum byggja þeim ágæta skóla húsnæði á verðugum stað. Ég er nokkuð sannfærður um það, líkt og hæstv. ráðherra ákvað að breyta fyrirætlunum sínum á Akureyri, að það verður hægt að finna Menntaskóla í tónlist verðugan stað í Reykjavík áður en langt um líður.

Ég bið hv. þingmenn að gæta að ræðutímanum.

###

Virðulegi forseti. Þarna er fugl á flugi, sagði gamall vinnufélagi minn jafnan við mig þegar talið vék að einhverju sem honum fannst óþægilegt að tala um. Þetta rifjast upp hér í þinginu þegar umræðan hverfist heilu og hálfu dagana um nánast allt annað en það sem brýnast væri að ræða og sammælast um hér. Þarna er fugl á flugi.

Gerum ekki lítið úr jarðhræringunum og jarðvarmanum öllum á Reykjanesi, þeim hinum sama og knýr sjálfa hitaveitu Suðurnesja og Bláa lónið. Nú er sami jarðvarminn að ógna verulega þessum mikilvægu og arðbæru fyrirtækjum, að ekki sé minnst á mannfólkið sem þarna býr, heimilin og atvinnurekstur annan. Fréttatímar útvarps- og sjónvarpsstöðvanna gerðu þessu prýðileg skil, m.a. í gær, og sjálfur Víðir hjá almannavörnum er mættur til að sefa okkur í beinni. Megi allt fara á besta veg á þessum dýrmætu slóðum.

Sjálft vistkerfi Íslands er að stóru leyti háð þeim andstæðum sem eldurinn og ísinn eru. Mikið værum við betur stödd ef við hefðum náð betri skilningi og stjórn á þessum andhverfum sem einkenna okkar góða land. Nú er hitinn í efnahagskerfinu okkar og þenslan af hans völdum með þeim hætti að það styttist í að ísinn bráðni og þá losni um skelfilegar snjóhengjur í lífi og raunveruleika þeirra sem háðir eru síhækkandi afborgunum af íbúðunum sínum. Að óbreyttu munu á næstunni tvö- og þrefaldast afborganir af húsnæðislánum þeirra þúsunda Íslendinga sem hafa mátt horfa upp á 14 vaxtahækkanir í röð í því undarlega hagkerfi viðvarandi stórviðra sem við höfum mátt umbera áratugum saman.

Hér er engum einum um að kenna en er ekki orðið tímabært, virðulegi forseti, að við viðurkennum að við þetta verður ekki unað til áframhaldandi framtíðar? Ólgusjó íslenska efnahagskerfisins mætti líkja við áfengissjúkling sem ekki mun ná bata fyrr en hann viðurkennir vanmátt sinn gagnvart sjúkdómnum og leitar sér aðstoðar. Það er löngu tímabært að við viðurkennum þann viðvarandi sjúkdóm íslenska þjóðarlíkamans sem þarf að meðtaka lækningu.

###

Virðulegi forseti. Ég vil taka heils hugar undir með hv. þm. Guðmundi Inga Kristinssyni. Þetta er mjög skringileg staða á vorum dögum, að maður skuli þurfa að vera að eiga í útistöðum við sjálft ríkið, sjálfan ríkissjóð sem aldrei hefur staðið betur í sögunni; 100 milljarðar umfram væntingar á þessu ári úr einni megingrein, ferðaþjónustunni, og að á þessum tímum þegar hækkandi vextir og verðbólga eru að hrjá venjulegt fólk meira en vera skyldi þá skuli menn þurfa að vera í útistöðum við löggjafann. Við vitum að margt af því sem við verðum að horfast í augu við í dag eru einhvers konar leifar af neyðarlögunum sem sett voru hér eftir hrun þegar allt var í rjúkandi rúst að menn töldu. Auðvitað voru fjölmörg mistök gerð á svo viðsjárverðum tímum en þau ætti að vera löngu búið að laga.

En þetta er ekki nýtt af nálinni. Við sjáum að þegar okkur var kynnt til sögunnar hugtakið verðtrygging var allt logandi í samfélaginu og sparifé landsmanna að brenna upp. Þá var kynnt verðtrygging sem náði bæði til inneigna lífeyrissjóða og launa. Án þess að mikið færi fyrir því var klippt á það. Sá sem átti fjármagnið hélt því verðtryggðu eftir atvikum en launamennirnir voru skornir út.

Það að Flokkur fólksins skyldi hafa þurft að fjármagna málshöfðun gegn íslenska ríkinu fyrir örfáum árum síðan og unnið hana, sem betur fer, er óttalegur smánarblettur á hinu íslenska lýðveldi, að stjórnmálaflokkur skuli vera að standa í slíku að stefna ríkinu. Þessi skerðingapólitík og „pólisía“ er í rauninni með öllu ólíðandi og ósæmandi. Aldrei hittir maður nokkurn mann sem er í rauninni sammála þessari stefnu eða talar fyrir henni en hún er eins og mein sem gerjar um sig einhvern veginn, hreiðrar um sig í þjóðarlíkamanum og mallar. Hvers vegna í dauðanum?

Ég ætla ekki að hafa þessi orð fleiri. Ég vil bara taka heils hugar undir það sem hér hefur verið sagt í dag af þessu tilefni. Við styðjum auðvitað heils hugar það frumvarp sem hér verður lagt fram á morgun og við eigum þá ósk heitasta að verða bænheyrð fyrir hönd þess þjóðfélagshóps sem fer stöðugt vaxandi og styttist í að verði um helmingur kjósenda. Kannski má vænta þess að eitthvað taki breytingum þegar sú tölulega staðreynd liggur endanlega fyrir.

###

Virðulegi forseti. Ég vil þakka málshefjanda fyrir þessa þörfu umræðu. Hér er um að ræða stærstu búgrein okkar Íslendinga um þessar mundir. Þetta hefur allt gerst með ótrúlegum hraða og með óþægilega litlum fyrirvara. Við byggðum okkar innviði upp miðað við fólksfjölda í landinu og allt í einu tífaldast hann og hann er á hraðri uppleið, tel ég. Ég tel að á næstu fimm árum, það var nú mat nokkurra sérfræðinga, þá gætu tvöfaldast þessar 2,3 milljónir, sem að vísu innibera ekki skemmtiferðaskipafarþega, einhverra hluta vegna.

Þetta er afar þörf umræða vegna þess að við erum hér í rauninni komin í hlutverk skemmtigarðsrekenda, ég hef notað þessa líkingu áður, og í slíkum rekstri er öryggið í fyrirrúmi. Hvert slys sem verður, hver einbreið brú eða einbreiður vegur eykur hættu á slysum. Hver stígur niður að okkar góðu fossum, eins og Gullfossi t.d., þar er heilmikið verk óunnið við að hafa hlutina örugga. Við erum með of margar sögur af höfuðkúpubrotum og fótbrotum, sérstaklega þeirra sem ferðast hér á efri árum með skemmtiferðaskipunum og svona. Þetta eru vondar fréttir sem berast stjórnlaust út í gegnum myndsíma og samfélagsmiðla. Hvernig dreifum við fólki betur um landið? Það er afar mikil áskorun. Sú áskorun kostar peninga. Í ljósi þess að við höfum fengið núna ótrúlega miklar tekjur, eftir Covid sérstaklega, sennilega meiri en nokkurn óraði fyrir, þá verðum við að fjárfesta í þessum þáttum strax. Markaðssetning kostar peninga. Það þarf að markaðssetja staði utan hinna fjölförnustu með kostnaðarsömum hætti, með aðstoð Íslandsstofu og fleiri, en við skulum byrja á því að fækka slysagildrunum og við þurfum að gefa í þá sjóði sem heita uppbygging ferðamannastaða, 1,5 milljarður þarf að sirka fimmfaldast að lágmarki á næstu misserum til að við komum okkur út úr bráðri orðsporshættu.

###

Virðulegi forseti. Nú eru  liðin 15 ár frá þeim harmleik sem hrunið var. Það sem fylgdi reyndist þó jafnvel enn þá meiri harmleikur. Fjölskyldum 15 þúsund heimila var vísað á gaddinn og aleigan hirt af tugþúsundum Íslendinga sem höfðu það helst unnið sér til saka að hafa reynt að koma þaki yfir höfuð sér og barna sinna. Ég vil, með leyfi forseta, nefna dæmi um einstakling sem starfar í þessu húsi sem hafði tekið að láni helming andvirðis húseignar fyrir fjögurra manna fjölskyldu sína, 30 millj. kr., rétt fyrir hrun, var síðan tilkynnt rétt eftir hrun að nú væru hinar sömu 30 milljónir  orðnar 73 milljónir. Eftir tímafrek og kostnaðarsöm málaferli var ætlast til að þessum einstaklingi yrði mjög létt yfir því að nú væru 30 millj. kr. aftur orðnar 30 millj. kr., en síðan reyndar endurreiknaðar  einungis 45 milljónir.

Já, gott fólk. Íslenska birtingarmyndin af alþjóðlega bankahruninu 2008 var að líkindum fyrst og fremst gengishrun en glæpurinn var allur hengdur um hálsinn á þeim sem störfuðu í bönkum þess tíma en alls ekki  neinum þeim sem stýrðu hér efnahagskerfinu á óstöðugu gengi íslensku krónunnar  áratugum saman.

Annað dæmi: Ungum nýútskrifuðum fjölskyldumanni, sem fékk starf í banka 2007, var skyndilega skipað á sakamannabekk í kjölfar hrunsins. Í stað milljón króna mánaðarlauna tóku við milljón króna mánaðarlegir málsvarnarreikningar í þrjú ár. Hann missti bæði vinnuna, húsið og fjölskylduna. Að þremur árum liðnum barst honum þessi orðsending: Þetta var allt saman á misskilningi byggt. Þú ert frjáls ferða þinna. Gangi þér vel. Var  þessum unga leiksoppi örlaganna bættur hús- og fjölskyldumissir með einhverjum hætti? Að sjálfsögðu ekki frekar en öðrum sem settir voru í sambærilega stöðu.

Megi harmleikir á borð við þá sem hér hafa verið tekin dæmi um tilheyra fortíð og megi okkur lánast að fyrirbyggja frekari bankahrun, gengishrun, fjölskylduhrun og andleg hrun sem tugþúsundir Íslendinga hafa mátt þola.

Að endingu. Mig rekur ekki minni til þess að neinn hafi úr þessum stóli beðið fórnarlömb íslenska gengishrunsins forláts á öllu því sem aflaga fór. Ég ætla því að voga mér, með leyfi forseta, að gera það hér með. — Lifið ávallt heil.

###

Virðulegi forseti. Ég held að það sé ágætishugmynd að selja eitthvað af þeim ríkiseignum sem ekki eru hér nýttar sem skyldi. Það blasir við okkur fagnaðarefni sem er hækkaður lífaldur Íslendinga. Það má þakka heilbrigðiskerfi, einkum fyrri ára, þá staðreynd að menn ætla að lifa lengur en forfeðurnir að meðaltali. Það blasir við að við þyrftum að vera að byggja sirka 200 ný rými á hverju ári fyrir þá sem þurfa umönnun og hjúkrun. Það er sjálfsagður gangur lífsins, rétt eins og þeir þurfa umönnun og stoðkerfi sem eru að fæðast í heiminn. Ég held að flestir viti dæmi um það úr sínu nærumhverfi að það er margra mánaða ef ekki ára bið eftir slíkum rýmum. Ég ætla ekki að leyfa mér að smætta umræðuna eða hugmyndina sem ég held að sé í sjálfu sér góð. Seljum byggingar sem við erum ekki að nýta eða þurfum ekki nauðsynlega á að halda en leigjum út í eitthvað sem við teljum ekki vera eins brýnt og það að hlúa að þeim sem eru á biðlistum í mikilli þörf fyrir aðhlynningu og heimahjúkrun af einhverjum toga og styttum þessa biðlista, nýtum eignir ríkisins, seljum þær eftir atvikum og kaupum þá í staðinn eitthvað sem við þurfum nauðsynlega á að halda núna strax. Það er mitt innlegg í þessa umræðu. Að öðru leyti ætla ég ekki að fara að tala um hægri og vinstri. Í mínum huga eigum við að horfa á áfram versus aftur á bak og sameinast um að halda áfram.

###

Virðulegur forseti. Ég vil þakka málshefjanda þessa þörfu umræðu. Sá hv. þingmaður sem hér var að ljúka máli sínu speglar auðvitað það sem jákvætt má teljast því að auðvitað er það sitt hvað, við skulum þakka fyrir það en ekki vanmeta. Samt held ég að við séum flest sammála um að það er grafalvarlegur vandi fram undan til lengri tíma litið og ég held að við þekkjum öll dæmin um það. Ég er búinn að vera með skjólstæðing í sirka fimm mánuði sem er alltaf alveg að fara að fá úrræði, sem er einangraður einhvers staðar uppi á Vífilsstöðum, félagslega einangraður og vansæll. Það er ekkert að frétta, það þarf einhverja deyja til þess að hann komist inn. Svona er þetta og við viljum ekki hafa þetta svona.

Ég er nokkurn veginn viss um að hæstv. heilbrigðisráðherra er sammála okkur sem viljum átak í þessum efnum. Við í Flokki fólksins höfum nú margoft talað um að neysluvísitala þurfi ekki hér frekar en annars staðar að innibera húsnæðis- eða fasteignaþátt. Ég held að vandamál okkar, bæði í því sem við ræddum áðan með hæstv. mennta- og barnamálaráðherra og það sem er til  öll umræðu hérna, snúist að stórum hluta um þörf á húsnæði. Og óttinn við frekari þenslu af því að byggja nýtt húsnæði eða taka nýtt húsnæði til notkunar er stór faktor í þessu.

Ég legg það til að það verði stofnaður sérstakur hópur um þetta sem er einhvers konar efnahags-, fjármála- og húsnæðismálaráðgjafahópur um hvernig við getum tekið þennan þátt út úr breytunni sem allt setur á annan endann. Það að við getum ekki fjármagnað þarft skólahúsnæði hjá sívaxandi þjóð og það að viðblasandi öldrun Íslendinga    er ekki mætt með þeim hætti sem margoft er búið að benda á og biðja um er sérstakt úrlausnarverkefni  sem á ekki að þurfa síðan að hækka vexti og verðbólgu hérna. Finnum leiðirnar í þessu. Vilji er allt sem þarf.

###

Virðulegur forseti. Ég vil þakka hæstv. ráðherra fyrir svarið. Það blikka milli eyrnanna mér þrjú þriggja stafa orð: así, það er asi og svo ási. Ergo: Ég bið um að það verði enginn asi, ekkert hlaupið, við skulum ganga hægt að breytingum í þessa veru. Ég bið um að í þessu tiltekna tilfelli verði ekki hrapað að neinum niðurstöðum. Það er talað um stóraukna gjaldaliði vegna stóraukins fjölda erlendra nema og erlendra þegna sem kjósa að búa hér, gerast íslenskir. Við skulum ekki gleyma þeim stórauknu tekjum sem við erum að fá hér í meira mæli en nokkru sinni í Íslandssögunni og þegar menntun og menning er annars vegar þá látum við ekki krónur og aura ráða för. Við höfum gildin í fyrirrúmi og við hróflum ekki við því sem er jafn rótgróið og fast í menningu okkar og menntasögu og Menntaskólinn á Akureyri.

###

Virðulegur forseti. Með leyfi forseta: „Hví er ég Arinbjarnarson en hvorki Kúld né Schiöth sem búa á númer 13 í sömu götu og ég, í sama húsi og ég“, söng Spilverk þjóðanna um árið. Nú er spilverk sjóðanna í mennta- og barnamálaráðuneytinu komið á fleygiferð í sparnaðar- og sameiningarpælingum, væntanlega að frumkvæði eða með atfylgi hins öfluga ráðunauts ráðherraog fyrrum ASÍ-forkólfs, Gylfa Arnbjörnssonar — Arinbjarnarsonar mætti kalla hann, Arnbjarnarsonar. Rétt er að geta að góðu öflugrar forystu hans um árabil í verkalýðsmálum þar sem hvorki meira né minna en 50 aðildarfélög voru sameinuð undir ASÍ-fánanum. Rétt er þó að vara við því  að sambærilegur metnaður verði látinn gilda um sameiningu skólastofnana og verkalýðsfélaga.

Sameining Menntaskólans á Akureyri og Verkmenntaskólans á Akureyri er efst á blaði og hefur mætt öflugri andstöðu í Norðausturkjördæmi mínu. Til að mynda hafa verið viðraðar hugmyndir um að sameina Menntaskólann í tónlist og Menntaskólann við Hamrahlíð og fyrir hönd tónlistarmanna, en með fullri virðingu fyrir báðum skólum, vil ég vara eindregið við slíkum hugmyndum sem ég tel að myndu skaða mjög hin nýstofnaða Menntaskóla í tónlist, stofnun hvers ég studdi með ráðum og dáð. Vissulega mætti spara sitthvað með sameiningu ýmissa skóla. Væri Verslunar- og rafiðnaðarskóli Íslands málið? Sjómanna- og menntaskólinn í Reykjavík? Tækni- og kvennaskólinn í Reykjavík, Málmiðnaðar- og menntaskólinn á Ísafirði, Dans- og menntaskólinn við Sund, svo dæmi séu tekin?

Mig langar að spyrja ráðherra um stöðu mála varðandi hina mjög svo umdeildu sameiningu Menntaskólans á Akureyri og Verkmenntaskólans á Akureyri.

###

Virðulegi forseti. Ég velti fyrir mér í dag hvort við séum fórnarlömb eigin velgengni. Það blasa við okkur staðreyndir, annars vegar þær sem björguðu okkur efnahagslega eftir hrunið, sem er hinn stórglæsilegi geiri ferðaþjónustunnar sem hefur fært okkur áður óþekkt verðmæti á tiltölulega skömmum tíma og ég hef vikið að því áður. Ég ætla að minna aðeins á það aftur að við erum orðin ótrúlega eftirsóttur og stórglæsilegur skemmtigarður fyrir milljónir manna og það mun að óbreyttu halda áfram að vaxa frá ári til árs. En slíku fylgir ábyrgð. Skemmtigarðar sem rækta ekki garðinn nægilega, huga ekki nægilega að innviðum sínum og öryggi, verða smám saman álitnir hættulegir og ekki æskilegir til að heimsækja.

Nú stöndum við frammi fyrir því að allur sá búhnykkur sem hlotist hefur af ferðaþjónustunni einkum og sér í lagi valdi þeirri þenslu í samfélaginu sem síðan birtist okkur í vöxtum og verðbólgu og einkum þó því að við megum ekki gera það sem við þurfum að gera sökum þess að það hefur þau neikvæðu áhrif á hagkerfið sem oft er rætt um. Ég segi: Við verðum að finna leiðir. Ég hef nefnt leiðina og hugmyndina um lestina milli Reykjavíkur og Keflavíkur. Það er hægt að fjármagna innviði með erlendu fé sem greiðir síðan fyrir þá sem nota viðkomandi innviði, svipað og með Spöl. Þar voru það t.d. 1.000 kr. á hvern sem fór í gegnum göngin nema þá sem bjuggu á Akranesi, það voru 200 kr. Slíkt kerfi er til umræðu núna.

Það sem ég vildi einkum og sér í lagi tala um er að við getum ekki frestað innviðaframkvæmdum á þeim öryggisþáttum sem blasa við okkur. Það eru þúsundir óbyggðra íbúða, þúsundir óbyggðra hjúkrunarrýma og þúsundir óbyggðra rýma fyrir leikskóla og fleira. Við verðum að finna leið í hagkerfinu og ég held að við verðum að sameinast um að styrkja íslensku krónuna með ráðum og dáð. Um hana var stundum sagt að fjármálaráðherra hvers tíma héldi um skjálfandi hönd stórútgerðarinnar og stýrði genginu. Það er ekki svo í dag en gengið er of veikt miðað við alla þá þætti sem blasa við.

###

Virðulegur forseti. Ég þakka hv. þingmanni síðara andsvar. Ég er ekki    á þeim stað að vilja ganga úr EES en ég skal viðurkenna að samningur Íslands    við EES minnir mig óþægilega mikið á hjónaband tiltekins vinar míns sem staðið    hefur sirka jafn lengi og þessi samningur þar sem kröfurnar hafa allar verið    á einn veginn; vegið að fullveldi viðkomandi vinar. Ég myndi sjálfur ganga úr    slíku hjónabandi ef frúin yrði svo frek á mig og færi að stafa svoleiðis ofan í mig    skref fyrir skref hvernig bananinn sem ég legði mér til    til munns mætti vera í laginu, hvernig skórnir mínir mættu vera á litinn og hvernig göngulagið    skyldi vera, að ég myndi ígrunda það mjög að ganga úr slíku hjónabandi.    Það er auðvitað ekki alveg fullkomlega sambærilegt við það að vera í ríkjasambandi.    En sá samningur sem ég barðist fyrir með kjafti og klóm þegar ég studdi    litla Alþýðuflokkinn, sáluga því miður, sá samningur sem gerður var fyrir    30 árum er allt annar samningur en við erum með í dag. Það þarf nokkuð við    að bætast í þeim halla til að ég segi: Göngum úr þessu sambandi. Það er    ekki komið þangað, ég vona að það komi ekki að því, því að það eru kostir,    sannarlega, við að vera í EES. En sumt af því sem þá blasti við sem aðalkostur,    aðalávinningur, hefur því miður smám saman fjarað út en í staðinn rignir    yfir okkur tilskipunum, kröfum, ásælni og inngripum inn í okkar mál hér.    Það mislíkar mér. Ég mun ekki hafast að, ég mun láta á það reyna þegar að    því kemur, þegar greidd verða atkvæði með hvaða hætti það skipast og ég mun    styðja og lúta þeirri niðurstöðu.

###

Ég þakka hv. þingmanni fyrir andsvarið. Ég ætla að bæta því við sem    ég nefndi ekki áðan, að ég kem ekki auga á neitt land í Evrópusambandinu    sem ég tel standa betur eða framar okkur í neinu sem skiptir máli. Við erum    að mati forsvarsmanna fyrrnefnds fyrirtækis, Kerecis, með bestu löggjöf    í heimi fyrir nýsköpun. Ég get vottað og staðfest að hið sama gildir um hinar    skapandi greinar. Og ekkert af því sem við búum að í þessum efnum höfum við    sótt til Evrópu, þvert á móti, við höfum hér svigrúm og frelsi til að hugsa    og treysta á okkar eigið brjóstvit og okkar eigin fyrirhyggju í því sem varðar    okkar eigin hag og aðstæður hér á Íslandi. Verandi fæddur í Danmörku,    hafandi búið í Bretlandi og Bandaríkjunum og víðar, þá ætla ég að votta    hér fyrir allra augum og eyrum að það er ekki til neitt það land í heiminum sem    ég tel fremra, ákjósanlegra, öruggara og betra. Ég tel það okkur sjálfum fyrst    og fremst að þakka. Við höfum staðið í lappirnar gagnvart þeim sem hafa    reynt að ásælast fiskinn okkar eða að hafa af okkur ráðin. Ég er ekki viss um    að einhverjar mælingar hjá einhverju fyrirtæki í dag séu endilega marktækar.    Ég er ekki viss um að við eigum endilega að fara að bera þetta mál upp með    þeim hætti sem það er lagt upp hér. En ég skal lúta meirihlutavilja þingsins    í því sem öðru. Ég er alveg tilbúinn að skipta um skoðun á þessu sem öðru ef rökin eru til staðar og hyggjuvit og brjóstvit mitt segir mér að gera svo.

###

Virðulegi forseti. Hér hefur verið farið yfir víðan völl í þessari stóru og, getum við sagt, ára og áratuga umræðu um aðildarumsóknir okkar mögulegar að Evrópusambandinu. Það sem helst stendur upp úr að mínu mati í þessu er að gjaldmiðillinn, evran, væri hagfelldari og betri fyrir okkur en íslenska krónan. Nú hef ég hlustað eftir því sem hér hefur verið sagt í dag og marga aðra daga á mörgum ólíkum tímum og árum og áratugum. Ég skal alveg viðurkenna að ég var voðalega svag fyrir hugmyndinni um inngöngu í Evrópusambandið þegar ég var yngri. Eldri og reyndari og að sumra mati kannski örlítið vitrari þá hef ég mínar efasemdir og ég ætla að telja upp nokkrar ástæður fyrir þeim efasemdum.

Í fyrsta lagi tel ég okkur búa yfir slíkri gæfu og slíku ríkidæmi í fjölmörgum helstu atvinnugreinum okkar að við búum í rauninni yfir því sem flestar þjóðir öfunda okkur af. Það er fiskurinn, það er græna orkan, það er eldið sem við erum komin vel af stað með og stefnir í að verða jafn verðmætt og kvótinn margumdeildi. Það er vatnið, gull framtíðarinnar, segja sumir. Það eru landgæðin, það er ferðaþjónustan og allt þetta. Mínar áhyggjur ef nokkrar myndu snúast frekar um það hvort okkur bæri ekki að standa alveg sérstakan vörð um þessi ómetanlegu gæði og þessi verðmæti okkar, að hleypa ekki að þeim gírugum fulltrúum annarra landa sem búa ekki yfir þessum gæðum en myndu gjarnan vilja gera það.

Svo hefur mér í vaxandi mæli fundist inngrip Evrópusambandsins hér í okkar mál og okkar hag vera tortryggileg, svo ekki sé fastar að orði kveðið. Ég er nú kannski með síðustu ræðuna hér í dag ef frá eru taldar einhverjar athugasemdir eða fyrirspurnir, alveg eins og ég var með síðustu ræðuna hér í störfum þingsins fyrr í dag þar sem ég vék að þessum málum sem ég vissi að væru á dagskrá, og ég leyfi mér núna að ræða aðeins um störf Evrópuþingsins. Þau eru um margt ansi ólík okkar störfum. Þar eru 703 þingmenn, að mig minnir. Við erum með 63 duglega þingmenn og ráðherra, framkvæmdarvald, ráðuneyti, starfsfólk hér í þessu húsi og nærliggjandi húsum, allir önnum kafnir við það að skrifa ný lög, ný frumvörp og skálda inn í framtíðina hvað verða má og verða vill og allt er þetta hengt um hálsinn á þegnunum því obbinn af þessu kostar og sumt heilmikið. Í Evrópuþinginu eru þessir 703 í óða önn að skrifa og skrifa og svo taka við einhverjir 30.000 ofvirkir embættismenn sem gera úr þessu frumvörp og tilskipanir, eins og ég gat um fyrr í dag, 650 af þeim þurfum við að taka inn og meðtaka og leiða hér í gildi og lög. 2.100 yrðu þær tilskipanir ef við gengjum í Evrópusambandið. Ég sé nú ekki alveg að í þeim nefndum sem ég sit í, sem eru fjórar, myndum við gera mikið meira en að bara afgreiða á færibandi 2.100 tilskipanir á hverjum þingvetri.

Ég velti fyrir mér þeim sem þar hafa verið að hafa vit fyrir okkur, Grikkir og Spánverjar og Ítalir og einhverjir sem hafa sterkar skoðanir á því sem okkur á að vera fyrir bestu. Ég dreg það bara í efa að það fólk hafi meiri og betri burði en við sjálf til að ákveða hvernig hag okkar hér við endimörk hins byggilega heims er best borgið, hvernig atvinnulífi og stöðlum skuli fyrir komið. Ég velti líka fyrir mér: Hvar voru þessir góðu vinir okkar í Evrópska efnahagssvæðinu þegar illa fór hjá okkur 2008? Hvernig reyndust þeir vinir í raun? Færeyingarnir voru á sínum stað og Rússarnir. Hvar var gamla herraþjóðin, Danirnir, og gömlu nágrannarnir í Bretlandi? Ég vil helst ekki fara nánar út í að rifja það upp.

Ég er hins vegar búinn að koma hér í ræðustól og vera nánast rekinn til baka með það sýnishorn af þeim þjóðarauði sem ég tel að okkur beri að standa vörð um. Það var þjóðarsauðurinn litríki. Ég vona að ég megi nefna hann á nafn, með leyfi forseta. Þar teiknaði ég upp þjóðarsauð í ýmsum litum sem táknmynd allra þeirra verðmæta og auðlinda sem við búum að og sem ég óttast að margir vilji nú fá sneið af, væna flís af feitum sauð. Við sjáum það í ýmsu sem hér hefur borið á góma og ég velti líka fyrir mér og kallaði eftir því, ég hef ekki fengið eina einustu línu um það sem ég bað um fyrr í dag, að mér yrði bent á hvaðan Evrópusambandinu kemur sá réttur að leggja á okkur öll þau gjöld og allar þær álögur sem fram undan eru í tugum milljarða talið vægast sagt, kann það að vera tengt öðrum samningum sem við höfum gert, Kyoto, París eða hvað það heitir. En mér finnst þeir vera orðnir fullfrekir til fjörsins þarna úti í Brussel og mér finnst að við séum ekki betur sett í svona sirka 70–80% tilfella. Persónuverndarlögin eins og þau voru matreidd hingað og sett hér á borð fyrir okkur — ég hefði ekki látið mér detta í hug að skrifa upp slíka rullu hér fyrir okkur á litla Íslandi. Þau eru miðuð við allt aðrar aðstæður, allt annars konar samfélag en okkar, en við verðum að kokgleypa þau með öllum þeim flækjufótum og tilskipunum sem fylgja. ETS-gjald upp á tugi milljarða mun skerða möguleika okkar til að láta ferðaþjónustuna blómstra áfram, mun skerða möguleika okkar til að vera þessi millilendingarvöllur sem Keflavík hefur orðið og hugsanlega fleiri í framtíðinni á Íslandi, menn munu frekar sækja til Bretlands til að geta skotist með ódýrustu flugunum yfir til annarra heimsálfa. Nú er Schengen-gjald og skipagjald á leiðinni og við erum satt að segja á Íslandi með alveg nóg af gjöldum, álögum, sköttum og útsvörum og skyldum að við förum ekki að láta fleiri þjóðir setja okkur slíkt fyrir. Eitt okkar stærsta vandamál kannski er hvað lítið af mánaðarlaunum verður eftir í vasanum hjá launþeganum. Það er búið að kroppa svo mikið af. Sé ferðaþjónustan okkar mesti blómi í atvinnulífi og tekjusköpun í dag þá skulum við stemma stigu við hvers konar inngripum þar af grískum, ítölskum og spænskum embættismönnum og Evrópuþingmönnum.

Ég held að við eigum stóra möguleika á því að styrkja þennan smæsta gjaldmiðil í heimi eins og hann er iðulega kallaður hér. Hann styrktist nú aðeins fyrir tveimur vikum þegar hugvit frá Ísafirði, þorskroð frá Ísafirði í plástursformi, var úthugsað, uppfundið, markaðssett og síðan selt fyrir 180 milljarða. Þá lyftist íslenska krónan upp og dollarinn fór úr 133 í 129. Það var í tvær vikur einhverra hluta vegna. Ég er alltaf að velta fyrir mér: Hvers vegna er íslenska krónan höfð svona veik þegar litríki, arðbæri þjóðarsauðurinn blasir við í öllum sínum myndum og arðbæru möguleikum?

Ég er sem sé búinn að hlusta í allan dag, bæði í gegnum útvarp, sjónvarp og hér inni í sal, og ég hef ekki enn þá séð ljósið, hef ekki enn þá séð fleiri kosti en galla á því að gefa þessum hinum sömu fjarlægu þegnum frekari völd en þeir þegar hafa yfir okkur.

###

Virðulegi forseti. Ég tek undir með síðasta ræðumanni, hv. þm. Ragnari Sigurðssyni, um leið og ég býð hann og aðra nýja þingmenn velkomna hér til starfa. Það eru áskoranir sem mæta Seyðfirðingum, ekki bara í veðurfari og flóðum, heldur líka í atvinnulífinu þar sem er fyrirsjáanlegt að 30 manns verða  með uppsagnarbréf í höndunum að óbreyttu. Ég ætla hins vegar að tala aðeins í framhaldi af því sem hér var rætt um áðan. Það er hin sígilda umræða um Evrópusambandið. Ýmis rök kunna hníga að því að það geti verið hagfelldara fyrir Íslendinga að komast inn í a.m.k. stærra meint umhverfi en mér finnst að ég verði að deila því með ykkur sem einn af ábyrgðarmönnum þess að örflokkurinn Alþýðuflokkur, minn gamli flokkur, barðist fyrir því á sínum tíma að komast inn í Evrópska efnahagssvæðið með bjartsýni um að allt yrði betra að leiðarljósi. Ég var stoltur af því að við skyldum ganga inn í það efnahagssvæði og fá þar, sem þá var mjög mikilvægt, 10% niðurfellingu á aðalútflutningsvöru okkar, fiskinum.

Nú eru aðstæður mjög breyttar í fiskútflutningi og það er ekki eins ljóst að þar sé einhver tíund í boði eða til skiptanna. Ég vissi það ekki fyrr en ég settist inn á þingið að eftir að við höfðum innleitt allan þann þorra tilskipana og aðlögunar sem farið var fram á sínum tíma, við inngönguna fyrir 30 árum, þá hefur farið vaxandi sá straumur tilskipana sem eru í dag sirka 650 á hverju ári sem við þurfum að innleiða með öllum þeim flóknu kerfum og nefndarstörfum og þingstörfum. Gengjum við þar inn yrðu það 2.100 tilskipanir. Ég velti fyrir mér í ljósi kvaða um gjöld frá EES og kvaða um skipagjöld og núna Schengen-gjöld, hvort nokkurs staðar sé að finna staf um að það sé tilskipanavald frá Evrópu um auknar álögur og skatta á Íslendinga. Ég lýsi eftir því. Ef einhver kynni að geta útvegað mér það, þá myndi ég þakka það.

###

Virðulegi forseti. Ég vil þakka hv. þingmanni fyrir sitt innlegg. Mér væri nokk sama hvort það væri Landsnet eða Orkustofnun eða hver sem væri sem tæki þessi hleðslumál að sér. Ég held mig fast við þá skoðun að hvata sé þörf, bæði varðandi einkabílana, þ.e. fjölgun rafbíla, og fækkun annars konar bíla. Það er því miður þannig að hér eru margir uppljómaðir af grænu byltingunni og þeirri framtíðarsýn en ég er ekki viss um að þorri landsmanna sé kominn þangað. Ég segi enn og aftur: Hvata er þörf. Ég held að við eigum að horfa til þess í fullri alvöru, úr því að það hefur ekki fengist rönd við reist gegn þeim tugmilljarða álögum á flug sem nú blasa við frá og með þarnæsta ári og á sjó líka, að nýta okkur þá peninga sem eru Úrsúlupeningar til orkuskipta og uppfinningar á nýjum leiðum. Förum í ammoníak- og vetnisframleiðslu á fullu með þeim peningum, hröðum þessu frá þeim væng.

###

Virðulegi forseti. Ég vil taka undir með hv. þm. Andrési Inga Jónssyni. Það er prýðileg hugmynd að Landsnet komi að því einmitt að tengja vegakerfið þannig að hægt sé að fara um á rafmagnsbíl um landið. Það eru gloppur — réttilega á bent. Ég held líka að við höfum báðir verið á þeim fundi Umhverfisstofnunar þar sem við sáum á grafi gríðarlega jákvæðan og merkilegan árangur Íslendinga í að rafbílavæðast. Það var glæsilegt á heildina litið þangað til Covid var afstaðið og bílaleigubílarnir, sá floti fór af stað. Þá hrundi nú sómi okkar dálítið því að þeir voru mestan part náttúrlega langfjölmennasti bílaherinn. Við vorum orðin ansi grá eftir grænkuna sem við hlutum meðan Íslendingar voru að aka um á sínum rafmagnsbílum. Ég er hins vegar þeirrar skoðunar að hvata sé þörf. Ég lít á milljarðinn sem fór til bílaleiganna til að reyna að fá þær inn á grænu línuna sem góða fjárfestingu. Ég er ansi hræddur um að það sé ekkert svo mikill munur á okkur og dýrunum. Það þarf sykurmola eða klapp á kollinn eða hvatningu til að breyta, til að kenna okkur ný trix. Hundurinn þarf einhvers konar verðlaun til að standa á tveimur fótum og stíga dans, eins og við sjáum á samfélagsmiðlunum í dag. Þannig að ég myndi gefa í þar. Ég myndi gefa í varðandi bílaleigurnar og telja þá vel varið peningum og ég myndi gjarnan vilja koma að því sem ég hef lagt fram í frumvarpi núna í annað og senn þriðja sinn að við séum ekki bara með hvata á jörðu og í lofti heldur á legi líka, þ.e. að við séum með hvata fyrir skipaflotann að taka upp rafrænt eldsneyti. Og við erum að fara í það með Stefáni Vagni Stefánssyni núna að hefja framleiðslu á rafeldsneyti.

###

Virðulegur forseti. Kæru landsmenn. Þau eru sannarlega ófá verkefnin sem nú bíða úrlausnar og sjaldan hefur verið brýnna en einmitt nú að kjörnum fulltrúum á Alþingi lánist að ná taktinum í störfum sínum, markvissri forgangsröðun verkefna og úrvinnslu þeirra.

Sitthvað blasir nú við okkur sem ekki verður hjá komist að taka á. Skiptar skoðanir eru um grænu orkuna okkar dýrmætu sem er þó forsenda yfirlýstra markmiða um orkuskipti. Deilt er um skert atvinnufrelsi tiltekinna veiðimanna um land allt, útlendingamálin, málefni ört vaxandi undirheima, og svo blasir við sívaxandi fólksfjöldi sem krefst stækkunar heilbrigðis- og skólakerfis, svo nokkuð sé nefnt. Við hlökkum til að takast fumlaust á við þessar áskoranir um leið og við þökkum allt hið góða sem gert hefur verið, m.a. á akri nýsköpunar og skapandi greina þar sem nú blasir við í dag eitthvert hagfelldasta umhverfi sem býðst í heiminum.

Nú gengur íslensku þjóðinni flest að sólu á svo fjölmörgum sviðum atvinnulífsins að áskoranir felast einkum í því að manna öll þau störf sem óhjákvæmilega þarf í þjónustugeiranum. Mættum við bera gæfu til þess að virkja betur þann mannauð sem hingað er kominn, viljugur til að leggja vinnufúsa hönd á plóg, hvort sem um er að ræða fólk á flótta undan hörmungum í heimalandi eða fólk sem kýs að freista gæfunnar í því fyrirheitna landi sem Ísland er skyndilega orðið á örfáum árum, landi tækifæranna eins og það er stundum nefnt.

Í samhengi lýðheilsumála ber að viðurkenna að við erum það sem við etum. Í okkar hreina landi eigum við Íslendingar raunhæfari möguleika en flestir á að verjast þeim heilsufarsáskorunum sem í vaxandi mæli skekja íbúa Vesturlanda; æða- og hjartasjúkdómum, krabbameini og svo nýjasta óvininum, sykursýki 2. Þetta eru lýðheilsuógnir sem rekja má beint m.a. til óhóflegs sykurs sem hvarvetna er lætt að okkur, meira að segja dulbúnum sem hollvöru.

Ef stærsta og arðsamasta búgrein okkar hér og nú felst í því að selja flugferðir til Íslands, gistingu, þjónustu, upplifanir og ferðalög um landsins byggðir, fælist í því alvarleg orðsporsáhætta ef okkar blómlegu býli landið um kring legðust af og færu í eyði. Viðurkennum að Ísland er allt í einu orðið einn risastór og heillandi skemmtigarður milljóna manna, garður sem krefst mun skjótari uppbyggingar öryggisþátta og innviða en við áður gerðum okkur grein fyrir. Í þessu verkefni einu og sér blasir við grafalvarleg orðsporsáhætta ef ekki verður tafarlaust gefið í. Ekkert mælir að mínu mati á móti erlendum fjárfestingum með slíkum eða öðrum leiðum til að hámarka öryggi og uppbyggingu en lágmarka jafnframt þenslu og verðbólguáhrif sem ella gætu kvittað á hækkandi afborganir og leigugjöld íslenskra þegna, þeirra hinna sömu og sannarlega eiga um þessar mundir meira en nóg með sitt. Að styðja við landbúnað og framleiðslu hollmetis hefur áratugum saman verið umdeilt en í dag blasir við að með réttum hvötum á þeim vettvangi getum við í senn stuðlað að stórbættri lýðheilsu og jákvæðu orðspori sem við byggjum mjög ferðaþjónustuna á að stórum hluta.

Nú aðeins um gildin okkar. Úr barnatrúnni og boðorðunum tíu erum við vonandi enn flest sammála um að heiðra skuli föður sinn og móður. Það felur í sér viðurkenningu og velþóknun á þeim sem ekki einungis gáfu okkur andardráttinn heldur ólu önn fyrir okkur og byggðu upp samfélagið sem við lifum í, kostuðu innviðina, menntunina og þjónustuna sem við búum við. Sú staðreynd að u.þ.b. tíund landsmanna skuli búa við örbirgð í sjötta ríkasta landi í heimi samkvæmt mælingum OECD hlýtur að vera stærsti smánarbletturinn á íslensku samfélagi. Þó að hér sé fyrst og fremst um að ræða aldraða og öryrkja verður ekki litið fram hjá þeim sem eru hreinlega hlekkjaðir í óviðunandi fátækt og í þessum hópi fjölgar því miður frá ári til árs. Þessu verðum við að breyta. Það er okkar stærsta áskorun og þetta getum við svo sannarlega. Með aðstoð bestu sérfræðinga, þ.m.t. hagfræðinga hins opinbera, telst okkur til að það myndi kosta okkur um 35 milljarða árlega að færa þessa óhæfu til viðunandi vegar. Fullyrða má að í fjárlögum upp á 1.400 milljarða sé þetta fullkomlega gerlegt og vel það í landi þar sem tekjur stóraukast frá ári til árs og a.m.k. 100 milljarðar umfram áætlanir blasa við á yfirstandandi ári einu og sér.

Í ræðu sinni áðan tók hæstv. forsætisráðherra undir þessar áherslur og það ber að þakka, sömuleiðis þá 16 milljarða sem gert er ráð fyrir handa öryrkjum á komandi árum. En betur má ef duga skal, a.m.k. viðkvæmustu hópunum okkar.

Vilji er allt sem þarf, góðir landsmenn, og slíkur vilji er sannarlega fyrir hendi hjá þorra landsmanna og eftir því sem best verður séð einnig hjá þorra þingmanna og ráðherra, því að sjálfsögðu ber okkur að láta af því að skattleggja fátækt fólk. Okkur ber að setja velferð fólksins okkar í fyrirrúm nú á mestu uppgangs- og velmegunartímum Íslandssögunnar.

Koma svo. Megum við bera gæfu til að viðurkenna rétt allra, alls staðar á landinu okkar góða til mannsæmandi lífs og réttmætrar hlutdeildar í dýrmætum auðlindum og verðmætum okkar sameiginlegum, því að velmegun er ekki einkaréttur útvalinna. Þá mun okkur vel farnast.

Virðulegi forseti. Nú við upphaf þingvetrar skulum við sammælast um góða samvinnu, að vera góð hvert við annað og að gera það þing sem nú er að hefjast að heillaþingi, þingmönnum til sóma og þjóðinni allri til heilla.

###
