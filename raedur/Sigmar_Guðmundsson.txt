
Herra forseti. Ég vil fylgja aðeins eftir ágætri umræðu sem var hér í þingsal í gær um fíknivandann. Eins og stundum er þá kemur í ljós ákveðinn samhljómur á milli okkar þingmanna, alveg óháð því hvar við stöndum í hinu pólitíska litrófi. Það er mikill vilji í þessum sal til að gera betur í þjónustunni við þennan viðkvæma hóp. Hins vegar er það oft þannig að þegar við förum síðan niður í einstaka aðgerðir þá fer svolítið að bera á því að við séum ekki alveg sammála um hvað á að gera. Við getum nefnt þegar við förum að tala um áfengi í verslunum, netverslun með áfengi, afglæpavæðingu eða jafnvel lögleiðingu og hver áhrifin af þessu eru á samfélagið og allt það, þá dragast kannski upp átakalínur þar sem við erum ekki öll sammála. En það kom hins vegar glögglega fram í gær að við erum þó sammála um að við þurfum að gera betur í því að þjónusta það fólk sem er veikt af þessum alvarlega sjúkdómi. Mig langar svolítið að nefna í þessu samhengi að alveg sama þótt við komumst að bestu lausn allra lausna í þeim álitaefnum sem ég var að nefna hér áðan með áfengi í verslunum, afglæpavæðingu, lögleiðingu eða hvað það er, þá mun staðan alltaf verða sú — það er bara staðreynd — að þarna úti verður ótrúlegur fjöldi fólks sem þjáist áfram af þessum sjúkdómi. Við megum því aldrei í umræðunni um öll þessi atriði gleyma því að í raun og veru snýst grundvallarspurningin um rétt fólks til þess að fá þjónustu heilbrigðiskerfisins þegar það er hvað veikast. Það er líka spurningin um að börn eigi rétt á því að foreldrar þeirra fái þjónustu til að þau alist upp í eðlilegu umhverfi.

Ég er að leggja fram þingmál um að við veitum 100 millj. kr. beint til SÁÁ til þess að fjármagna að fullu þá viðhaldsmeðferð sem þar er í gangi út af ópíóíðafíkninni. Það þýðir síðan að þeir fjármunir sem SÁÁ veitir í þá meðferð munu frekar nýtast til þess að bjóða einmitt upp á það sem er algjört grundvallaratriði; heilbrigðisþjónustu fyrir veikt fólk þegar það þarf á henni að halda.

###

Frú forseti. Það er auðvitað hægt að halda talsvert langar ræður um þennan sjúkdóm en tíminn sem maður hefur er takmarkaður og það eru nokkur atriði sem mig langar að koma inn á í minni seinni ræðu. Fyrir það fyrsta: Þessi sjúkdómur er alveg óskaplega dýr fyrir samfélagið. Við sjáum afleiðingar og kostnað víða annars staðar í heilbrigðiskerfinu vegna þessa sjúkdóms. Við sjáum þennan kostnað hellast yfir löggæslukerfin okkar, fangelsin, félagsþjónustuna, inn í sveitarfélögin, félagsleg úrræði þar. Kostnaðurinn vegna fíknisjúkdóma hríslast niður allar taugar samfélagslíkamans og þetta er eitthvað sem við verðum að hafa í huga þegar við erum að meta hvernig best sé að bregðast við. Við fáum til baka þann pening að einhverju leyti sem við setjum í það að bregðast við þessum vanda.

Það er stundum ákveðinn misskilningur gagnvart þessum sjúkdómi úti í samfélaginu og til að mynda er stundum býsnast yfir því að fólk þurfi ítrekað að leita sér hjálpar. Við tölum aldrei svona um krabbameinssjúklinginn eða þann sem hjartveikur er. Við segjum aldrei við krabbameinssjúklinginn að það sé eitthvað skrýtið að hann þurfi kannski að fara oftar en einu sinni og oftar en tvisvar í viðhlítandi meðferð eða það sama gagnvart þeim sem hjartveikur er. En þannig er það með fíknisjúkdóminn; þetta er krónískur vandi, geðrænn vandi sem getur tekið sig upp aftur, og heilbrigðiskerfið okkar á ekki að loka augunum fyrir þeirri staðreynd. Úrræðin þurfa að vera fjölbreytt og þau þurfa að ganga út frá þeirri staðreynd að við verðum að mæta fólkinu þegar það er tilbúið til þess. Við verðum að mæta vandanum á forsendum vandans en ekki á forsendum kerfisins. Það er nefnilega rétt sem hér hefur verið bent á að stundum getur meðferðarglugginn eða viljinn til þess að fá hjálp verið bara einhverjar fáeinar vikur og þá er mögulegt að grípa einstaklinginn en segja ekki: Heyrðu, þú getur komið eftir sex mánuði, þá færðu pláss. Þá færðu heilbrigðisþjónustuna sem þú átt rétt á samkvæmt íslenskum lögum og stjórnarskrá.

Ef við myndum standa okkur jafn illa gagnvart krabbameini og hjartveikum og við gerum gagnvart fíknisjúkdómum — íslenskt samfélag myndi aldrei nokkurn tíma sætta sig við það. Við gerum margt vel en við þurfum að gera miklu betur.

###

Frú forseti. Ég vil byrja á því að þakka fyrir þessa umræðu, hv. þm. Ingu Sæland og hæstv. heilbrigðisráðherra fyrir að taka hér þátt og öðrum þingmönnum að sjálfsögðu líka. Mjög mikilvægt að ræða þetta mál hér í þessum sal, einfaldlega út frá þeirri staðreynd að þetta er einn mesti heilbrigðisvandi sem vestræn samfélög standa frammi fyrir og Ísland er engin undantekning þar. Þetta er heilbrigðisvandi. Þetta þýðir að þeir sem búa við fíknivanda, eru með fíknivanda þurfa að leita á náðir heilbrigðiskerfisins og þeir eiga rétt á því að leita á náðir heilbrigðiskerfisins vegna þess að þetta er sjúkdómur og við sinnum veiku fólki í þessu samfélagi. Við erum hins vegar að bregðast þessum hópi eins og staðan er núna. Meðferðarúrræðin okkar eru ekki keyrð á fullum afköstum. Það er ekki verið að keyra Vog á fullum afköstum núna vegna þess að fjármunir sem fara til SÁÁ fara að stórum hluta í að niðurgreiða viðhaldsmeðferð vegna ópíóíðafíknar. SÁÁ er að þjónusta rúmlega 300 einstaklinga en fær greitt frá ríkinu fyrir tæplega 100.

Ég ætla að leggja fram tillögu hér á Alþingi á morgun um það að ríkisvaldið skaffi þessar 100 milljónir sem vantar upp á til þess að SÁÁ geti sinnt þeim hópi sem þarf á þessari viðhaldsmeðferð vegna ópíóíðafíknar að halda án þess — án þess — að það keyri niður aðra mikilvæga þjónustu sem nýtist öðrum þeim sem með þennan fíknisjúkdóm eru. Þetta skiptir gríðarlega miklu máli. Þessar 100 milljónir sem upp á vantar gegna þá tvíþættum tilgangi, annars vegar að hjálpa þeim betur sem eru með ópíóíðafíkn og þær gera það að verkum að það verður til meira fjármagn í sjálft meðferðarstarfið á Vogi og hjá SÁÁ.

Ég ætla síðan í minni seinni ræðu að koma betur inn á sjúkdóminn í heild sinni. En ekki ætla ég að taka undir það sem hér hefur verið sagt, að þetta sé ekki sjúkdómur, því að sjúkdómur er þetta svo sannarlega.

###

Frú forseti. Við í mínum flokki trúum því að virk samkeppni fyrirtækja á frjálsum markaði sé algjört grundvallaratriði til að bæta hag almennings og standa undir raunverulegri velferð. Frjáls samkeppni er best til þess fallin að tryggja neytendum fjölbreytt úrval vöru og þjónustu og sanngjarnt verð. Við búum á fákeppnismarkaði en fram hjá því er varla komist í okkar fámenna landi. Einmitt þess vegna, til að tryggja virka samkeppni, er mikilvægt að vera vel tengd alþjóðlegum mörkuðum, helst sem mest án hindrana. Stærsta hindrun þess að íslenskur fákeppnismarkaður þjóni sínum tilgangi er örsmár gjaldmiðill sem beinlínis kemur í veg fyrir að erlend fyrirtæki hasli sér völl hérlendis. Það er dýrt að vera með krónuna. Hún kostar fjölskyldur, fyrirtæki, ríki og sveitarfélög um 300 milljarða á ári. Ekki síður er krónan gjaldmiðill hinna glötuðu samkeppnistækifæra. Hún stuðlar að fákeppni í litlu hagkerfi sem ekki má við því.

Það þarf ekki að hafa mín orð fyrir þessu, Gylfi Zoëga hagfræðingur sagði í nýlegu viðtali, með leyfi forseta:

„… þessar sveiflur sem þú ert að vísa til valda því að erlend fjárfesting, svona raunveruleg fjárfesting, er mjög lítil og hérna viðgengst fákeppni vegna þess að innlendu fyrirtækin, fákeppnisfyrirtækin, þau hafa ekki raunverulega samkeppni að utan. Krónan er samkeppnishindrun.“

Skýrara verður það varla. Í ljósi þess hve íslenskur samkeppnismarkaður er viðkvæmur, m.a. vegna hafta krónunnar, er gríðarlega mikilvægt að huga vel að neytendavernd og eftirliti með samkeppninni á viðkvæmum markaði. Þegar vegið er að slíku eftirliti í opinberri umræðu þá verðum við að spyrja okkur: Í þágu hvers er það? Nýlegt dæmi um tjón fyrir neytendur og almenning upp á 62 milljarða kr. vegna meintra samkeppnisbrota segir allt um mikilvægi þess að virk og heilbrigð samkeppni fái þrifist en jafnframt að virkt eftirlit sé til staðar. Við þurfum að hafa það í huga að það eru ekki fyrirtæki sem brjóta samkeppnislög heldur stjórnendur þeirra og það þarf að endurspeglast í löggjöf landsins

Heyr, heyr.Að lokum vil ég minna á það að réttarbætur fyrir almenning, almenn neytendavernd og samkeppnislöggjöf hefur að stórum hluta komið til okkar utan, frá Evrópusambandinu  sem myndi líka losa okkur undan samkeppnishindrun krónunnar.

###

Herra forseti. Það hefur talsvert verið rætt um málefni fíknisjúkra eftir að gigtarlæknirinn Árni Tómas Ragnarsson var sviptur lækningaleyfi að hluta. Hann má ekki lengur ávísa ópíóíðalyfjum til fíknisjúkra eftir að landlæknir komst að þeirri niðurstöðu að það væri réttast að gera það. Ég er þeirrar skoðunar að það sé erfitt að áfellast Árna Tómas fyrir að hafa reynt að hjálpa mjög veiku fólki og ég ætla svo sannarlega ekki að áfellast landlækni heldur sem er að sinna þeim skyldum sínum að hafa eftirlit með þeim lyfjum sem er verið að skrifa út. Þetta segir hins vegar talsvert mikla sögu um það hvað við erum enn úrræðalaus gagnvart þessum hópi. Núna veit ég að þessi 50–70 manna hópur sem var að fá lyf hjá Árna Tómasi lækni hefur að hluta til farið yfir í ópíóíðameðferðina, viðhaldsmeðferðina hjá SÁÁ. Þar blasir hins vegar við sú staða að þar er verið að þjónusta 300 manns að jafnaði en íslenska ríkið greiðir bara fyrir tæplega 100. Það vantar einhverjar 100 milljónir á ári til að sinna þessum hópi og það eru fjármunir sem SÁÁ tekur úr annarri þjónustu til að sinna þessum tiltekna hópi. Hér sjáum við auðvitað að það er eitthvað skakkt í gangi og við erum auðvitað ekki að sinna þessari sjálfsögðu heilbrigðisþjónustu með nægjanlegum krafti. En þetta segir okkur líka pínulítið um það að það eru kannski einhverjir einstaklingar þarna fyrir utan enn þá sem treysta sér ekki til að fara í þetta úrræði sem SÁÁ er að reka en eftir sem áður er þetta veikt fólk sem á rétt á heilbrigðisþjónustu. Við verðum að vera svolítið fordómalaus gagnvart því að mögulega getum við þurft að ræða einhver ný úrræði fyrir þennan mjög svo fámenna hóp sem yrði þá að vera undir einhvers konar umsjá spítalans og vísindafólks og fagfólks. Í öllu falli er það þannig að þetta mál með gigtarlækninn Árna Tómas Ragnarsson, sem skrifaði út lyf til veiks fólks, er að afhjúpa veikleika í okkar kerfi og það er brýnt að bregðast við.

###

Frú forseti. Það hefur verið áhugavert að fylgjast með umræðunni hér í dag og þetta er auðvitað málaflokkur sem vekur með okkur, bæði hér á þingi og úti í samfélaginu, svolítið háar og miklar tilfinningar. Ég ætla bara segja í upphafi að mér finnst að þegar við erum að tala um útlendingamálin og innflytjendamálin þá sé þetta tvennt. Þetta er annars vegar samfélagsgerðin og regluverkið sem við höfum. Hitt, ekki síður mikilvægt, er hvernig við högum orðum okkar, hvernig við tölum um fólk og hvort við sýnum hvert öðru og því fólki sem hingað leitar eða hér vill búa tilhlýðilega virðingu.

Við urðum öll svolítið slegin í dag, held ég, við upphaf umræðunnar um þetta mál. Ég þarf ekkert að fara í neinum smáatriðum yfir það sem við urðum vitni að hér uppi á þingpöllunum. Það sem mig langaði kannski að nefna í þessu samhengi er að eðlilega hafa fjölmiðlar flutt fréttir af þessu máli og það birtist okkur mjög glögglega hér í dag að neyð og örvænting þess fólks sem hingað leitar vegna þess að það telur að hér sé skjól að fá er oft mjög mikil og það ætti ekki að vera erfitt fyrir okkur að reyna a.m.k. að skilja örvæntingu og ótta þess fólks sem hingað leitar. Fjölmiðlar birta fréttir af þessu í dag og umræðuhalinn á samfélagsmiðlunum er svona:

Burt með þetta djöfuls pakk í síðasta lagi sem allra fyrst. Á nú að fá vorkunn hjá þjóðinni, segir annar. Þetta lið er strax byrjað að sýna sitt rétta andlit. Úr landi með þetta lið í hvelli. Frímerki á rassgatið, aðra leið án fæðis, þvílík vanvirðing við þingið. Sami maður og var í tjaldbúðum, boðar ekki gott. Af hverju fær þetta fólk að sitja á þingpöllum? Burtu með þetta lið. Alger vanvirðing. Ekki bætir þetta álit mitt. Klikkað. Burt með þessa ófriðarseggi. Flugmiða út fyrir landhelgina.

Þetta eru viðbrögðin við því sem gerðist hér í þingsal í dag. Þess vegna segi ég að þegar við erum að ræða þessa málaflokka, hvort sem við erum að tala um innflytjendur í heild sinni, hælisleitendur eða regluverkið sem við erum að reyna að koma okkur upp þá skiptir alveg gríðarlega miklu máli hvernig við högum orðum okkar í umræðunni sjálfri, vegna þess að ef við tölum ekki gætilega þá nákvæmlega erum við að búa til frítt spil fyrir alla þá sem tala með þeim hætti sem ég var að rekja hér undir þessari frétt af manninum sem ég held að allur þingheimur hafi fundið mikið til með hér fyrr í dag. Þannig að þetta er tvennt: Regluverkið er eitt, síðan er umræðan og það hvort við vöndum okkur annað og það er ekki síður mikilvægt.

Harkan hefur verið að aukast mikið í umræðunni um útlendinga. Það er markvisst búið að vera að koma því að hjá fólki að hér sé álag á innviði, heilbrigðiskerfið, menntastofnanir, á alla mögulega innviði og einhvern veginn er það svo að umræðan færist þá alltaf yfir á hælisleitendur. Það eru um 70.000 útlendingar á Íslandi þessa stundina. 90% þeirra eru ekki hælisleitendur. Nærri 80% hælisleitenda koma frá Venesúela og Úkraínu. Það er enginn að fetta fingur út í það að hingað komi fólk frá Úkraínu. Það er verið að gera sérstakar ráðstafanir til að bregðast við þessu með fólkið frá Venesúela, að mér skilst, og þegar við erum búin að taka þennan stabba af fólki frá þá auðvitað erum við með tiltölulega fámennan hóp eftir og mér finnst rangt að öllu leyti að láta umræðuna vera eins og sá fámenni hópur sé úrslitaatriði um það hvort hér þoli innviðir álag eða ekki. Mér finnst rangt að tala með þeim hætti um útlendinga, ekki síst hælisleitendur.

Hitt er síðan annað að ef við erum komin í þá stöðu hér eftir svona langan valdatíma Sjálfstæðisflokksins í dómsmálaráðuneytinu að arfleifðin er, og vitna ég bara í orð þeirra, stjórnleysi og óstjórn í málaflokknum þá auðvitað þurfum við að grípa í taumana. Við eigum auðvitað bara að fagna því þegar flokkar eru tilbúnir til að vera svona gagnrýnir á eigin valdatíma í embætti. Jafnframt ef menn eru að bjóða einhverja útrétta sáttarhönd í því skyni að koma hér málum þannig að við séum ekki að eyða 15–20 milljörðum í málaflokk þegar við gætum verið að eyða mögulega minni fjármunum og nota þá frekar peningana sem losna í að taka betur á móti þeim sem eiga rétt á að vera þá er minn flokkur auðvitað til í það samtal, eins og kom ágætlega fram hjá formanni Viðreisnar í umræðunni fyrr í dag.

Mig langar aðeins að halda því hér til haga, af því að það er stundum verið að tala um þessa séríslensku segla, hvað er það sem laðar fólk til Íslands? Þetta hefur auðvitað verið kannað í evrópsku samhengi, hvað það er sem ræður því hvert fólk fer. Í sumum tilfellum er það atvinnustig í löndunum sem getur haft mikið um það að segja. Í einhverjum tilfellum getur það sem ræður því verið hverja viðkomandi þekkir fyrir í landinu sem viðkomandi endar hjá. Þetta geta líka verið alls konar tilviljunarkenndir þættir en þessar kannanir hafa verið að sýna það að hælisleitendur vita almennt ekkert í smáatriðum neitt sérstaklega mikið um regluverk á milli landa. Við erum að tala um regluverkið á Norðurlöndunum en þó að þau séu að ákveðnu leyti farin að líkjast hvert öðru meira en var áður eru þau enn þá mjög ólík innbyrðis í því hvernig þau stilla upp sínu regluverki. Hælisleitendur eru ekkert með þetta á hraðbergi að gúgla þetta í smáatriðum í símanum sínum. Það er ekki þannig. Kannanirnar sýna það og það er líka hægt að sjá það bara á statistík frá öðrum löndum. Ef við erum að tala um séríslensku seglana, séríslensku reglurnar, hvernig skýrum við þá það að þegar við kíkjum til Spánar kemur þangað mest fólk frá Kólumbíu, Perú og Venesúela? Til Frakklands leitar fólk mikið frá Srí Lanka, Sýrlandi og Afganistan. Sýrlendingar og Afganar eru þar hlutfallslega mun fleiri heldur en leita hingað en þeir eru auðvitað hátt hlutfall flóttamanna almennt eins og við vitum. Ef við förum til Belgíu þá erum við komin með lönd eins og Írak og Búrúndí þaðan sem fólk leitar. Við getum farið til Portúgals. Þar er fólk frá Angóla, Gambíu og Kongó mjög fjölmennur hópur hælisleitenda. Í Þýskalandi sjáum við marga Tyrki, Sýrlendinga og Afgana. Þetta er einfaldlega ekki þannig að það sé hægt að tala um einhverja séríslenska segla því þá eru auðvitað einhverjir sérportúgalskir seglar líka, eins og ég var að lýsa, eða sérþýskir eða sérbelgískir eða sérspænskir.

Hitt er síðan annað að við verðum auðvitað að taka góða umræðu um þetta og ég ætla ekkert að draga neina fjöður yfir það að sá sem hér stendur þarf auðvitað líka að gæta að því að haga orðum ekki með þeim hætti að við séum að auka pólaríseringu í samfélaginu vegna þess að ég trúi því svo heitt og innilega að okkur farnist best gagnvart okkur sjálfum og því fólki sem hingað leitar með því að ná einhverri samstöðu um það hvernig við viljum haga þessum málum til lengri tíma. Annars erum við að taka upp útlendingalög á hverju einasta þingi, stagbæta hér, breyta einhverju þar og það vantar þá einhverja heildarsýn eða -stefnu. Við höfum tekið það skýrt fram að við erum til í samtal um það hvernig við tökum betur á móti hælisleitendum og ekki síður þeim ótrúlega fjölda sem hingað kemur að vinna frá Evrópska efnahagssvæðinu. Þetta eru tugþúsundir sem hingað leita á hverju einasta ári. Þetta er fólk sem vinnur á hjúkrunarheimilum. Þetta er fólk sem vinnur í skólum. Þetta er fólk sem vinnur í leikskólunum. Þetta er fólk sem vinnur úti um allt í velferðarþjónustunni. Þetta fólk heldur uppi heilu atvinnugreinunum. Við getum nefnt ferðaþjónustu og byggingariðnaðinn sem síðan þjónustar ferðaþjónustuna. Það er bara ofur einfaldlega þannig að allar kannanir, bæði á lýðfræði okkar og framtíðarþörfum okkar fyrir velferð, benda til þess að lífræn fjölgun okkar Íslendinga sé ekki nægjanlega mikil til þess að standa undir framtíðarvelferð. Auðvitað er það þannig að hælisleitendakerfið á ekki að vera eitthvert sérstakt tæki í því en það hlýtur þó a.m.k. að vera eitt af því sem við skoðum þegar við erum að velta því fyrir okkur hvar útlendingar geta gert gagn í okkar samfélagi. Það er áhugavert að sjá það sem hefur komið fram í vinnu þessa hóps sem forsætisráðherra setti á laggirnar eftir að formaður Viðreisnar sendi hæstv. forsætisráðherra bréf um að reyna að efna til samtals um þetta, að meðal þeirra staðreynda sem hafa verið lagðar fram fyrir þann hóp er að atvinnuþátttaka hælisleitenda er ekki minni en Íslendinga, bara svo dæmi sé tekið. Ég held að við ættum frekar að reyna að opna reglurnar okkar þannig að þeir sem hingað koma eigi einhvern möguleika á því að framfleyta sér á meðan þeir bíða eftir svari. Við eigum ekki sjálf endilega að ýta velferðarþjónustu sjálfkrafa á hóp sem mögulega er tilbúinn til að sjá fyrir sér sjálfur.

Það sem hefur verið nefnt í þessu máli hér sem svona aðalatriði er sjálfsagt og gott að fara yfir. Mig langar þó bara, rétt eins og vinir mínir í VG, að setja persónulega ákveðna fyrirvara við. Ég ætla ekki að samþykkja þetta hér bara strax hrátt í 1. umræðu, til að mynda þetta sem snýr að breytingunni hjá kærunefnd útlendingamála. Það er sjálfsagt mál að fara yfir það hvernig best er að skipa þessa kærunefnd. Hún verður þá skipuð þremur einstaklingum í fullu starfi frekar en að gamla fyrirkomulagið verði viðhaft. Ég hefði hins vegar mjög gjarnan viljað sjá í því nýja fyrirkomulagi að einn þeirra sem sætu þá í kærunefndinni hefði einhverja sérþekkingu eða væri jafnvel skipaður af mannréttinda- og mannúðarsamtökum. Ég held að það myndi örugglega ljá kærunefndinni aðeins meiri og dýpri trúverðugleika heldur en ef allir nefndarmenn eru skipaðir beint af ráðherra. Talandi um ráðherra þá langar mig að fagna því hversu vel núverandi dómsmálaráðherra og félagsmálaráðherra hafa tekið í þessa vinnu sem við í Viðreisn stungum upp á sínum tíma og ég er þeirrar skoðunar að það samtal sem þar á sér stað geti mögulega verið svolítið góður vegvísir inn í framtíðina.

Varðandi það sem snýr að fjölskyldusameiningunum þá ætla ég aftur líka að velta því upp, af því að þarna er miðað við tvö ár: Af hverju erum við að miða við tvö ár? Við horfum sérstaklega til Danmerkur. Ég held að það sé ekkert leyndarmál að þegar við horfum á Norðurlöndin þá hafa Danir viljað fara kannski hvað hörðustu leiðina gagnvart hælisleitendum af Norðurlöndunum öllum. Gott og vel ef menn vilja kíkja eitthvað þangað. Ég held að við höfum nú upplifað það mjög mörg í allsherjar- og menntamálanefnd þegar við fórum til Danmerkur og Noregs að okkur fyndist að Norðmenn væru með kærleiksríkara hjarta í sínu kerfi en Danirnir. En gott og vel, þarna er miðað við tvö ár og Danmörku. Þurfa þetta að vera tvö ár? Væri eitt ár nóg? Þetta er eitthvað sem allsherjar- og menntamálanefnd getur auðvitað tekið til skoðunar. Ég ætla ekki að slá þetta út af borðinu strax en það væri vissulega gott að fá einhvern gleggri samanburð við öll Norðurlöndin með þetta.

Síðan er ég svolítið sammála þeirri gagnrýni sem hér hefur komið fram á það að stytta gildistíma dvalarleyfa eins og lagt er upp með, hvort það sé að auka skilvirkni, vegna þess að ég myndi halda að það þýddi þá bara fleiri snertifleti einstaklinganna við útlendingakerfið okkar og þar af leiðandi meira álag. En sjálfsagt er einhver rökstuðningur á bak við þetta sem kemur þá fram fyrir nefndinni, sem við getum þá farið betur yfir.

Það er auðvitað eitt og annað sem við þurfum þá að skoða í þessari nefnd en ég ætla samt að fá að segja, af því að menn eru að tala um breyttan tón hérna frá því síðast þegar við vorum að ræða um útlendingamálin, að það alvarlegasta í þeim breytingum þá var auðvitað þjónustuskerðingin sem boðuð var og kom til framkvæmda. Við sáum það raungerast strax eftir að það frumvarp var orðið að lögum að skilningur félagsmálaráðherra og þáverandi dómsmálaráðherra á afleiðingunum var engan veginn sá sami. Það hafði ekki átt sér stað neitt samtal við sveitarfélögin um það hvort þau ættu að taka við, hvort lög um sveitarfélög ættu að grípa þetta fólk eða ekki, þannig að það ríkti nú eiginlega hálfgert ástand hér á götum borgarinnar. Við vorum að horfa á það að allt í einu var búið að svipta fórnarlömb mansals og fólk í mjög viðkvæmri stöðu þjónustu og sveitarfélögin höfðu ekki hugmynd um af hverju það var verið að benda á þau og ráðherrar í ríkisstjórninni voru ekki sammála um áhrifin af þeim breytingum. Ég hef enga trú á því að það sem er verið að leggja til hér hafi svo drastískar afleiðingar í för með sér. En ég fagna því að það er a.m.k. núna í þessari vinnu verið að reyna að efna til aðeins meira samtals á milli flokkanna á þingi um það hvernig best sé að haga þessum málum til framtíðar, því það er ekki gott af því að undir er fólk, eins og við sáum hérna í dag, í gríðarlega viðkvæmri stöðu sem á ekki að vera andlag ótrúlegra átaka og deilna í samfélaginu ár eftir ár. Við hljótum, allir flokkar, að geta sameinast einhvers staðar á einhverjum stað. Það þýðir kannski að allir þurfi að gefa pínulítið eftir af sínum ýtrustu kröfum en við hljótum að geta fundið einhverja leið til þess að taka mannúðlega og vel — virðandi öll mannréttindi hjá fólki sem kemur hingað í mjög viðkvæmri stöðu og auðvitað unnið út frá því að það eru ákveðin mannréttindi að fólkið fái endanlegt svar sem fyrst, þannig að það sé nú sagt líka. Það að flýta málsmeðferðinni er bara sjálfstætt og gott markmið. Það að ætla sér að hafa áhrif á það hversu margir koma til að láta reyna á það, það er erfiðara hins vegar að stýra því, því að við berum auðvitað einhverjar skyldur gagnvart öllu því fólki, rétt eins og önnur Evrópuríki.

Forseti minnir á að þegar vitnað er í orð annarra þarf að gera það með leyfi forseta.

###

Frú forseti. Nú ætla ég að vona að þingheimur sé ekki að misskilja mig. Ég er svo sannarlega ekki að gagnrýna VG fyrir að gera fyrirvara við það sem snýr að því sem Sjálfstæðisflokkurinn vill gera harðast gagnvart fólki á flótta. Það er sjálfsagt og eðlilegt að hafa allan fyrirvara á því vegna þess að sporin geta hrætt í því efni eins og við sáum þegar þjónustusviptingin var afgreidd hér fyrir ekki svo löngu síðan. Hér hefur hins vegar staðið bunan upp úr stjórnarþingmönnum í umræðunni í dag um að það væri kominn einhvers konar sátt, það væri annar tónn hér í þingsalnum. Þingmenn Sjálfstæðisflokksins hafa margítrekað þá spurningu við þingmenn Viðreisnar og Samfylkingar hvort þeir styðji þetta frumvarp og þá lá ekki einu sinni fyrir að það er ekki einu sinni fullur stuðningur við það hjá þingflokki VG. Ég verð að játa það að mér kom þetta mjög á óvart. Ég ætla hins vegar ekki að gagnrýna VG fyrir að gera einhverja fyrirvara við málið því að það er svo sjálfsagt og eðlilegt hér í þinginu að það sé tekið inn til nefndar og við köllum eftir umsögnum og fáum til okkar gesti til að fara yfir efnisatriði frumvarpsins. Mögulega verðum við ekki á sama stað og hér fyrir ári þar sem allir umsagnaraðilar tættu frumvarpið í sig sem þá lá fyrir þinginu. Alla vega, það að hér sé verið að leggja fram mál og það sé kynnt sem einhvers konar ný heildarsýn í málefnum útlendinga, sem einhvers konar sátt á milli ríkisstjórnarflokkanna þegar VG er nýbúið að vera á flokksráðsfundi þar sem varaformaður flokksins talaði um að Sjálfstæðisflokkurinn hefði ítrekað stillt VG upp við vegg í þessum málum — er eitthvað skrýtið að maður klóri sér pínulítið í kollinum yfir þessu?

Ég held hins vegar að það sé þannig,  algerlega óháð stuðningi VG við þetta mál, að það séu tveir flokkar sem eru tilbúnir til að samþykkja málið og hleypa því í gegn nánast athugasemdalaust. Það eru Flokkur fólksins og Miðflokkurinn þannig að það ætti nú að vera þingmeirihluti fyrir þessu. En ég undrast það að við fáum að vita það svona seint að einn stjórnarflokkanna sé ekki einu sinni fullkomlega sáttur við málið.

###

Frú forseti. Maður finnur sig knúinn til að koma hér upp eftir þessa ágætu ræðu hjá hv. þm. Orra Páli Jóhannssyni sem jafnframt er þingflokksformaður VG sem er, eins og við vitum, einn þriggja stjórnarflokka sem á dögunum boðaði meiri háttar flott samkomulag og sátt í málefnum útlendinga nema hvað að hér var opinberað að einn stjórnarflokkurinn er að gera fyrirvara við nánast allt sem í frumvarpinu er. Það er verið að senda málið til þinglegrar meðferðar en VG er búið að gera stóra og alvarlega fyrirvara við allt það sem þingmenn Sjálfstæðisflokksins hér í þessari umræðu hafa verið að tala um sem langþráða sátt í deilumálinu um hælisleitendur og útlendinga. Núna verður maður að játa að maður er orðinn pínulítið ringlaður. Það eru nokkur atriði í þessu frumvarpi sem við í mínum flokki höfum viljað taka til skoðunar í allsherjar- og menntamálanefnd, átta okkur á því hvort þar geti mögulega eitthvað verið til bóta, hvort eitthvað þar geti mögulega dregið úr kostnaði í kerfinu en jafnframt alltaf haldið því til haga að við viljum standa vörð um mannréttindi þess viðkvæma hóps sem hingað leitar og sækir eftir því að fá hér vernd. Við höfum hafnað umræðu um það að hér séu innviðir í landinu að sligast út af þessum tiltölulega fámenna hópi í heildarsamhenginu.

Núna liggur það fyrir sem sagt að VG styður ekki þetta mál eins og það lítur út núna. Ég get ekki skilið ræðu hv. þingmanns öðruvísi. Mig langar að vita hvort þetta eigi líka við um sérstöku tengslin, hvort þetta eigi líka við um skipan kærunefndarinnar sem er verið að breyta því það er alveg augljóst að það er búið að gera tvo alvarlega fyrirvara við það sem snýr að fjölskyldusameiningu og lengd dvalarleyfa.

###

Frú forseti. Ég vil nefna hér í upphafi míns máls að mér finnst gríðarlega mikilvægt þegar við erum að ræða um þau mál sem skipta landsmenn máli að sú umræða sé byggð á staðreyndum, að staðreyndir hafi rými í umræðunni og að við gætum okkar í því, sérstaklega þegar við erum að tala um hópa í viðkvæmri stöðu. Það er staðreynd að 90% allra útlendinga á Íslandi eru ekki hælisleitendur. 90% eru ekki hælisleitendur. Helmingurinn af þeim sem koma síðan í gegnum hælisleitendakerfið er fólk frá Úkraínu. Þetta fólk höfum við ákveðið að taka út fyrir sviga. Það er velkomið og við spyrjum ekki einu sinni spurninga. Hópurinn sem eftir stendur er um 2.000 einstaklingar eða þar um bil. Því er núna haldið fram af ríkisstjórnarflokkunum, sérstaklega þeim sem er lengst til hægri,  Sjálfstæðisflokknum, að álag á innviði sé þess eðlis að það megi heimfæra það upp á hælisleitendur, þennan 2.000 manna hóp. Hvaða sögu segir það okkur um uppbyggingu innviða í þessu landi, heilbrigðiskerfisins, menntakerfisins, og við getum meira að segja tekið vegakerfið, samgöngur og öll velferðarkerfin okkar, ef 2.000 einstaklingar eru þess megnugir að setja þá endanlega á hliðina? Hversu traustir eru innviðirnir okkar þá fyrir?

Heyr, heyr.Það er stundum talað um opin landamæri. Menn gleyma því að það eru opin landamæri þegar kemur að fólki frá Evrópu. Hingað geta 500 milljónir flutt á morgun en kjósa einhverra hluta vegna ekki að gera það. Við erum hins vegar með hreyfanlegan vinnumarkað sem þýðir að þegar atvinnustigið er hátt þá koma mjög margir og það verður þá, jú, ákveðið álag á innviði vegna þess að þetta eru tugþúsundir en ekki bara 2.000 hælisleitendur. Umræðan í samfélaginu er orðin þannig að það er orðið norm að hallmæla hópi sem er í mjög viðkvæmri stöðu. Það er orðið norm að beita ekki fyrir sig staðreyndum. Þessu verðum við að breyta.

###

Frú forseti. Ég þakka hæstv. ráðherra fyrir svarið sem snertir auðvitað gríðarlega mikilvægt mál fyrir alla íbúa þessa lands. Ég held að það sé gott og blessað að mæta því sem við stöndum frammi fyrir með einhvers konar endurskoðun á löggjöf og öðru slíku. Við erum þá að sjá mögulega afurð af því einhvern tímann næsta vetur en við erum auðvitað búin að vera í þessu viðbragðsástandi núna í nokkur ár. Þau hafa verið nokkur eldgosin með tilheyrandi jarðhræringum og maður veltir því fyrir sér hvað menn ætla að gera gagnvart lögreglu sem nú þegar er orðin þreytt, hvað menn ætla að gera gagnvart björgunarsveitunum sem nú þegar eru orðnar þreyttar og hvers konar viðbragð við hugsum þar, bæði til skemmri og lengri tíma. Eins og við virðum nú starfsemi björgunarsveitanna gríðarmikils þá erum við auðvitað að treysta alveg ofboðslega mikið á störf sjálfboðaliða og það er ekki hægt að treysta á störf lúinna sjálfboðaliða til lengri tíma litið. Þannig að ég kannski vil þá þrengja fyrirspurnina: Hvað er verið að gera til skemmri tíma til að mæta þessu álagi næstu mánuði?

###

Frú forseti. Það virðist vera nokkuð almenn og útbreidd vissa um það í samfélaginu að við Íslendingar séum mjög góðir í að bregðast við þegar náttúruhamfarir verða enda búum við í landi þar sem náttúran minnir óþyrmilega á sig reglulega, hvort sem það eru ofanflóð, óveður, jarðskjálftar eða eldgos. Veruleikinn hjá okkur núna er hins vegar af allt öðrum toga en oft áður vegna síendurtekinna eldgosa og jarðhræringa á þeim bletti landsins þar sem mikill meiri hluti landsmanna býr. Og þar sem meiri hluti landsmanna býr eru jafnframt mikilvægir innviðir, t.d. vegir, orkuver, atvinnurekstur og heimili fólks eins og við þekkjum. Þetta ástand hefur nú þegar skapað langvarandi og gríðarmikið álag. Við vitum ekki hversu lengi þetta ástand varir við Grindavík og við vitum heldur ekki fyrir víst hvaða svæðum og innviðum verður næst ógnað né hvenær það gerist. Það er gott að vera góður í viðbragði en í þessu ástandi reynir líka á úthaldið; úthald björgunarsveita, lögreglu, almannavarna og allra þeirra sem hafa hlutverk í því gangvirki sem tryggir öryggi okkar allra. Það liggur fyrir að nú þegar hefur þetta langvarandi álag tekið sinn toll af þeim sem sinna þessu mikilvæga hlutverki og talsverð umræða skapast um það hvernig best sé að bregðast við því. Gleymum ekki að lögreglan er undirmönnuð og það sama gildir um almannavarnir. Björgunarsveitirnar eru svo ólaunaðir sjálfboðaliðar og þannig hefur það verið lengi.

Ætlum við að styrkja lögregluna og almannavarnakerfið allt til að mæta þessu betur en verið hefur? Þetta er ekki áhlaupsverkefni heldur langvarandi ástand og mikil óvissa um hvar og hvenær þörfin á viðbragði verður mest. Ætlum við áfram að treysta á sjálfboðaliða í sama mæli og verið hefur í gegnum björgunarsveitirnar sem hafa verið að benda á að viðbragð á Reykjanesskaga geti dregið úr viðbragðsþrótti annars staðar á landinu? Hvaða áform eru uppi um að bregðast við þessu mikla álagi hjá öllum þessum aðilum hratt, vel og örugglega?

###

Virðulegur forseti. Ég á í þessum orðaskiptum við fjármálaráðherra að þessu sinni en þetta er málaflokkur sem teygir sig inn á öll málefnasvið, nánast öll málefnasvið, þannig að það er ofur einfaldlega þannig að við þurfum öll að taka höndum saman.

Ég fagna nú því sem hæstv. ráðherra er að tala um, til að mynda skaðaminnkun. Það er nefnilega hægt að gera ansi margt, bæði í skaðaminnkun, það er hægt að vinna betur í því að taka á móti fólki í bráðum vanda þannig að það fái aðstoð strax, þurfi ekki að bíða lengi eftir meðferðarplássi, við skulum ekki gleyma því að tala um forvarnir. En það sem kannski liggur mest á núna er auðvitað að fjölga meðferðarrýmum því að vandinn er þannig að fólk er ekki alltaf tilbúið, eins einkennilega og það hljómar, til að þiggja hjálp þannig að við verðum að geta mætt fólkinu þegar það vill það.

Heimildinvar til að mynda að fjalla um Mark Gunnar Roberts sem lést í desember eftir að hafa verið í fangelsinu á Hólmsheiði. Móðir hans segir:

„Fangelsin grípa þá fyrr en geðdeildin. Það er fáránlegt að anda léttar þegar þeir fara í fangelsi því þeir fá betri geðaðstoð þar, þótt hún sé ömurleg, heldur en þegar þeir ganga lausir.“

Þetta er bara ósköp einfaldlega veruleikinn sem blasir við okkur. Ég ætla að spyrja hæstv. ráðherra: Kann ráðherra einhverja skýringu á því af hverju samfélagið er svona sinnulaust, af hverju ráðamenn eru svona sinnulausir, og við hér á þingi, þegar ástandið er jafn alvarlegt og raun ber vitni?

###

Herra forseti. Ég hef í vikunni verið að vekja athygli þingheims og fleiri á því, og við í þingflokki Viðreisnar, að það er fólk að deyja í stórum stíl vegna fíknisjúkdómsins hérna á Íslandi. Fjölmiðlar greindu frá því fyrr í vikunni að 18 ára drengur lést núna í janúar og ég veit um þrjú tilfelli til viðbótar þar sem fólk rétt yfir tvítugu hefur fallið á síðustu vikum vegna ópíóíðafíknar. Þetta eru um 100 einstaklingar, allt að 100 einstaklingar á ári ef miðað er við þær tölur sem hægt er að vinna upp úr gagnagrunni SÁÁ, sem falla úr þessum sjúkdómi á hverju einasta ári. Það deyja fleiri úr þessum sjúkdómi heldur en öllum samgönguslysum á Íslandi og það deyja fleiri úr þessum sjúkdómi heldur en flestum öðrum illvígum sjúkdómum á Íslandi. Hér er ég ekki byrjaður að tala um allt tjónið, þjáninguna, sorgina, eymdina sem leggst yfir heilu fjölskyldurnar, heilu stórfjölskyldurnar, ég er ekki að tala um allt fjárhagstjónið sem bæði fjölskyldur, fyrirtæki, sveitarfélög og ríkið verða fyrir með beinum og óbeinum hætti vegna þessa. Við getum auðvitað bæði sett þetta í samhengi við peninga og andlega líðan og við hljótum að þurfa að skoða báða þætti þegar við erum í einhvers konar viðbragði við þessum sjúkdómi. En vandamálið er að þrátt fyrir að við séum öll full af góðum vilja, því að það skynja ég svo sannarlega sterkt, þá gerist lítið. Það er ekki í gildi stefna. Við erum ekki að vinna samkvæmt neinni stefnu eða plani þegar kemur að þessum illvíga vágesti í samfélaginu og það er miður. Sú áætlun sem unnið var eftir rann út árið 2020 og síðan höfum við verið að gera þetta svona tilviljanakennt í fjárlögum hvers árs, bæta við peningum hér eða kroppa einhverja peninga þar. Það vantar áætlun og það vantar stefnu og það vantar plan.

Mig langar að spyrja hæstv. ráðherra: Gerir fólk í ráðuneytinu sér ekki alveg grein fyrir því að með því að leggja meiri fjármuni og ná árangri á þessu sviði getum við sparað ógrynni fjármuna hjá ríki, sveitarfélögum, fyrirtækjum — allt vinnutapið, öll bótakerfin, annað álag á heilbrigðiskerfið? Má ekki vænta þess að ríkisstjórnin fari að vinna fyrir þennan hóp?

Forseti minnir enn á ræðutímann sem er tvær mínútur í fyrri ræðu og ein mínúta í síðari ræðu í óundirbúnum fyrirspurnum.

###

Frú forseti. Það velkist enginn í vafa um að það er frumskylda stjórnvalda á hverjum tíma að tryggja öryggi, að við borgararnir getum reitt okkur á að lögreglan sé til staðar þegar á þarf að halda, að dómstólar hafi tök á að sinna starfi sínu þegar lögregluvinnunni sleppir og að fangelsiskerfið geti tekið við hinum dæmdu og þeir afplánað við mannúðlegar aðstæður og eigi möguleika á þjónustu til betrunar. Þegar þessi frumskylda bregst þá minnkar öryggistilfinning fólksins í landinu og glæpum fjölgar, líka ofbeldisglæpum sem geta ógnað lífi og heilsu og velferð.

Hv. þm. Þorbjörg Sigríður Gunnlaugsdóttir fór ágætlega yfir staðreyndir málsins í sinni framsögu. Það er sláandi, svo ekki sé fastar að orði kveðið, að á 17 árum hafi lögreglumönnum á höfuðborgarsvæðinu fækkað úr 339 í 297. Á 17 árum hefur lögreglumönnum fækkað á meðan íbúum fjölgar hratt. Ekki má gleyma því að ferðamönnum fjölgar líka stórfellt og verkefni lögreglunnar aukast þar af leiðandi líka. Það eru miklu færri á vaktinni með mun fleiri verkefni og mun alvarlegri verkefni líka. Það eru færri á vaktinni á meðan glæpum fjölgar og ógnin við öryggi borgaranna eykst að sama skapi

Og hvað með öryggi lögreglunnar sjálfrar? Er líklegt að færri lögreglumenn á stærra og fjölmennara svæði séu öruggari í störfum sínum? Þeir þurfa oft að vaða inn í alls konar aðstæður sem við hin getum ekki einu sinni reynt að ímynda okkur hverjar eru. Ofan á þetta fækkar svo menntuðum lögreglumönnum. Við verðum því að hlusta eftir því þegar lögreglumenn tala um að þeir óttist um öryggi sitt í starfi. Það þarf líka flokkurinn að gera sem rígheldur í embætti dómsmála og hefur gert samfellt í áratug. Hann þarf að hlusta eftir ákalli úr fangelsiskerfinu, frá dómstólunum og frá lögreglunni vegna þess að tölurnar og sögurnar sem við heyrum þaðan eru ekki í neinu samræmi við möntruna um að tryggja þurfi öryggi og velferð borgaranna í landinu.

###

Herra forseti. Það er þetta með viljann og verkin. Stjórnmál eru samtal og aðgerðir. Innantóm orð um aðgerðir sem verða ekki að veruleika eru í sjálfu sér lítils virði. Mér finnst við sjá allt of mörg dæmi um þetta þessa dagana hjá stjórnvöldum. Það virðist vera vilji hjá hluta ríkisstjórnarinnar til að koma til móts við þá Palestínumenn sem hafa mótmælt því að ekkert verði úr fjölskyldusameiningu sem þó hefur verið samþykkt. Hægri hluti stjórnarinnar er hins vegar tregari til þótt sá armur ríkisstjórnarinnar vilji glaður taka á móti fólki frá Úkraínu og hafi hlutast til um á sínum tíma að fólk sem var að flýja sósíalismann í Venesúela fengi aukna aðstoð. Allt á þetta að vera svo óskaplega flókið. En þetta er þó ekki flóknara en svo að óbreyttir borgarar hafa farið og sótt fólk sem ríkisstjórninni fannst of flókið að sækja, fólk sem er þá óhult frá sprengjuregni, tortímingu og dauða. Það er nefnilega þetta með viljann og verkin. Innantóm orð segja ekkert. Það eru verkin sem tala.

Það skortir ekkert á það að ráðherrar tali um nauðsynlegar aðgerðir til að stemma stigu við ópíóíðafaraldrinum og vímuefnavandanum sem leggur fólk í gröfina í tugatali á hverju einasta ári. Samúð okkar allra er svo sannarlega með þessu fólki og aðstandendum þess, en hversu mikils virði eru orð um aðgerðir sem aldrei verða að veruleika? Vandinn er flókinn en það leysir okkur ekki frá ábyrgðinni og að orðum fylgi efndir. Að lofa úrbótum en tefja og jafnvel hætta við verkin vegna þess að þau eru svo flókin er verra en að játa strax að menn ráði ekki við verkið. Innantóm orð án aðgerða vekja nefnilega falsvonir hjá fólki sem er að flýja sprengjuregn eða missa unga ástvini úr hræðilegum sjúkdómi. Þá er betra fyrir alla að stjórnarflokkarnir játi það hreinskilnislega að þeir nái ekki saman um aðgerðir. Það er nefnilega svo að stærsta flækjan í þessu öllu og reyndar fleiri málum er ósamlyndi og þref við ríkisstjórnarborðið. Þetta þref er því miður örlagavaldur í lífi margra.

###

Virðulegur forseti. Það sem ég vildi kannski halda til haga hér er að það sem vakir fyrir okkur flutningsmönnum er einmitt að bregðast við þessum vímuefnavanda sem við stöndum frammi fyrir. Ég hef ákveðnar efasemdir um að verðstýringar eða mjög miklar takmarkanir á aðgengi hafi bein áhrif á þá sem eru veikir af þessum sjúkdómi, það er kannski pínulítið það sem ég er að reyna að koma orðum að. Það getur vel verið að verðstýring geri það að verkum að við seljum færri lítra af áfengi í landinu. Ég held að það hafi ekki mikil áhrif á fólkið sem er með sjúkdóminn og er veikt. Við þekkjum öll gamla brandarann sem er mikið sannleikskorn í, útigangsmanninn sem sagði: Það eru helvítis vandræði með áfengið, það er orðið svo dýrt að ég hef ekki lengur efni á að kaupa mér skó. Þeir sem eru veikir forgangsraða þannig að þeir svala fíkninni. Mér hefur stundum fundist í gegnum tíðina að þegar við erum að ræða um vímuefnavandann og áfengisvandann þá séum við svolítið að friðþægja okkur með því að hlaupa í svona stýritæki eins og verðstýringu eða takmarkanir á aðgengi, vegna þess að ég held raunverulega að það hafi ekki áhrif á þann hóp sem á að vera undir í þeirri stefnu sem hér er. Sem einhvers konar aðgerð til að minnka neyslu almennt, draga úr unglingadrykkju eða eitthvað þess háttar — við getum alltaf rætt það í því samhengi og það ætla ég ekki að útiloka en mér finnst brýnt að halda þessu til haga, að við erum að ræða um sjúkdóm, þetta er sjúkdómur sem er svo skrýtinn að fólk leggur alveg óheyrilega erfiðleika á sig til þess að viðhalda fíkninni, og svona opinberar stýringar af ýmsu tagi, boð og bönn, hafa ekkert endilega sýnt sig að gera mikið fyrir þennan hóp sem er veikur. Hvort það hafi síðan áhrif á hina sem drekka sér að skaðlausu skal ég ekki segja en mér finnst sjálfsagt að taka þetta allt til skoðunar í þessari vinnu.

###

Herra forseti. Ég vil þakka hv. þm. Eyjólfi Ármannssyni fyrir hans innlegg inn í þessa umræðu. Ég hef verið að nefna það hér að við þurfum öll að vera svolítið fordómalaus þegar við komum að þessu. Hvernig búum við til betra samfélag sem tekst á við þann vanda sem áfengissýki eða vímuefnavandi, alkóhólismi, eða fólk með fíknivanda er að valda? Það sem ég ætlaði kannski að undirstrika hér er að það er auðvitað hárrétt sem skein í gegnum alla ræðu hv. þingmanns að áfengi er alveg ótrúlega mikill skaðvaldur í samfélaginu. Við gleymum því oft af því við erum svo mikið að tala um ópíóíðana eða ólögleg vímuefni.

Þótt ég ætli að koma algerlega fordómalaus að þessari umræðu þá spyr ég: Ef þetta væri svo einfalt að aðgengið réði öllu, værum við þá í einhverjum vanda t.d. með ólögleg vímuefni? Það er ekkert opinbert aðgengi að hassi, kókaíni, amfetamíni, heróíni eða öllu þessu, við bara beinlínis bönnum þetta og höfum gert það frá upphafi. Hverju hefur það skilað? Ég hef ákveðnar efasemdir um að bannið hafi endilega skilað því að neyslan sé eitthvað minni. Það sama á auðvitað við um áfengið. Mér finnst að við þurfum að taka þetta til greina líka vegna þess að þó að ég sé mjög ákafur í því að vilja berjast gegn þessum vágesti sem fylgir því að vera með þennan sjúkdóm þá er það auðvitað þannig að langstærstur hluti fólks sem drekkur áfengi gerir sér það að skaðlausu. Ég ætla svo sannarlega ekki að gera athugasemdir við að það sé. Ef þetta væri svo einfalt að við gætum fjarlægt vanda með því að banna þá væri gott að lifa en ég held að dæmin sýni að það er ekki alveg svo einfalt. Við sjáum þetta líka með áfengisauglýsingarnar og netsöluna sem hv. þingmaður var að nefna. Það er bara ákveðinn veruleiki í gangi sem gerir það að verkum að það getur verið erfitt að framfylgja lögum sem eru þess eðlis að það er alltaf hægt að fara í kringum þau eins og dæmin sanna.

###

Herra forseti. Ég ætlaði bara að bregðast aðeins við mörgu af því sem lagt hefur verið til í umræðu um þetta mál og þakka kærlega fyrir viðtökurnar hér í salnum. Það er gott að heyra það og fá það staðfest, sem ég þó vissi, að við erum öll mjög velviljuð því að gera miklu betur í þessum málaflokki.

Það er líka áhugavert að umræðan verður á köflum svolítið persónuleg. Við erum aðstandendur, við erum alkóhólistar sjálf eða þekkjum einhverjar sögur sem við getum miðlað hér í ræðustólnum til að við glöggvum okkur öll betur á vandanum. Það hefur komið vel fram hve hið samfélagslega tjón sem fylgir þessum sjúkdómi er mikið og það er nauðsynlegt að lágmarka það.

Mig langar aðeins að nefna, af því að ég komst ekki inn á það í flutningsræðu minni, eitt í þessu sem var nefnt hér áðan, þ.e. að til eru dæmi um að fólk þurfi að fara oftar en einu sinni, oftar en tvisvar, oftar en tíu sinnum og oftar en tuttugu sinnum í meðferð. Þá er oft auðvelt hjá sumum að draga þá ályktun að þetta meðferðarstarf virki ekki neitt. Sá sem þarf að fara svona oft í meðferð — það er eitthvað að meðferðinni. Þetta er hins vegar krónískur sjúkdómur og krónískir sjúkdómar eru þess eðlis að þeir geta tekið sig upp aftur og aftur. Hv. þm. Tómas Tómasson kom ágætlega inn á þetta hér áðan. Fólk getur farið í margar meðferðir og síðan allt í einu náð árangri í þeirri tuttugustu. Ég held því að lykilatriðið sé að við eigum aldrei að gefast upp á fólki. Ég þekki mörg dæmi um fólk sem hefur farið aftur og aftur en aldrei náð neinum sérstökum árangri en allt í einu gerist eitthvað. Það nær bata og verður fyrir vikið nýtur þjóðfélagsþegn. Þetta snýst bara um það að gefast ekki upp á veiku fólki, jafnvel þótt tilraunirnar séu margar. En þetta er ofsalega flókinn sjúkdómur og það er líka hárrétt, sem hv. þm. Tómas Tómasson kom inn á hér áðan, og fleiri nefndu það líka, að eftirfylgnin skiptir gríðarlega miklu máli einmitt vegna þess að þetta er krónískur sjúkdómur. Þú getur verið í bata í mörg ár. Svo verður eitthvert áfall í þínu lífi eða miklar breytingar eða annað og þá kikkar sjúkdómurinn inn og hringekjan fer af stað aftur. Fólk fellur og veikist á nýjan leik. Þetta er bara flókið. Þetta er bara eins og með marga aðra geðsjúkdóma. Þetta er svo margslungið, það er ekki þannig að til sé eitthvert eitt módel af því sem hægt er að gera sem henti öllum. Úrræðin verða að vera margvísleg og þau verða umfram allt að vera þannig að þau geti mætt fólki á þeim stað sem það er, alveg óháð því hvort menn eru að koma í fyrsta sinn í meðferð eða í það fimmtugasta. Þetta er einn angi af því sem ég vildi nefna.

Ég vildi líka leggja áherslu á það að þegar við erum að tala um að móta einhverja stefnu í þessum málaflokki til lengri tíma þá er nauðsynlegt að við komum öll svolítið fordómalaus að því borði. Ég hef t.d. alltaf haft ákveðnar áhyggjur af því í gegnum tíðina að við séum of mikið að velta fyrir okkur hlutum eins og verðlagningu á áfengi eða aðgengi að áfengi og að það verði einhvers konar skálkaskjól: Já, við erum að gera helling. En ég upplifi það einhvern veginn þannig að þeir sem veikastir eru kaupa vodkað sitt eða dópið sitt alveg óháð því hvað það kostar og þeir finna leið til að verða sér úti um það hvort sem það er til í búð eða ekki. En þessi umræða með aðgengið og verðið og allt hlýtur auðvitað samt, eins og ég nefndi hér í andsvari við hv. þm. Líneik Önnu Sævarsdóttur, að vera umhugsunarefni fyrir okkur sem viljum vera fordómalaus í þessu, hvort það sé tæki og tól sem virki vel í  fyrirbyggjandi aðgerðum. Að sama skapi verða þeir sem hafa miklar efasemdir um skaðaminnkandi úrræði, t.d. afglæpavæðingu neysluskammta eða jafnvel hreina lögleiðingu — getur það verið tæki sem minnkar skaða samfélagsins af þessum sjúkdómi? Mér finnst að við þurfum líka að vera fordómalaus þarna.

Ég nefndi það hér áðan í ræðu að auðvitað er það þannig að glæpaheimurinn sem fylgir fíkniefnum er óheyrilega stór, það er óheyrileg velta. Það er verið að selja efni sem kosta í raun ekkert sérstaklega mikið í framleiðslu. En af því að þetta fer í gegnum eitthvert neðanjarðarhagkerfi, er falið á milli landamæra og annað, þá er þetta orðið að mjög verðmætri vöru þegar það er komið á leiðarenda. Í þessu skjóli þrífst alls konar glæpastarfsemi, ofbeldi, hótanir, mansal og annað, og við verðum auðvitað að velta því fyrir okkur þegar við erum að móta stefnu til framtíðar. Getur verið að við þurfum að taka alvarlega umræðu um þetta og sjá hvort einhverjar breytingar þarna geti skilað okkur betra samfélagi? Ég vildi því kannski leggja áherslu á það að við séum bara fordómalaus í allar áttir í þessu.

Síðan langaði mig að nefna annað. Einstaklingar komu að máli við mig og voru að benda á hvað gert er í Danmörku. Þegar ungt fólk sem er komið á einhverja refilstigu — er farið út í afbrot, jafnvel farið að nota fíkniefni og alls konar viðvörunarbjöllur klingja í kringum það og er kannski leitt fyrir dómara. Þá hefur dómarinn það úrræði, ef viðkomandi einstaklingur, í samráði við sérfræðinga í kerfinu, býr til eitthvert plan um að koma sér á beinu brautinni aftur, t.d. með námi, með því að fara í meðferð, með því að gera alls konar uppbyggilega hluti, að gefa afslátt af refsingunni. Þá er fylgst með því hvort úrræðið skilar sér á endanum í því að einstaklingurinn verður á betri stað en yrði kannski í fangelsi. Það eru alls konar leiðir sem hægt er að skoða sem gætu verið partur af þessari vinnu.

Mér fannst líka mjög áhugavert að heyra hér, hjá hv. þm. Sigþrúði Ármann, þessa sögu af lækni sem er að láta lyf fylgja án þess að það sé endilega nákvæm skoðun á því hvort það lyf hafi akkúrat átt að vera það rétta en reyndin varð síðan sú að hægt var að fá út sömu niðurstöðu með miklu vægari úrræðum. Læknar eru náttúrlega með mikla þekkingu og allt það en þeir eru ekkert endilega, bara eins og annað fólk, allir með einhverja sérþekkingu á því sem snýr að alkóhólisma. Þetta þekki ég sjálfur. Ég hef margoft tekið það fram hjá læknum, þegar verið er að segja að ég þurfi að taka verkjalyf við einhverju, að ég geti ekki tekið þetta eða hitt verkjalyfið og læknirinn bara áttar sig ekkert á því út af hverju það er. Það þarf líka, eins einkennilega og það hljómar, að auka fræðslu í heilbrigðiskerfinu gagnvart þessum sjúkdómi.

Hún er alltaf svolítið áhugaverð umræðan um það hvað veldur þessum sjúkdómi eins og velt var upp hér í andsvari. Hvernig getum við ráðist að rót vandans? Það er auðvitað eitthvað sem við þurfum líka að hafa í huga. Eru það áföll, eru það erfðir? Er það hið félagslega umhverfi sem við ölumst upp við? Þekkingarleitin þarf að halda áfram þarna. Það breytir hins vegar ekki þeirri staðreynd að vandinn sem við erum með í fanginu núna er sá að það eru þúsundir einstaklinga þarna úti sem eru fárveikir af þessum sjúkdómi. Heilinn í þeim er ekkert sérstaklega mikið að velta því fyrir sér hvort vímugjafinn sé fenginn í gegnum áskrift hjá lækni eða hvort hann komi með einhverri ólöglegri leið í gegnum neðanjarðarhagkerfi til landsins eða hvort hann er löglega seldur í ÁTVR. Þarna þurfum við ákveðið fordómaleysi líka, við þurfum að átta okkur á því að heilinn í veiku fólki virkar eins gagnvart öllum þessum vímugjöfum. Það verður auðvitað að vera eitthvert pínulítið samræmi í þessu, þegar við erum að tala um þetta sem heilbrigðisvanda; að við séum ekki alltaf með það í huga líka að það þurfi að vera einhver refsielement í þessu. Auðvitað á allt fólk að vera ábyrgt gjörða sinna og ef fólk fremur afbrot á það að sjálfsögðu að svara til saka fyrir þau. En veikir fíklar eru oft bara mjög veikt fólk sem þarf miklu frekar aðstoð en refsingu og það er eitt af því sem við gætum svo sannarlega tekið inn í þessa umræðu. Það var nefnt hérna með fangelsiskerfið okkar. Við vitum það alveg að fangelsin eru full af fólki sem glímir við fíknivanda. Þar er fólk inni í lengri tíma. Einhver virkni í einhvers konar bata- og meðferðarúrræðum þar gæti gert það að verkum að þessi hringrás rofni sem alltaf er verið að lýsa. Þeir sem fara inn í fangelsin eru svo gjarnir á að lenda þar alltaf aftur og aftur.

Það er svo ótrúlega margt sem við getum skoðað til að laga ástandið í samfélaginu, bæði sem snýr að því að taka á bráðavandanum og taka utan um veika fólkið, líka það sem snýr að því að laga regluverkið okkar þannig að við séum  mögulega að lágmarka skaðann, viðurkenna að við getum ekki bjargað öllum, taka utan um það að þetta þarf að verða heilbrigðisvandi en ekki endilega vandi refsivörslukerfisins. En umfram allt finnst mér að við þurfum að vera svolítið fordómalaus gagnvart öllu því sem til álita kemur þegar verið er að móta stefnu af þessu tagi. Ég ætla bara að þakka aftur fyrir góðar viðtökur við þessu þingmáli.

###

Frú forseti. Ég þakka hv. þingmanni aftur fyrir innleggið. Ég ætla ekki að hætta mér út í umræðu um það hvað af lyfjunum — þetta sem við í daglegu tali köllum læknadóp — eigi að nota og hvað ekki. En mig langar að nefna það við þingheim að ég held það sé hollt fyrir okkur öll að skoða svolítið söguna af því hvers vegna oxycontin varð svona algengt verkjalyf. Það var markaðssett í Bandaríkjunum sem sterkt verkjalyf sem væri öðruvísi en hin verkjalyfin að því leyti til að fólk yrði ekki háð því. Þannig fór það í gegnum allt lyfjaeftirlitið, blessað og staðfest af yfirvöldum í Bandaríkjunum. Um þetta eru til sjónvarpsþættir, bækur og annað. Afleiðingin er sú að milljónir fengu þessu lyfi ávísað vegna þess að læknarnir héldu að þeir væru að ávísa lyfi sem væri öruggt að ávísa. Faraldurinn sem síðan brýst út í framhaldinu er bara staðreynd og það hefur reyndar endað þannig í Bandaríkjunum að fjölskyldufyrirtækið sem framleiddi þetta lyf hefur þurft að greiða óheyrilegar skaðabætur til þeirra sem fallið hafa vegna þessa faraldurs.

Það sem snýr að fíkninni sjálfri og rótum hennar; hv. þingmaður kom ágætlega inn á þetta. Ég held að það sé orðin talsverð sátt um þá kenningu að áföll hafi mikið að segja í þessu. Við höfum vísindamenn sem hafa verið að reyna að velta því fyrir sér hvort þetta liggi einhvers staðar í genamenginu. Það getur verið erfitt fyrir okkur að átta okkur á því. Oft liggur alkóhólismi í fjölskyldum. En er það út af því að börn alast upp við alkóhólisma eða er það hreinlega vegna þess að það er eitthvað í genamenginu? Þetta vitum við t.d. ekki. Þetta er auðvitað mjög hollt að vita. Því fleiri rannsóknir um þetta, því betra. Þetta þurfum við allt að skoða og vega og meta þegar við erum að móta stefnu.

Við megum hins vegar ekki gleyma því að eins og staðan er núna skilgreinum við fíkn sem sjúkdóm. Þetta er heilbrigðisvandi og rétt eins og með annan heilbrigðisvanda verðum við að grípa fólkið sem þegar er orðið veikt og á úrræðin skilið. En ég tek undir það að við eigum líka að skoða hver rótin er. Það væri mjög forvitnilegt að vita það.

###

Forseti. Mig langar aðeins að bæta við. Við erum t.d. að fá fréttir af því núna að svona oxycontin-töflur, sem eru stór partur af þessum ópíóíðafaraldri sem gengur, eru til hér á Íslandi þar sem búið er að blanda fentanýli saman við, sem þýðir þá að fólk er að taka miklu sterkara eitur en það áttar sig á. Þetta hefur valdið mörgum dauðsföllum ytra. Við höfum ekki séð neinar upplýsingar opinberlega um að sama staða sé hér. En það var í fjölmiðlum á dögunum frétt af því — það var verið að vitna í samskiptasíðu þar sem menn eiga viðskipti með alls konar efni og þá var einmitt verið að vara við þessum blönduðu töflum. Það er einn anginn af þessu öllu.

Auðvitað er það sem við köllum í daglegu tali læknadóp stór partur af vandanum núna, ópíóíðafaraldrinum og allt þetta. En við megum auðvitað ekki gleyma því að öll þessi lyf eru til vegna þess að þau gera gagn. Mikið af þessum lyfjum sem verið er að misnota eru líka lyf sem fólk hefur mikið gagn af í alls kyns læknismeðferðum og öðru slíku. En svo erum við líka með faraldur efna sem hvorki eru lögleg né eru læknadóp eða neitt annað heldur bara framleidd af einhverjum glæpahópum hér og þar um heiminn og flutt á milli landa. Þetta er risavaxinn og stór iðnaður sem þrífst náttúrlega mjög vel á því að þetta er allt saman neðan jarðar.

Við verðum auðvitað að grípa strax inn í. Við eigum ekki að líða það að við séum að missa svona margt fólk, hvort sem fólk er nú að nota áfengi, sem enn er stærsti og alvarlegasti vímugjafinn sem við notum á Íslandi, eða  eitthvað sem læknar skrifa út eða jafnvel læknadóp sem er flutt inn til landsins eins og er algengt og selt á svörtum markaði eða hvort við erum að tala um hin ólöglegu fíkniefni. Ég lít þannig á að þetta sé sjúkdómur. Allir þeir sem eru með þennan sjúkdóm geta orðið háðir öllum þessum efnum. Heilinn í okkur sem erum veikir alkóhólistar, á meðan við erum veikir, er ekkert að velta því fyrir sér hvort efnið sé löglegt, hvort hægt sé að kaupa það með löglegum hætti eða á svörtum markaði eða ekki. Þetta er bara fíkn og fólk verður ofurselt henni.

###

Frú forseti. Ég þakka hv. þingmanni fyrir skoðanaskiptin um þetta. Ég held að í grundvallaratriðum séum við nú býsna sammála um það að þegar við erum að marka einhverja stefnu í einhverjum málaflokki til lengri tíma litið þá hljótum við að reyna að rýna öll þau gögn sem liggja fyrir, eru jafnvel byggð á vísindalegum rannsóknum og staðreyndum og jafnvel á því sem reynt hefur verið í öðrum löndum og gefist vel eða illa og allt þetta verði hluti af þessari vinnu. Þetta þarf allt saman að vera undir. En þar sem ég hef að meginefninu til verið að velta þessu fyrir mér út frá þeim sem mest eru veikir þá held ég að þessi lýðheilsumarkmið í sjálfu sér — fólk er eiginlega komið svolítið yfir þann hjalla að rök um hollustu eða heilbrigði skipti í sjálfu sér máli. En þetta á auðvitað heima í því sem snýr að forvarnahlutanum og öllum þessum fyrirbyggjandi aðgerðum sem við hljótum að hafa með okkur í vinnunni þegar við erum að skoða þetta. Eitt er að grípa fólk þegar það er orðið alvarlega veikt. Hitt er síðan að koma í veg fyrir að fólk verði mjög veikt eða grípa nægilega snemma inn í til þess að fólk eigi möguleika á því að lifa eðlilegu lífi án þess að vera ofurselt áfengi eða vímuefnum.

Mér finnst bara frábært að fá svona pælingar inn í alla þessa vinnu. Og af því að hv. þingmaður var að nefna að það væri gott að fá fram þessa tillögu óháð því sem er í gangi í ráðuneytinu þá vonast ég til þess að það sem er í gangi þar sé a.m.k. einhver viðleitni í því að við munum til lengri tíma vinna eftir einhverju plani. Við gerum það í samgöngumálum. Við erum að tímasetja og reyna að fjármagna áætlanir í loftslagsmálum. Við erum að móta okkur stefnu þegar kemur að mörgum öðrum þáttum heilbrigðisins. Við erum að reyna að gera það í menntakerfinu, vinna eftir einhverju plani, hafa einhverja sýn. Það að við séum ekki að gera það í þessum málaflokki er óboðlegt til lengri tíma.

###

Frú forseti. Ég þakka hv. þm. Líneik Önnu Sævarsdóttur fyrir þetta innlegg. Mér fannst þetta afbragðsgott innlegg inn í þessa umræðu. Ég ætlaði reyndar að nefna það í ræðu minni, af því að ég hef sjálfur lagt áherslu á það og ég veit að það gera fleiri, að þetta mál er auðvitað ekki nein flokkapólitík. Þegar við erum að tala um svona alvarlega hluti þá held ég að við séum öll svolítið sameinuð í því markmiði að gera betur og megum ekki, finnst mér, missa þetta í einhverjar flokkspólitískar skotgrafir sem hefur reyndar ekki verið reyndin hér í þessum sal þegar kemur að þessum málaflokki. Ég hef ekki lesið þessa skýrslu sem hv. þingmaður nefnir en þarna er komið inn á nokkra þætti sem eru auðvitað mjög þess verðugir að þeir verði með í þeirri vinnu sem felst í því að búa til svona stefnu. Ég hef alls konar skoðanir á sumu af því sem hv. þingmaður nefnir, t.d. verðlagningu, aðgengi og öðru í þeim dúr. Að sjálfsögðu er hægt að færa rök fyrir því að þetta allt saman skipti máli. Það sem ég hef verið að reyna að gera í þessari umræðu er að beina sjónum mínum að allra veikasta hópnum sem er það fólk sem er með þennan sjúkdóm og er í virkri neyslu eða drykkju. Ég held t.d. að verðlagning eða aðgengi eða eitthvað slíkt hafi engin áhrif á þennan hóp. Veikur alkóhólisti og veikur fíkill skríður á milli sveitarfélaga til að sækja sér vín eða dóp ef hann þarf. En það sem hv. þingmaður nefnir getur hins vegar verið eitthvað sem við þurfum að taka umræðu um þegar kemur að ákveðnum forvarnaþætti eða þess háttar. Ég hef alltaf haft ákveðnar efasemdir um að t.d. mikil verðstýring hafi áhrif á þennan alvarlegasta hluta vandans sem ég er að nefna, bara út frá þessu sem ég tiltók, að þeir sem eru veikir sækja sinn vímugjafa hvað svo sem hann kostar. En allt þetta sem nefnt var hér af hálfu hv. þingmanns er eitthvað sem við þurfum mögulega að taka inn í stefnuvinnuna og kannski ekki síst það sem snýr að forvarnaþættinum.

###

Herra forseti. Enn eitt dauðsfallið. Fjölmiðlar greina frá því í dag að þann 16. janúar lést 18 ára gamall drengur úr ofneyslu í heimahúsi. Enn eitt lífið sem fíknisjúkdómurinn hrifsar af okkur sem samfélagi. Þetta er 18 ára gamall drengur og við getum rétt ímyndað okkur sorgina hjá aðstandendum, fjölskyldu og vinum. Við getum líka tekið eitt andartak til að hugsa um það hvort sorg fjölskyldunnar og vina eigi ekki að vera sorg okkar allra, hvort við eigum ekki að reyna að beina sjónum okkar að þeirri staðreynd að það eru 100 einstaklingar á hverju ári sem hljóta sömu örlög og ungi drengurinn sem fjölmiðlar greina frá í dag, 100 manns á ári hverju. Ég veit að það er ekkert alltaf snyrtilegt að bera saman ólíka hluti, en hvað myndum við gera sem samfélag ef 100 Íslendingar myndu deyja af völdum náttúruhamfara í einu vetfangi? Samfélagið myndi lamast af sorg, samkenndin myndi brjótast fram hjá okkur sem við þekkjum öll mætavel og þessi sorg og þessi samkennd myndi síðan finna sér farveg í vilja og verki til þess að koma í veg fyrir það að svona áföll dynji yfir aftur. Af hverju nær þessi hugsun okkar ekki yfir í þá staðreynd að við erum að missa 100 einstaklinga, margt ungt fólk, vegna þess að samfélagið er sinnulaust og sofandi þegar kemur að þessum alvarlegasta heilbrigðisvanda sem blasir við íslensku samfélagi og reyndar heimsbyggðinni allri? Ég ætlaði að tala um annað hér í dag en ég sá mig knúinn til að halda enn eina ræðuna um þennan vanda úr því að fjölmiðlar birtu þessa frétt í dag. Okkur þingmönnum gefst tækifæri til að ræða þennan málaflokk í dag því þá mæli ég fyrir máli þar sem stjórnvöldum er gert skylt að móta sér stefnu í þessum málaflokki til lengri tíma. Það hefur engin stefna verið í gildi þegar kemur að áfengisvörnum og vímuefnavörnum frá árinu 2020. Ég held að það sé orðið tímabært að sinnuleysið víki og að við vöknum.

###

Virðulegur forseti. Ég vil þakka fyrir þessa umræðu. Ég hjó eftir því að hæstv. ráðherra talaði talsvert um að mikið hefði verið brugðist við. Staðreyndin er hins vegar sú að þessi þróun er búin að vera hangandi yfir okkur ansi lengi. Þetta þýðir að öryggi lögreglumanna á vettvangi, sérstaklega hér á höfuðborgarsvæðinu, er minna en það á að vera og þetta þýðir auðvitað líka að öryggi borgaranna er minna heldur en það á að vera. Það er síðan áhugavert undir sama málefnahatti þessa ráðuneytis eru útlendingamálin og þar hafa flokksmenn Sjálfstæðisflokksins talaði um að ríki stjórnleysi. Mér finnst að hæstv. ráðherra megi alveg bregðast við því að þegar flokkur hefur verið með tiltekið ráðuneyti svona lengi en ástandið í málaflokknum er eiginlega alveg hið sama hvar sem við berum niður, við getum bætt fangelsismálunum hér við, og er í þeim ólestri sem verið er að lýsa, af hverju ætti það að vera trúverðugt þegar menn ætla allt í einu að blása í herlúðra með litlum fyrirvara?

###

Frú forseti. Ég vil þakka fyrir þessa umræðu og ég ætla ekki að taka þessari fyrirspurn af neinni léttúð. Ég fór sjálfur til Bandaríkjanna fyrir fáeinum árum til þess að gera sjónvarpsþátt um almyrkva á sólu sem þar var og ég held að það hafi tekið okkur meira en tvöfalt lengri tíma að komast á staðinn sem við ætluðum að fylgjast með myrkvanum frá og ég held að við höfum verið þrisvar eða fjórum sinnum þann tíma á leiðinni til baka. Það var umferðaröngþveiti alls staðar þar sem þessi almyrkvi sást. Þetta er stórkostlegt náttúrufyrirbæri. Fólk mun sækjast á stað þar sem dýralíf er mikið vegna þess að við þessar aðstæður þá tekur dýralífið strax við sér. Ég ímynda mér að bæði út af því að myrkvinn mun sjást best og lengst frá Látrabjargi og þar er líka mikið dýralíf þá muni fólk flykkjast þangað. Það kemur gríðarlegur fjöldi ferðamanna gagngert til að sjá þetta. Óvissuþættirnir eru margir út af skýjafari og öðru slíku. En ég held að við ættum að hugsa það í fullri alvöru að vera tilbúin með plan um það að fólk í þúsundatali muni mögulega sækja á staði sem við erum ekkert endilega vön að sæki á með litlum fyrirvara. Þannig að ekki er ráð nema í tíma sé tekið.

###

Frú forseti. Við erum reglulega minnt á það, Íslendingar, í hvers konar landi við búum, hvort sem það eru óveður, ofanflóð, heimsfaraldrar, jarðskjálftar eða eldgos. Þá fáum við oft að reyna á eigin skinni að náttúruöflin fara sínu fram og að maðurinn má sín stundum lítils þegar mest gengur á. En þótt við ráðum ekki endilega við náttúruöflin þá ráðum við okkar eigin viðbragði við yfirstandandi ógn og þeirri hættu sem getur orðið í framtíðinni. Lykilatriðið í þessu er auðvitað öflugt og gott vísindastarf sem þarf að vera grunnur að viðbragði á hverjum tíma. Viðbragð okkar við eldgosum og jarðskjálftum byggir auðvitað á þeirri þekkingu sem við höfum aflað á þeim sviðum. Það sama á við um ofanflóð, aftakaveður eða skæðar veirur. Ef við vanrækjum vísindastarfið þá erum við um leið að veikja viðbragðið, það segir sig sjálft. Góð og mikil þekking á kröftunum sem skapa hættuna er alger frumforsenda þess að verja fólk, mannvirki og innviði. Ég held að það sé óhætt að fullyrða að þótt við séum ekki endilega sammála um það nákvæmlega hvernig fjármunum ríkisins er best varið þá erum við að mestu sammála um að ríkisvaldið hafi þá frumskyldu að tryggja öryggi okkar eins og frekast er unnt gegn allri náttúruvá. Samhugur þjóðarinnar þegar slíkir atburðir verða er auðvitað besti vitnisburðurinn um það. Það hefur reynt gríðarlega mikið á almannavarnir á síðustu árum og það er rétt sem hér hefur komið fram að almannavarnir eru undirmannaðar og álagið er mikið. Þessu verðum við að breyta. Við höfum ofur einfaldlega ekki efni á því að vanrækja þennan þátt almannaöryggis. Í þessu samhengi langar mig líka að nefna að við höfum heldur ekki efni á því að taka fjármagn sem ætlað er í uppbyggingu varnarmannvirkja og nýta það í annað. Um það eru því miður dæmi.

Að lokum vil ég segja að við stöndum öll í þakkarskuld við þá sem hlutverk eiga í almannavarnakerfinu okkar, ekki síst þeim sem alltaf eru til taks með engum fyrirvara, jafnvel launalaust. Sú fórnfýsi verður seint fullþökkuð.

###

Herra forseti. Það er fagnaðarefni fyrir okkur öll að sjá að verðbólgan er á niðurleið samkvæmt því sem fram kom í gær. Eins og við vitum öll er það gríðarlegt hagsmunamál fyrir okkur öll. Þetta er hagsmunamál fyrir fjölskyldur landsins, fyrirtæki, sveitarfélög og ríkissjóð. Verðbólgan þarf hins vegar væntanlega að lækka enn frekar og hraðar til að við förum að sjá einhverjar vaxtalækkanir hjá Seðlabankanum. Við verðum hins vegar að vera meðvituð um það að þessi lækkun núna skýrist að miklu leyti af útsölum í janúar en vonandi heldur þessi þróun áfram.

Það er þó einn stór óvissuþáttur í þessu öllu sem verður verkefni okkar hér í þessum sal að leysa. Eins og við vitum er mikil krafa á útgjöld ríkisins vegna kjarasamninga. Þá er mikil samstaða um það í stjórnmálunum að leysa hratt og vel úr vanda Grindvíkinga þótt það muni þýða aukin ríkisútgjöld. Það er auðvitað þannig að aukin útgjöld ríkisins geta leitt til verðbólgu ef ekki koma til skynsamlegar aðgerðir á móti, til að mynda með hagræðingu eða eftir atvikum aukinni tekjuöflun. Ég held að það verði seint sátt um að bregðast við þessu með skattlagningu á það fólk sem nú er að semja um kjarabætur við atvinnulíf, ríki og sveitarfélög. Sú leið fæli í sér að ríkið væri að fjármagna kjarabætur til þessa fólks með annarri hendi en hirða til baka með hinni. Mér finnst að frekari eignasala í fjármálakerfinu þurfi að vera í einhverjum forgangi þegar þetta allt saman er skoðað vegna þess að hluti af þessum væntanlegu útgjöldum eru einskiptisútgjöld og þá væri hægt að nota þessa fjármuni til að mynda til að grynnka á skuldastöðunni. Það sem snýr að varanlegum útgjöldum í tilfærslukerfin þarf hins vegar að fjármagna með varanlegri aðgerðum. Ég hef saknað þess mjög að ríkisstjórnin sýni á spilin þegar við blasir mikil útgjaldaaukning ríkissjóðs núna á næstunni, allt að 150 milljarðar, jafnvel 200 milljarðar kr. ef allt er talið. Það er líka full ástæða til að hafa áhyggjur af því að þessi ríkisstjórn muni ekki valda þessu stóra verkefni. Til að hægt sé að gera þetta þá þurfa stjórnmálin að ganga í takt og það höfum við svo sannarlega ekki séð við ríkisstjórnarborðið á undanförnum misserum.

###

Frú forseti. Ég þakka fyrir þessa umræðu hér. Það er ekkert alltaf sem við erum að ræða algjör grundvallaratriði í pólitík í þessum þingsal en við erum svo sannarlega að því núna og það hefur verið áhugavert að fylgjast með því hvernig umræðan er að þróast. Einkarekstur eða útvistun er ekki markmið í sjálfu sér heldur leið að markmiði. Styttri biðlistar, betri þjónusta og betri nýting fjármagns, betur farið með fé — það er markmiðið. Það er enginn að tala um einkavæðingu hér í íslensku heilbrigðiskerfi. Það er einfaldlega annað hugtak. Núna er mikill útgjaldaþrýstingur á ríkissjóð, það vantar fé og það eru margir þeirrar skoðunar að það eigi að selja eignir til að mæta því að einhverju leyti, til að mynda banka. Það er enginn að tala um að selja spítalann og afsala ríkinu öllu forræði af honum eða öðrum mikilvægum heilbrigðisstofnunum sem eru hryggjarstykkið í okkar samfélagi. Þetta er einfaldlega tveir ólíkir hlutir og ég held að menn séu stundum svo fastir í kreddum þegar forskeytið einka er fyrir framan eitthvert orð að menn gleyma því að menn þurfa að hafa einhver rök til þess að styðja mál sitt með. Það var t.d. talað um það hér áðan að fyrrverandi heilbrigðisráðherra hefði bætt kerfið mjög mikið, m.a. heilsugæsluna. Hver er staðan þegar við skoðum heilsugæslur t.d. á höfuðborgarsvæðinu út frá þjónustukönnunum? Það kemur ítrekað fram að þær heilsugæslustöðvar sem eru einkareknar veita betri þjónustu og það er meiri ánægja með þær heldur en hinar sem eru ríkisreknar. En aftur: Einkarekstur er ekki markmið í sjálfu sér heldur einfaldlega leið til að tryggja meiri fjölbreytni. Ríkið á að fjármagna og ekki að afsala sér forræði yfir því að gera samninga um þetta. Þeir samningar þurfa að vera skýrir. Hvað er verið að borga fyrir? Hvað kostar það? Og algjört lykilatriði er að eftirlitið með einkarekstrinum, rétt eins og ríkishlutanum, þarf að vera öflugt og gott til þess að koma í veg fyrir sóun fjármuna og tryggja að það sé almenningur sem er í fyrirrúmi þegar þessi þjónusta er veitt.

###

VísiHerra forseti. Ég vil vekja athygli okkar allra á grein sem Davíð Bergmann Davíðsson, starfsmaður Fjölsmiðjunnar, skrifaði á fyrir fáeinum dögum. Hann nefnir þar að í síðasta mánuði, á síðustu örfáum vikum, hafa þrjú ungmenni dáið vegna vímuefnafaraldursins sem nú geisar: ung kona, 22 ára, ungur karl, 23 ára, og 17 ára drengur. 17 ára unglingur. Þetta er á fáeinum vikum. Ég átta mig ekki alveg á því hvað þarf að gerast til þess að við sem samfélag og stjórnvöld vöknum af þeim þyrnirósarsvefni sem er yfir okkur öllum. Viðbrögð okkar við þessum alvarlega faraldri eru ekki í neinu samræmi við alvarleikann. Mér finnst það skrýtið. Við sjáum það rosalega vel núna út af ástandinu á Reykjanesskaga að við stöndum með Grindvíkingum og þeim sem þurfa að mæta einhverjum ógnum í umhverfinu. Sjálfsagt er að gera það og það mun kosta mikinn pening. Af hverju nær þessi hugsun ekki til okkar þegar við erum að missa tugi einstaklinga? Það eru tugir einstaklinga, mest ungt fólk, að látast á hverju einasta ári út af vímuefnafaraldri sem geisar. Af hverju nær þessi sama hugsun ekki þangað inn?

Heyr, heyr.Mér finnst að við þurfum að melta þetta aðeins: 17 ára unglingur. Hugsið ykkur sorgina og erfiðleikana fyrir aðstandendurna. Þetta á ekki bara að vera sorg fyrir aðstandendur, þetta á að vera sorg fyrir samfélagið allt. Vandinn er kannski sá að við sjáum ekki alltaf, þegar fólk deyr úr alkóhólisma, mynd af því í blöðunum þar sem dánarmeinið er skrifað undir, rétt eins og gerist t.d. þegar fólk lætur lífið í bílslysum. Það er auðvitað ekki þannig að aðstandendur séu alltaf að flagga því þegar fólk deyr úr alkóhólisma. Það er eðlilegt að svo sé ekki. En það breytir engu um það að þetta er staðan. Það eru tugir að deyja á hverju einasta ári. Viðbragðið okkar er í skötulíki. Við þurfum að efla meðferðarstarf, við þurfum að efla forvarnir, við þurfum að reisa neyðarrými svo að fólk komi ekki endalaust að lokuðum dyrum. Þetta er ekki flokkapólitík. Þetta er verkefni sem við, samfélagið allt, þurfum að taka í fangið. Við þurfum að gera miklu, miklu betur.

###

Frú forseti. Við Íslendingar erum auðvitað mjög heppnir að því leytinu til að hér á landi og á miðunum í kringum landið er gnægð auðlinda. Við erum með fiskinn í sjónum, við eigum hugvitið, við eigum náttúruna og við eigum orkuna. Við höfum alltaf talið okkur trú um það, Íslendingar, að ástandið hér í þessum málum væri þannig að orðið orkuskortur ætti ekki að vera eitt af algengustu orðum stjórnmálaumræðunnar en þannig er það nú bara samt í dag. Við höfum alltaf talið okkur trú um það að við yrðum ekki í vandræðum með að afla orku en staðan er engu að síður sú að við sjáum ekki fram á að afla þeirrar orku sem nauðsynlegt er til að standa undir framtíðarvelferð og standa undir því sem við ætlum að gera í loftslagsmálum. Það er nefnilega mjög mikil eftirspurn eftir grænni orku. Við eigum nóg af henni en við þurfum að virkja hana og nýta hana. Gerum við það skilyrðislaust og endalaust á kostnað náttúrunnar og allra náttúrugæða? Nei, við þurfum að forgangsraða. Við þurfum að vera skynsöm í því og við eigum ákveðið tól sem á að hjálpa okkur við það verk. Það hefur hins vegar ríkt ákveðin kyrrstaða í þessu og ekki nægjanlega mikil fyrirhyggja vegna þess að við vitum að orkuskiptin eru mjög afturþung. Þegar við förum í skipin og flugvélarnar vantar mikla orku þar. Á þetta hefur margoft verið bent og jafnframt að það taki tíma að virkja og sækja orkuna.

Auðvitað verðum við að halda utan um þessi gildi, að við erum að reyna að ná einhvers konar jafnvægi á milli nýtingar og náttúruverndar, en mér finnst svolítið holur hljómur í því þegar þingmenn stjórnarflokkanna, Sjálfstæðisflokks og Framsóknarflokks, koma hér og tala um neyðarástand og orkuskort vegna þess að þessir flokkar hafa valið sér að starfa með flokki sem hefur í þessum málaflokki haft ákveðið neitunarvald. Tregðan er einna mest við ríkisstjórnarborðið þegar kemur að þessum málum og þar þurfa stjórnarflokkarnir tveir, Sjálfstæðisflokkur og Framsóknarflokkur, að horfa beint framan í ábyrgð sína. Við getum vissulega gert annað líka, við getum lagfært dreifikerfin okkar, raforkukerfið, þannig að þar verði minni sóun. En það er ekki í boði að heimili landsins horfi fram á orkuskort og það gerist æ algengara að við séum að brenna olíu þegar við ættum í raun með réttu ekki að þurfa þess.

###

Frú forseti. Við erum væntanlega öll á þeirri skoðun að eitt grunnskilyrði farsællar landsstjórnar sé samhent ríkisstjórn. Það liggur í hlutarins eðli að gera þarf málamiðlanir milli ólíkra sjónarmiða en ef sameinast er um skýr markmið er það styrkur ekki veikleiki. Það sem af er þessu kjörtímabili höfum við ítrekað orðið vitni að því við ríkisstjórnarborðið að stjórnarflokkarnir ná hvorki saman um skýr markmið né að miðla málum þannig að farsælt sé fyrir landsmenn. Þetta hefur birst okkur mjög skýrt síðustu daga. Við sjáum þetta víða. Það er ekki samstaða um ríkisfjármálin, orkunýtingu, stjórn heilbrigðismála, útlendingamál eða sjávarútvegs- og auðlindamál. Og þetta er ekki tæmandi upptalning. Við sjáum það mjög skýrt að þessi ríkisstjórn er komin á endastöð. Hún hangir saman á tvennu. Hún lafir vegna þess að það er erfitt að gefa eftir valdastóla, jafnvel þótt völdunum fylgi ekkert erindi, og hún hangir líka saman  á óttanum við kosningar, óttanum við að leggja erindisleysi síðustu ára í dóm kjósenda.

Það blasa risavaxin verkefni við. Aðgerðir fyrir Grindvíkinga eru bráðnauðsynlegar og sjálfsagðar en þær verða eðlilega kostnaðarsamar og það er mikill útgjaldaþrýstingur á ríkissjóð vegna kjarasamninga. Að líkindum er þetta kostnaður upp á 150–200 milljarða fyrir ríkissjóð. Sitjandi ríkisstjórn getur ekki mætt þessum áskorunum, ekki vegna þess að það skorti viljann til að gera vel, við viljum öll gera vel, heldur vegna þess að í farsælli landsstjórn þarf að ná saman um málamiðlanir til þess að ná markmiðinu. Ef markmiðið er að koma Grindvíkingum til hjálpar og liðka fyrir kjarasamningum þá þarf m.a. að auka orkuöflun, breyta gjaldtöku fyrir afnot af auðlindum og gera umbætur í heilbrigðiskerfinu, svo að fátt eitt sé nefnt.

Samsetningin við ríkisstjórnarborðið stendur í vegi fyrir þessu öllu, bæði vegna þess að það er ekki samstaða um að ganga í þessi verk og ekki síður vegna þess að þessir flokkar ná aldrei saman um nauðsynlegar aðhaldsaðgerðir til að fjármagna mikil og ný útgjöld, sem er líka lykilatriði þegar kemur að því að berjast gegn vöxtunum og verðbólgunni. Það er orðið tímabært að núverandi stjórnarflokkar horfist í augu við eigin erindisleysi. Atburðir síðustu daga segja okkur það mjög skýrt.

###

Herra forseti. Þetta snýst auðvitað um háa verðbólgu og háa vexti. Meginverkefnið er að reyna að snúa þeirri þróun við. Í raun og veru fer nánast allt í þessu fjárlagafrumvarpi í ranga átt. Við getum tekið vaxtagjöldin sem dæmi. Við getum tekið það sem dæmi að það er verið að auka álögur á heimili landsins, sömu heimili og hafa verið að taka á sig gríðarlega þungar byrðar vegna vaxta og verðbólgu. Það er verið að auka álögur á fyrirtækin í landinu. Það er lítið gert til að forgangsraða með almennilegum hætti. Það er verið að boða auknar lántökur, það er í raun og veru verið að gera allt það sem við eigum ekki að vera að gera í þessum fjárlögum. Ég tek undir það sem hér hefur verið sagt: Það er algjört metnaðarleysi að guma sig af því að þetta séu hlutlaus fjárlög þegar þau eiga auðvitað að styðja við Seðlabankann í því verkefni sem hann er í. Þetta þýðir ofur einfaldlega að vaxtastigið verður hátt lengur en það þarf að vera og sömuleiðis verðbólga.

###

Herra forseti. Ég er sammála því í grundvallaratriðum að það þurfi að haga málum þannig að þeir sem aka um á rafmagnsbílum taki þátt í þeim kostnaði sem til fellur við vegakerfið og annað. Mér finnst hins vegar ótækt að vera að leggja auknar álögur á heimilin þegar heildarpakkinn liggur ekki fyrir, ef svo má að orði komast. Við vitum í raun og veru ekkert hvað gerist hjá hinum bílunum, það á að útfæra það einhvern tímann síðar í vetur. Við vitum ekkert nákvæmlega hver sú útfærsla er. Mér finnst algerlega ótækt að vera að efna hér til skattahækkana eða aukinna álaga á heimili með svona litlum fyrirvara þegar við vitum ekki hvernig heildarmyndin mun líta út og því get ég ekki stutt þetta mál.

###

Herra forseti. Þetta mál kom ekki fullkomið til okkar í nefndinni og margar af þeim breytingartillögum sem voru lagðar fram voru til mikilla bóta fyrir málið að mínu mati. Ég skil vandræðaganginn með þessa einu breytingartillögu en meðan allar hinar detta út líka þá sé ég mér ekki fært að styðja málið eins og það er. Ég vona svo sannarlega að allsherjar- og menntamálanefnd taki málið til skoðunar því að þótt maður sé hjartanlega sammála því meginmarkmiði sem er á bak við frumvarpið þá held ég að það megi færa mjög sterk rök fyrir því að það þurfi að skoða málið aðeins betur. Mig langar líka að nota tækifærið og beina því hér til hæstv. dómsmálaráðherra að flýta heildarendurskoðun laganna eins og til stendur.

###

Frú forseti. Vopnahlé strax. Í tveimur orðum er þetta krafan sem við öll verðum að halda á lofti: Vopnahlé strax. Í tvo mánuði hefur eldi og brennisteini rignt yfir íbúa Gaza-strandarinnar. Afleiðingin er sú að um 20.000 hafa dáið, um helmingurinn börn. Ástandið er óbærilegt og svo alvarlegt að aðalritari Sameinuðu þjóðanna metur stöðuna þannig að heimsfriði sé ógnað og óskaði eftir því að öryggisráðið myndi grípa inn í. Þar var neitunarvaldi beitt af Bandaríkjunum eins og svo oft áður en allsherjarþingið samþykkti með yfirgnæfandi meiri hluta að krefjast vopnahlés. Ísland greiddi að þessu sinni atkvæði með því að hlé yrði gert á stríðinu, auðvitað í þeirri von að hægt sé að koma fólki til aðstoðar. Aðalritari Sameinuðu þjóðanna lýsir stöðunni sem ólýsanlegum harmleik. Engin leið sé að viðhalda neyðaraðstoð til fólks á svæðinu. Skortur er á mat, vatni og rafmagni, spítalar eru ekki einu sinni griðastaður fyrir óbreytta borgara.

Fyrir fáeinum vikum samþykkti Alþingi ályktun sem var efnislega samhljóða þeirri tillögu sem Viðreisn hafði áður lagt fram. Það var mikilvægt skref eftir hjásetu Íslands hjá Sameinuðu þjóðunum skömmu áður. Vinnubrögð Alþingis voru okkur öllum til sóma. Flokkadrættir voru lagðir til hliðar í þágu málstaðar sem enginn á að nýta sér til pólitískrar upphafningar. Alþingi talaði einni röddu. Þar voru hryðjuverk Hamas fordæmd og einnig aðgerðir Ísraelsstjórnar í framhaldinu. Þess var krafist að öllum gíslum yrði sleppt og að vopnahléi yrði komið á sem fyrst. Þá var kallað eftir rannsókn á öllum brotum stríðandi aðila á alþjóðalögum og að ríkisstjórnin beitti sér fyrir því að fjármagn fylgdi í slíka rannsókn og að bætt yrði í það framlag sem Íslendingar láta renna til mannúðaraðstoðar. Um þetta erum við öll sammála hér á Alþingi.

Auðvitað er það þannig að við öll í þessum sal og allir Íslendingar finnum fyrir vanmætti og sorg gagnvart þeirri grimmd og hörku sem hefur birst okkur á liðnum vikum. Blóðbaðið er skelfilegt, hryðjuverk Hamas voru skelfileg mannvonska og sömuleiðis eru heiftarleg viðbrögð Ísraels ekkert annað en skelfileg. Vopnahlé strax er því krafa. Því miður er það svo að þessi áratugavítahringur ofbeldis og morða mun að öllum líkindum halda áfram á meðan Hamas ræður för á Gaza-ströndinni og meðan ríkisstjórn Netanyahus er við völd í Ísrael. Langvarandi stríð og átök eru forherðandi og afleiðingin er sú að harðlínustefna ríkir beggja vegna víglínurnar. Slík stefna, slík hugsun og sá gegndarlausi hefndarþorsti sem því miður fylgir hefur bara eitt í för með sér og það er að illt verður verra og verra.

Fórnarlömbin í hildarleiknum eru alltaf óbreyttir borgarar, konur og börn, og að þessu sinni eru það íbúar á Gaza. Það er fólk sem ætti með réttu að fá skjól á Íslandi, rétt eins og íbúar Úkraínu sem hingað leita hafa fengið skjól. Það er sorglegt að sjá viðbrögðin við þeirri sjálfsögðu og eðlilegu kröfu um vopnahlé sem kom fram hjá Sameinuðu þjóðunum. Sótt verður áfram til fullnaðarsigurs, segir Netanyahu  þrátt fyrir þrýsting alþjóðasamfélagsins. Utanríkisráðherrann segir að Ísraelsher muni halda áfram aðgerðum sínum með eða án stuðnings annarra þjóða. Þetta ber að fordæma vegna þess að rétturinn til sjálfsvarnar er ekki takmarkalaus, að tugþúsundir falli í valinn er ekki réttur til sjálfsvarnar. Það er enginn málstaðar svo góður eða háheilagur að réttlætanlegt sé að drepa börn í þúsundatali og undirokun og kúgun eru heldur ekki rök fyrir því að myrða ungmenni í hundraðatali með köldu blóði sem koma saman á hátíð til að dansa fyrir friði. Til lengri tíma blasir engin augljós lausn við sem gæti fært þessum þjóðum langvarandi frið. Áratugastríð og átök verða ekki leyst í einu vetfangi þótt við óskum þess heitt. Landsvæði sem er mikilvægt í þremur stórum trúarbrögðum er eðli máls samkvæmt viðkvæmt. Hér togast á með flóknum hætti svo litið sé til röksemda beggja þjóða, annars vegar sjálfstæðisbaráttan fyrir því að stofna eigin ríki á eigin landsvæði og svo trúarlegur rökstuðningur og sögulegur réttur á sama landsvæði.

Eina leiðin til friðar er að báðar þjóðir eigi sér tilverurétt. Bæði ríkin verða að viðurkenna og sýna í verki að öll mannslíf eru verðmæt óháð uppruna og þjóðerni. Eina lausnin er sú að lögð verði niður vopn og að raunverulegur samningsvilji þar sem virðing eins fyrir rétti hins er í forgrunni. Það verður enginn friður nema undirokun, kúgun, harðræði og hryðjuverkum linni. Það breytist ekkert með áframhaldandi sprengjuregni.

Það er auðvelt fyrir okkur Íslendinga að tala fyrir friði. Við erum herlaus þjóð sem á allt undir því að alþjóðalög séu virt. Við verðum að hafa í huga, hvaða skoðun sem við annars höfum, að blind hollusta við málstað sem brýtur á rétti annarra er ekki leiðin fram á við. Við eigum ekki bara að tala fyrir friði, við eigum líka að þrýsta á önnur ríki um að gera slíkt hið sama.   Ef vinaþjóðir okkar, voldugar þjóðir, sjá ekki þessi augljósu sannindi þá eigum við að segja það hátt og skýrt. Rödd okkar skiptir máli og við eigum að beita henni.

###

Heyr, heyr.Herra forseti. Ég styð þessa tillögu heils hugar og geri það að sjálfsögðu með þeim rökum sem okkur öllum hér í þessum sal ættu við að vera algerlega ljós því að þau blasa við okkur í fjölmiðlum á nánast hverjum einasta degi. Hér undir er málaflokkur þar sem ríkir algjört neyðarástand. Þarna undir er fárveikt fólk. Þarna undir er fólk að deyja í tugatali á hverju einasta ári. Fjölskyldur eru að splundrast vegna veikinda. Það að reisa þennan málaflokk aðeins til meiri vegs og virðingar kostar í sjálfu sér ekki mikla fjármuni í stóra samhenginu. Mér finnst þetta sem við sjáum hér á atkvæðagreiðslutöflunni núna vera skýr vitnisburður um það að við erum ekki að forgangsraða rétt. Við erum ekki að koma til móts við fárveikt fólk sem á þann sjálfsagða rétt að geta leitað til heilbrigðiskerfisins eins og aðrir.



###

Herra forseti. Hv. þm. Þorbjörg Sigríður Gunnlaugsdóttir fór ágætlega yfir þetta. Þegar við horfum yfir stóru myndina og stóra sviðið þegar fjárreiður ríkisins eru annars vegar, og getum þá talað um yfirstandandi ár og líka það sem er í fjárlögum fyrir næsta ár, þá er um að ræða alveg kolranga forgangsröðun. Ég held að það segi eiginlega stærstu söguna um það á hvaða stað ríkissjóður er varðandi lántökur eða skuldir ríkisins á þessu ári og því næsta, að vextir af þeim eru samanlagt rúmlega 200 milljarðar kr. Það segir allt um það á hvaða leið þessi ríkisstjórn er. Það er ekki verið að bregðast við með nægjanlegum hætti þannig að hér sé hægt að ná niður vaxtastigi með því að fara í aðgerðir með Seðlabankanum til að ná niður verðbólgunni. Svona hefur þetta verið og því miður er það þannig að það eru engin teikn á lofti um að þetta muni breytast.

###

Heyr, heyr.Herra forseti. Það er búið að fara hér ágætlega yfir stóru myndina þegar kemur að þessari breytingartillögu. Við sjáum það núna að forseti Úkraínu fer um heiminn til að reyna að tryggja áframhaldandi stuðning við þær varnir sem landið þarf að viðhafa í stríðinu gegn Rússum. Það gengur eiginlega  ekki alveg nógu vel. Hér er hins vegar tækifæri fyrir okkur til þess að styðja við með beinum hætti atvinnulíf og almenning í Úkraínu án þess að miklu, miklu smærri íslenskir hagsmunir flækist í veginum. Ég sagði það hér fyrir ári síðan þegar við vorum að tala um kjúklingabringurnar frá Úkraínu að þingið væri smátt þegar það treysti sér ekki í þannig stuðning. Ég ætla að endurtaka það: Þessi atkvæðagreiðsla segir okkur allt um það að stjórnarmeirihlutinn er smár í hugsun og ekki samkvæmur sjálfum sér þegar kemur að því að styðja við Úkraínu.

###

Frú forseti. Það var afar áhrifamikið að vera á Austurvelli á laugardaginn en þar var aðgerðaleysi stjórnvalda í garð fólks með fíknisjúkdóma mótmælt. Erfiðast var að fylgjast með aðstandendum þeirra sem hafa látist leggja rósir á tröppurnar hér við Alþingishúsið. Að sjá mæður með föðurlaus börn og tárvota foreldra syrgja barnið sitt er erfitt en að sama skapi vitnisburður um hve vandinn er alvarlegur. Stefnuleysi stjórnvalda er sömuleiðis sorglegt en það hefur ekki verið í gildi stefna í áfengis- og vímuvörnum síðan 2020. Fólk deyr í tugatali á ári hverju og samt er ekki unnið eftir neinu langtímaplani.

Ég hef nú lagt fram þingsályktunartillögu ásamt öðrum þingmönnum Viðreisnar um mótun slíkrar stefnu og að hana eigi að leggja fram ekki síðar en í vor. Við hljótum að gera allt sem við getum til að fækka dauðsföllum og hlúa betur að fárveiku fólki. Þetta er flókinn heilbrigðisvandi sem ekki er hægt að leysa með plástrum hér og þar. Fárveikt fólk með banvænan sjúkdóm á ekki að þurfa að bíða mánuðum saman eftir aðstoð. Úrræðaleysið er algjört og við þurfum að breyta því. Stjórnvöld og við öll verðum að skilja að þessir 80–100 einstaklingar sem látast úr þessum sjúkdómi á ári hverju eru fólk af holdi og blóði, fólk sem hefði getað lagt margt gott til samfélagsins, skapað margvísleg verðmæti ef sjúkdómurinn hefði ekki tekið völdin. Það er líka tímabært að við áttum okkur öll á því að markvissar aðgerðir, hvort sem er í forvörnum, meðferðarstarfi eða með eftirfylgni, geta dregið umtalsvert úr álagi á löggæslu, dómstóla, fangelsi, heilbrigðiskerfið og önnur velferðarkerfi okkar. Skynsamleg stefna til lengri tíma getur sparað samfélaginu peninga. Skýr stefna í áfengis- og vímuefnavörnum sendir skýr skilaboð um það að okkar veikasta fólk skipti máli. Það er ekki afgangsstærð eða jaðarhópur sem á minni rétt til heilbrigðisþjónustu en aðrir. Okkur ber skylda til þess að fækka þeim rauðu rósum sem lagðar eru á tröppur Alþingishússins af ástvinum þeirra sem látast úr þessum grafalvarlega sjúkdómi.

###

Virðulegur forseti. Það mátti gera ýmsar aðfinnslur við hv. þm. Jón Gunnarsson  sem dómsmálaráðherra, en miðað við svör hæstv. umhverfis-, loftslags- og orkumálaráðherra þá fyndist mér alveg full ástæða til þess að Jón settist kannski í það sæti. Hitt er síðan annað mál að ég vil vekja athygli þingheims á því að nú hefur hv. þingmaður ítrekað borið VG, Vinstrihreyfinguna – grænt framboð, þeim sökum að standa í vegi fyrir öllum framförum og framþróun þegar kemur að orkuöryggi í landinu, að þingflokkur VG standi í vegi fyrir því að hér sé hægt að standa vörð um þjóðaröryggi, hvorki meira né minna. Þetta sé þannig mál. Ég saknað svolítið að þingmenn Vinstri hreyfingarinnar – græns framboðs stigi ekki eitthvað fram því að þetta hefur verið nefnt hér í þinginu af hv. þingmanni og aftur í viðtali í morgun. Mér finnst að við þurfum að fá einhver svör frá einum stjórnarflokkanna um það hvaða skoðun þeir hafa á þessum ummælum og hvort þeir taki undir það að þeir hafi staðið í vegi fyrir   allri framþróun í þessum málaflokki.

###

Herra forseti. Það má alveg vel slá á létta strengi í þessari umræðu eins og alltaf en mig langar samt að koma þessu aftur á rétta braut. Það að fyrrverandi ráðherra í þessari ríkisstjórn, einn helsti hugmyndafræðingur Sjálfstæðisflokksins þegar kemur að orkumálum og orkunýtingu og öðru, fari fram í fjölmiðlum til þess að segja að ríkisstjórninni sé ekki treystandi fyrir því sem hann kallar ógn við þjóðaröryggi, ógn við öryggi almennings — við tökum við því auðvitað ekkert af einhverri léttúð. Hann er að benda á þennan möguleika til þess að rjúfa þá kyrrstöðu sem hér hefur verið, að þá geti þurft að mynda nýjan meiri hluta um það í þinginu. Það er það sem þessir tveir þingflokkar eru að lýsa yfir stuðningi með. Við eigum ekki að taka því af einhverri léttúð þegar við erum í þeirri stöðu að við erum að brenna olíu vegna þess að það skortir rafmagn fyrir verksmiðjur víða um landið. Við eigum heldur ekki að taka því af léttúð þegar það getur komið upp sú staða að það þurfi að skerða orku með einhverjum hætti til heimila.

###

Frú forseti. Ég get í sjálfu sér alveg tekið undir að það hafi tekist óhönduglega til með sölu á ríkiseignum að undanförnu og ég get alveg tekið undir það að stærsti flokkurinn í ríkisstjórn, sá sem er lengst til hægri,  nýtur ekki mikils trausts í samfélaginu þegar kemur að þessu. Það er engu að síður mjög brýnt að hafa þessa heimild inni, það er engu að síður mjög brýnt að reyna að búa þannig um hnútana að það sé hægt að halda áfram að losa um eignarhald ríkisins á fjármálafyrirtækjum og eins einkennilegt og það er að segja hér í þessum sal þá er það þannig að það færi sennilega best á því að vinstri sinnaðasti flokkurinn í ríkisstjórninni sæi frekar um þessar eignasölur í framtíðinni. En ég bind vonir við að við náum einhverri lendingu um   að gera þetta skynsamlega í framhaldinu og bendi á að þetta eru umtalsverðar fjárhæðir fyrir ríkissjóð sem við eigum í fjármálakerfinu. Þær ætti að sjálfsögðu síðan að nýta annaðhvort til þess að greiða niður skuldir eða til afmarkaðrar innviðauppbyggingar.

###

Frú forseti. Ég styð þessa tillögu og þá með nákvæmlega sömu rökum og ég hélt á lofti í ræðunni hér rétt áðan. Þegar við erum með málaflokk þar sem ríkir neyðarástand, þegar við erum með málaflokk þar sem fólk þarf fárveikt að bíða á biðlistum mánuðum saman, þar sem fólk er að deyja á biðlistum, þá eigum við að grípa inn í, ekki síst þegar við getum gert það með tiltölulega lágum fjárhæðum eins og hér er verið að leggja til svona í heildarsamhenginu séð. — Ég segi mjög eindregið já við þessu.

###

Herra forseti. Eins og komið hefur hér fram hjá okkur við þessa atkvæðagreiðslu hingað til þá hefðum við viljað sjá þessi fjárlög allt öðruvísi. Við hefðum viljað forgangsraða. Eitt af því sem við hefðum viljað forgangsraða er að veikt fólk sem þjáist af sjúkdómi sem oft er banvænn eigi rétt á heilbrigðisþjónustu, það eigi rétt á því að heilbrigðiskerfið taki utan um það og  það þurfi ekki að bíða á biðlista jafnvel mánuðum saman. Þetta er okkar allra veikasta fólk. Það er ítrekað búið að kalla eftir þessum fjármunum en ríkisstjórnin hefur daufheyrst við. Þetta er þannig að í stóra samhenginu eru þetta ekki háar upphæðir en þetta eru hins vegar upphæðir sem bjarga mannslífum og í þágu þess eigum við að forgangsraða. — Ég segi já.

###

Herra forseti. Ég ætla ekki að greiða atkvæði með þessari tillögu ofur einfaldlega vegna þess að hér er nokkuð hraustlega í lagt, svo ekki sé fastar að orði kveðið. Ég hygg að svona mikil breyting myndi hitta verst fyrir nákvæmlega þá sem við eigum að vera að hugsa mest um núna þegar verðbólga og vextir eru hærri. Þetta færi beint út í það sem fólkið sjálft myndi greiða fyrir. Hún er það mikil, þessi hækkun. Í annan stað, þegar rætt er um aukna samkeppni á bankamarkaði, sem yrði sennilega eitt skilvirkasta tólið til þess að bæta kjör viðskiptavina bankanna, þá ætti þingheimur að velta því vel fyrir sér hvernig standi á því að við fáum aldrei neina bankastarfsemi hingað til lands að utan í samkeppni við þá innlendu. Það er góð og gild ástæða fyrir því og það ætti að vera stóra úrlausnarefnið okkar. En við þessari tillögu ætla ég að segja nei.

###

Herra forseti. Þetta fjárlagafrumvarp er vont og ég held að hv. þm. Þorbjörg Sigríður Gunnlaugsdóttir hafi farið ágætlega vel yfir það hvernig við í Viðreisn ætlum að nálgast þessa atkvæðagreiðslu í dag. En mig langar hins vegar að vekja athygli á einu sem er alveg sérlega blóðugt og það er að á yfirstandandi ári og á næsta ári þarf ríkissjóður að greiða vel yfir 200 milljarða í vexti. 200 milljarðar í vexti á tveimur árum. Að stórum hluta er þetta vegna stórrar kerfisskekkju hér og það er pólitísk stefna að bregðast ekki við. Það skortir pólitískan kjark til að gera breytingu sem myndi lækka þessa upphæð sem fer í vaxtagjöld verulega og myndi líka lækka þá upphæð sem heimilin í landinu þurfa að þola út af verðbólgunni og vöxtunum. Sumar fjölskyldur hafa aukið greiðslubyrði sína um 2,5 milljónir á mánuði bara vegna hærri vaxta. Þetta fjárlagafrumvarp gerir ekkert til að laga það.

###

Frú forseti. Ég ætla aðeins að tæpa á því sem ég náði ekki að koma að í minni fyrri ræðu og snertir svona stóru myndina sem við erum  að ræða hérna í fjárlögunum, allir þingmenn. Ég fór nú ofan í einstaka liði í fyrri ræðunni minni sem ég vildi sérstaklega taka fram. En auðvitað erum við í fjárlagagerð að leggja grunn að því hvernig samfélagið okkar lítur út til lengri tíma litið. Það gerum við með hverjum einustu fjárlögum og fjármálaáætlun og öllu því. Það sem mér finnst að við þurfum að hafa sérstaklega í huga núna til viðbótar við það sem ég nefndi í minni fyrri ræðu er annars vegar orkumálin og hins vegar það sem snýr að framtíðarfólksfjölgun hér á Íslandi því að þetta eru  hlutir sem skipta mjög miklu máli þegar við erum að skoða þá velferð sem við viljum byggja upp hér í samfélaginu til lengri tíma.

En mig langar samt aðeins áður en ég kem að orkumálunum að fá að nefna, vegna þess að ég kom ekki inn á það í minni fyrri ræðu, að þegar við erum að tala um þennan alltumlykjandi vanda íslensks hagkerfis, sem er  m.a. mjög sveiflukenndur gjaldmiðill, þá hljótum við að gera okkur grein fyrir því að þessi gjaldmiðill hefur áhrif á alls konar stærðir í hagkerfinu. Vegna þess að við erum að fara í kjarasamninga, og núna er það þannig að menn sitja og eru að reyna að ná einhverri lendingu  og við vitum öll að ríkisvaldið mun koma inn í þá kjarasamningsgerð með einhvers konar útspili eins og gjarnan gerist,  þá myndi ég vilja nefna vegna þess að það hefur verið nefnt hér í þessari umræðu og er náttúrlega mikið í umræðunni úti í samfélaginu, að vinnumarkaðsmódelið hér sé einhvers konar uppskrift að óstöðugleika. Það er auðvitað ekki nema að hluta til rétt þegar við höfum í huga hvers vegna það er að kjarasamningar ganga hér fram eins og við þekkjum svo vel úr sögunni. Það er auðvitað vegna þess að bæði launþegar og atvinnurekendur eru endurtekið í kjarasamningsviðræðum í þeirri stöðu að vera búnir að taka á sig mikið högg vegna vaxta og verðbólgu. Það gildir bæði um launþega og líka um fyrirtækin í landinu. Þó að ég sé ekki endilega sammála nálguninni þá hljótum við a.m.k. að geta sýnt því skilning þegar launþegahreyfingin horfir á alla þessa vexti sem hafa hrúgast upp í heimilisbókhaldinu, alla verðbólguna og dýrtíðina sem fólk finnur fyrir á hverju einasta skinni og gerir það að verkum að launin duga minna þennan mánuðinn en síðasta mánuðinn og þannig heldur það áfram út í hið óendanlega, þá hefur maður   mikinn skilning á því að menn vilji í kjarasamningum einhvern veginn reyna að ná þessu til baka, reyna að milda það högg sem heimilin hafa þegar orðið fyrir.

Maður verður  að hafa uppi þau almennu varnaðarorð að ef við erum að semja umfram eðlilega framleiðni í samfélaginu þá  fáum við það á endanum til baka í verðbólgu því að því verður bara ýtt út í verðlag sem hækkar þá verðbólgu og svo aftur vexti. En við verðum  að sýna því skilning að þegar menn eru beggja vegna, atvinnurekendamegin og launþegamegin, að semja sífellt í svona ástandi eins og ríkir jafnan hérna á Íslandi, þar sem vextir eru háir og verðbólga er há þá hefur það auðvitað mikil áhrif. Þannig að það má alveg færa rök fyrir því að þegar menn tala um það að ástandið sé svona í vöxtum og verðbólgu vegna þess að menn eru alltaf að semja með vitlausum  hætti á vinnumarkaði þá séu þeir í raun og veru í hverjum samningunum á fætur öðrum að eiga við þær afleiðingar sem sveiflurnar í hagkerfinu valda og þær sveiflur má að mjög miklu leyti a.m.k. rekja til gjaldmiðilsins sem við höfum. En auðvitað spila síðan aðrar stærðir  mikið inn í það, ríkisfjármál og fleira.

Ég vona að það gangi vel í þessum kjarasamningsviðræðum sem fram undan eru, en það mun örugglega þurfa að kosta ríkissjóð einhver fjárútlát að reyna að ná þar lendingu sem er hagfelld og stöðvar þennan vítahring verðbólgu og vaxta sem við erum föst í og er  miklu meira viðvarandi ástand hér til lengri tíma  en við þekkjum í löndunum í kringum okkur. Bara sú staðreynd að við erum með lítinn gjaldmiðil í alþjóðlegu umhverfi gerir það að verkum að við eigum erfiðara með að ná þeim árangri sem hefur náðst á vinnumarkaði í löndunum í kringum okkur og okkur þykir mörgum eftirsóknarvert að ná upp á stöðugleikann. Ég vildi bara halda því til haga hér í þessari umræðu af því að stutt er í kjarasamninga.

En síðan er það hitt atriðið sem ég nefndi og það eru orkumálin. Það hafa fleiri þingmenn tekið þetta upp hér í þessum umræðum. Það hefur átt sér stað einhver viðbótarorkuöflun núna á síðustu árum en stóra vandamálið er hins vegar að á næsta áratug, tveimur áratugum, þá erum við að vinna í orkuskiptunum og þegar kemur að þyngri hlutum þar, þegar kemur að skipunum og flugumferðinni og slíku, þá er það gríðarlega orkufrekt og við erum ekki byrjuð á því enn þá að leggja einhvers konar grunn að því að afla þeirrar orku sem til þarf þá. Þetta eru mjög afturþung orkuskipti, ef við getum orðað það þannig. Það  er ekki gott að vera þá með ríkisstjórn við völd sem spannar litrófið frá ysta vinstri til ysta hægris vegna þess að við höfum séð það í þeim málaflokki ekki síst og auðvitað í mörgum öðrum líka að það getur verið erfitt að ná lendingu um þessi mál.

Sjálfur er ég þeirrar skoðunar að við þurfum  alltaf að fara gríðarlega varlega þegar við erum að vega og meta orkukosti og við verðum að taka mjög mikið tillit til náttúruverndar og eigum ekki að gefa neinn afslátt þar þannig að við þurfum að vera skynsöm og klók í því hvernig við berum okkur að. En sú kyrrstaða sem verið hefur í framtíðaruppbyggingu og er núna að leiða til þess að það er orkuskortur í landinu sem síðan leiðir til þess að það er verið að brenna olíu í stórum stíl sem núllar út allan ávinninginn af þeim árangri sem hefur náðst í umferðinni í orkuskiptum, núllar út allan þann ávinning sem rafbílarnir hafa veitt okkur, þá getum við  ekki setið lengur þegjandi undir því. Ég sé þetta í raun og veru ekki bara sem verkfæri inn í orkuskiptin, þó að það sé auðvitað gríðarlega mikilvægt út frá loftslagsmálum. Ég sé þetta  líka sem algerlega óhjákvæmilegan fylgifisk þess að Íslendingum fjölgar og ef við ætlum að búa hér til einhverja framtíðaruppbyggingu, hafa hér góðan,  hóflegan og svona þolanlegan hagvöxt sem keyrir okkur ekki í kaf, losnum við sveiflurnar en búum við svona jafnan og þéttan hagvöxt á næstu árum til að standa undir framtíðarvelferðinni, þá er  orkuöflun eitt af því sem þarf að ráðast í. Ég verð að segja það alveg eins og er að ég get  tekið undir allar þær áhyggjur sem menn hafa af því vegna þess að sporin geta   hrætt okkur að einhverju leyti, að hér fari menn í einhverja stórkarlalega uppbyggingu og það verði komnar einhverjar risavirkjanir hér víða um land. Ég held að við þurfum ekki að gera þetta þannig. Ég held að tími hinna risastóru vatnsaflsvirkjana sé liðinn. Við hljótum frekar að reyna að einblína á það að nýta betur þá kosti sem við höfum. Við hljótum líka að reyna að vera skynsöm í því hvernig við nýtum vindinn sem orkugjafa og við hljótum líka að leggja  mikla áherslu á það að laga hér flutningskerfin þannig að við séum ekki að tapa dýrmætri orku í lélegu flutningskerfi, eins og við erum að gera í dag.

Mig langar að undirstrika þetta: Það að við séum á þeim stað í dag, Íslendingar, að orkuöflunin hér dugir ekki fyrir því sem við erum að gera innan landamæranna og við erum farin að brenna olíu vegna þess að það þarf að skerða rafmagn til ákveðinna aðila sem eru með samninga um skerðanlega orku,   vinnur beint gegn hagsmunum okkar og áformum okkar í loftslagsaðgerðum. Það er  staða sem við getum ekki  búið mikið lengur við.

Að öðru leyti vildi ég kannski fá að nefna hér að lokum að það er alveg með ólíkindum hvað við ætlum að reka ríkissjóð með miklum halla lengi. Það að reka ríkissjóð með þeim halla sem stefnir í núna er  ekkert annað en ávísun á það að við erum lengur að glíma við verðbólguna. Á þetta hafa mjög margir verið að benda í umræðunni  að undanförnu. Það er kannski sérstaklega blóðugt að vera að horfa á hallarekstur upp á tæpa 50 milljarða á sama tíma og íslenska ríkið er að borga ríflega 100 milljarða í vaxtagjöld, að á tveimur árum sé íslenska ríkið að borga meira en 200 milljarða í vaxtagjöld. Það eitt og sér finnst mér mikið áhyggjuefni fyrir okkur og ég ætla bara að leyfa mér að kalla það blóðpeninga vegna þess að við þurfum ekki að vera með þetta kerfi svona frekar  en við viljum. Það er vel hægt að breyta þessu. Það er vel hægt að komast úr þessu ofurvaxtaumhverfi sem við erum föst í, þessu verðbólguumhverfi sem við erum föst í. Við þurfum bara að hafa kjark til að ráðast gegn þeim kerfisvanda sem ýkir hér upp allar sveiflur.

En síðan myndi ég kannski vilja segja að lokum að ég fagna því hvernig þessi umræða hefur farið fram. Það hefur verið mikið um góð skoðanaskipti hér í ræðustól þingsins. Þetta er umræða sem er gríðarlega mikilvæg á hverju ári og við erum  í þeirri stöðu, þingmenn, að þurfa að gæta okkar á því að fara vel með peninga skattgreiðenda. Það er okkar frumskylda. Það er okkar frumskylda að reyna að styrkja kerfin okkar þannig að þau sinni þeirri velferð sem þau eiga að sinna en jafnframt að hugsa vel og einbeitt um það að peningar ríkisins eru peningar fólksins í landinu. Það er ekki sjálfsagt og sjálfgefið að hækka álögur á fólkið í landinu eða verja þeim peningum sem koma úr álögunum með slæmum hætti í ríkisfjármálunum. Þetta er  vakt sem við þurfum að standa á hverjum einasta degi og núna styttist í það að við förum í atkvæðagreiðslu um fjárlögin og klárum þau  fyrir jól ef allt gengur að óskum. Þá vonast ég til þess að þingheimur hafi þetta í huga þegar farið er í gegnum allar þær breytingartillögur og allt það sem er verið að leggja til í fjárlögunum. Við eigum öll að vera vinir skattgreiðenda og reyna að samþætta það því hlutverki að búa vel um kerfin okkar svo að þau geti staðið vörð um þá velferð sem við viljum búa við í íslensku samfélagi.

###

Herra forseti. Þetta er viðkvæmur og flókinn málaflokkur, segir hæstv. dómsmálaráðherra. Þetta er viðkvæmur og flókinn málaflokkur sem Sjálfstæðisflokkurinn hefur stýrt í meira en áratug samfleytt. Þetta er ráðuneyti sem Sjálfstæðisflokkurinn hefur alltaf lagt mikla áherslu á að halda innan sinna raða. Spurningin var einföld: Getur dómsmálaráðherra lofað þjóðinni því að við brjótum ekki mannréttindi á andlega veiku fólki, að við setjum ekki andlega veikt fólk í einangrun í læstan einangrunarklefa þegar það á að vera á spítala? Það er hægt að tryggja það og það þarf ekki mikla fjármuni til. Ég fagna því að það eigi að gera alls konar endurskoðanir á lagaumhverfi og annað en þessi bráðavandi getur komið upp aftur á morgun. Ég ætla því að endurtaka spurninguna: Treystir hæstv. ráðherra sér til þess að tryggja að mannréttindi fólks verði ekki að einhverju bitbeini í störukeppni á milli ráðuneyta?

###

Virðulegi forseti. Eins og Viðreisn hefur ítrekað bent á þá skortir verulega á að fjármunum sé forgangsraðað í ríkisrekstrinum. Óvíða sést það betur en í löggæslu- og fangelsismálum, fangelsiskerfi landsins er fjársvelt á sama tíma og glæpum fjölgar. Fangelsismálastofnun hefur ítrekað bent á að fjársvelti og slæmur aðbúnaður bitni á öryggi fanga og einnig fangavarða. Ljótasta birtingarmynd fjársveltisins er sú staðreynd að á Íslandi eru andlega veikir fangar, fangar sem eru í geðrofi jafnvel, vistaðir í fangaklefa. Forstjóri Fangelsismálastofnunar hefur ítrekað um margra ára skeið bent á að fólk sem glímir við alvarleg andleg veikindi eigi ekki að vista í fangelsi. Samt er það gert. Á dögunum bárust fréttir af því að gæsluvarðhaldsfanga væri haldið í einangrun þrátt fyrir mjög alvarleg veikindi. Þessi fangi var í geðrofi og þurfti þar af leiðandi betri aðhlynningu en veitt er í einangrunarklefa í gæsluvarðhaldi. Hann þurfti aðstoð á spítala en var neitað, allt þar til Fangelsismálastofnun sendi tvo fangaverði með manninum á sjúkrahúsið til að sitja yfir honum. Mannekla og fjárskortur gerir það að verkum að ekki voru til peningar og mannskapur til að hafa fangaverðina lengi í því hlutverki og þegar þeir þurftu frá að hverfa var gæsluvarðhaldsfanginn fluttur aftur í fangelsið í geðrofi.

Það gengur ekki að það gerist aftur og aftur að alvarlega veikt fólk fái ekki þá heilbrigðisþjónustu sem það þarf vegna þess að tvö ráðuneyti, heilbrigðisráðuneytið og dómsmálaráðuneytið, geta ekki komið sér saman um hver eigi að tryggja þessi sjálfsögðu mannréttindi. Við eigum ekki að líða að veiku fólki sé neitað um sjálfsagða bráðaþjónustu á sjúkrahúsi vegna þess að ekki er hægt að skaffa fjármuni, sem í þessu tilfelli eru ekki háir fjármunir. Við brjótum ekki mannréttindi á fólki vegna þess að tvö ráðuneyti eru í störukeppni. Treystir hæstv. dómsmálaráðherra sér til þess að tryggja það að enginn vafi sé á að alvarlega veikir fangar fái þá þjónustu á sjúkrahúsi sem þeir þurfa svo sárlega á að halda, að við þurfum ekki að lesa um svona mannréttindabrot í fjölmiðlum aftur?

###

Frú forseti. Ég þakka hv. þingmanni fyrir þetta. Já, það sem við stöndum frammi fyrir er ofur einfaldlega það að við þurfum að forgangsraða með einhverjum hætti og við erum auðvitað ekkert alltaf sammála um hvernig við eigum að gera það. Mig langar samt að segja að það er þó a.m.k. gott við Ísland að við erum sammála um að velferðarkerfið hér eigi að vera sterkt og öflugt og við erum ekki að festast í furðulegum kreddum, eins og við sjáum til að mynda í Bandaríkjunum, hjá gríðarlega ríkri þjóð, þar sem fólk þarf t.d. að neita sér um heilbrigðisþjónustu, venjulegt fólk, af því að það hefur ekki efni á henni. Við viljum ekki svoleiðis kerfi. En enn og aftur, við þurfum auðvitað að forgangsraða. Það er það sem minn flokkur hefur talað fyrir að við þurfum að gera í auknum mæli.

Ég er algerlega sannfærður um að við bætum ekki — af því að það er alltaf verið að kalla eftir meiri pening í heilbrigðiskerfið og við sjáum auðvitað biðlista þar lengjast og annað — ég er ekkert endilega viss um að við bætum allt þar með því að dæla endalaust meiri peningum. Ég held að þarna sé líka einhvers konar dýpri vandi á ferðinni. Það er nú reyndar þannig, af því að ég er að nefna það, að fólk sem er í fremstu víglínu á spítalanum hefur auðvitað talað um að þar þurfi kannski að breyta ýmsu til að fara betur með fjármuni.

Við getum líka nefnt einn angann af þessu sem er sú sérkennilega staða að við verðum að vista gamalt fólk sem ætti að vera á hjúkrunarheimilum í einhverri langtímadvöl inni á spítalanum. Þetta er alltaf spurning um einhvers konar forgangsröðun. En einmitt af því að hv. þingmaður gaf upp þennan bolta þá ætla ég að árétta það sem ég sagði í minni ræðu. Það vantar upp á það hjá þessari ríkisstjórn að ráðuneyti virki sjálf sig og stofnanir málaflokkana til að fara betur yfir það hvernig hægt er að fara betur með fé. Það dugir ekki alltaf að skera niður með flötum niðurskurði. Það leiðir okkur ekki að bestu niðurstöðunni.

###

Ég vil þakka hv. þm. Birni Leví Gunnarssyni fyrir þetta innlegg í umræðuna. Auðvitað skal ég vera fyrstur manna til að játa það að hv. þingmaður er talsvert betur að sér í margri talnarununni í fjárlögum heldur en ég og á auðveldara með að glöggva sig á mörgu af þessu. Ég tek hins vegar undir það sem hefur verið sagt hérna í þessari umræðu og er kannski að einhverju leyti undirliggjandi í því sem hv. þingmaður er að nefna. Okkur fjölgar og það hlýtur að þýða að það er dýrara að reka kerfin okkar. Það liggur alveg í hlutarins eðli að það er það upp að vissu marki. Ég er hins vegar ekkert endilega á því að þetta eigi að vera einhver sérstakur fasti, þ.e. útgjöld og tekjur sem hlutfall af landsframleiðslu. Þetta getur auðvitað sveiflast á milli ára eins og ég reikna með að hafi væntanlega verið.

Ég er frekar á því að vandi okkar í þessari fjárlagagerð, eða vandi ríkissjóðs, sé sá að það er tilhneiging til þess að eyða of miklu, þ.e. þetta er frekar útgjaldavandi heldur en tekjuvandi. Mig langar kannski að hafa almennt þau orð uppi að það er bara skylda okkar á hverjum tíma að reyna að fara eins vel með og við getum og það er skylda okkar að gera allt sem við getum til þess að minnka útgjöld til þess að ekki þurfi endalaust að vera að auka skattbyrði á fólk og að standa í einhverjum tekjuöflunum sem koma samfélaginu illa. Ég veit eiginlega ekki alveg hvernig ég á að svara þessu öðruvísi. Við getum ekki gert ráð fyrir því að tekjur og útgjöld séu einhver fasti til lengri tíma. Þetta sveiflast. Ég vil bara minna okkur á þessa frumskyldu, að þó að við getum rökstutt einhvern útgjaldavöxt með vísan í að þjóðinni sé að fjölga og kerfin okkar þurfi meira fríar það okkur ekki frá þeirri ábyrgð að reyna að fara betur með peningana á hverjum tíma. Þar hefur okkur ekki tekist nægjanlega vel upp að mínu mati.

###

Frú forseti. Við erum núna að ræða í 2. umræðu fjárlagafrumvarp ríkisstjórnarinnar. Það hefur margt áhugavert komið fram í þessari umræðu, svo sem eins og alltaf. Það sem mig langaði að gera í minni ræðu er svona aðeins að renna í gegnum stærri myndina ásamt því að fara í gegnum ákveðna liði þegar líður á ræðuna.

Ég er þeirrar skoðunar að það sé eitt af okkar meginhlutverkum hér í þessum sal að fara eins vel með peninga skattgreiðenda og við mögulega getum. Á sama tíma þurfum við auðvitað að huga vel að því að fjármagna velferðarkerfin okkar vel, við þurfum að fjármagna heilbrigðiskerfi, alla menntun sem við setjum fjármuni í, við þurfum að huga vel að samgöngumálum og löggæslu og öllum þessum kerfum sem við viljum halda gangandi, sem þýðir þá aftur ef við ætlum að fara vel með peninga skattgreiðenda að við þurfum að vera svolítið grimm í því að forgangsraða vegna þess að núna eru tímarnir þannig að það er mjög há verðbólga á Íslandi eins og við þekkjum og mjög háir vextir. Þetta litar auðvitað alla umræðu um stjórnmál og alla umræðu um fjármál ríkisins. Það segir sig alveg sjálft. Þetta litar auðvitað alla umræðu um fjárhag fyrirtækja, sveitarfélaga og auðvitað heimilisbókhaldið hjá okkur öllum, öllum fjölskyldum landsins. Það er ofur einfaldlega allt undir þegar verðbólgan er svona há og vextirnir svona miklir. Það setur okkur í þá stöðu að við verðum að forgangsraða vegna þess að það er ekki gott, eins og lagt er upp með í þessu frumvarpi, að skila ríkissjóði með miklum halla ár eftir ár þegar menn eru að reyna að slá á þenslu í hagkerfinu með því að hækka vexti.

Ein afleiðingin af þessu sem við sjáum er t.d. sú að partur af þeim tekjuauka sem verður í fjárlögunum, þeim viðbótartekjum sem ríkið fær óvænt inn, er einmitt vegna verðbólgunnar. Sumir umsagnaraðilar um fjárlagafrumvarpið hafa bent á að þetta megi kalla einhvers konar tekjufroðu. Það er þetta sem ég er að reyna að undirstrika þegar ég tala um að við séum á svolítið varasömum tímum, því að það er rosalega auðvelt að láta svona fjármuni sem koma til út af einhverju tilteknu ástandi seytla inn í allan daglegan rekstur ríkisins, en þessar tekjur eru ekki hjá okkur til langframa. Við erum jú auðvitað að reyna að stemma stigu við verðbólgunni og ná henni niður og það mun þá aftur líka hafa áhrif á tekjuhlið ríkisins þannig að við þurfum að fara svolítið varlega og vera svolítið dugleg í því að forgangsraða. Minn flokkur hefur alltaf verið mjög skýr í því að við viljum auðvitað sjá mjög öflugt velferðarkerfi en til að knýja áfram þetta velferðarkerfi þá þarf að huga vel að markaðslausnum alls staðar þar sem því verður við komið. Það má vel nýta þjónustu einkaaðila í auknum mæli í heilbrigðiskerfinu til að auka skilvirkni þar, þá í formi einkarekstrar og hér er enginn að tala um neina einkavæðingu því að þetta er auðvitað sitthvor hluturinn, bara svona eins og ég nefni, en markaðurinn á sem sagt að standa undir þeim verðmætum sem við nýtum í velferðarkerfunum okkar og við erum sammála um að þurfi að vera sterk og öflug.

Hins vegar er forgangsröðunin hjá þessari ríkisstjórn  ekki góð. Þetta er vont fjárlagafrumvarp og það er eiginlega svo vont að það er ekki hægt að gera neitt annað en að gagnrýna það alveg afskaplega harðlega. Ég segi þetta vegna þess að stjórnarflokkarnir virðast lítið hafa gert í eða þá a.m.k. ekki náð samkomulagi um að fara í þá endurskoðun sem þarf að fara í á málefnasviðum ríkisins til þess að vinna með Seðlabankanum í því verkefni að ná niður verðbólgunni. Ég átta mig alveg á því að það sem er verið að tala um hér er stundum sársaukafullt. Það getur verið sársaukafullt og snúið að koma böndum á útgjöld ríkisins vegna þess að útgjaldaþrýstingurinn er jú alla jafna mjög mikill og ekki síst í þessum sal þannig að þetta getur verið snúið og sársaukafullt verkefni. Engu að síður er þetta bara nákvæmlega það sem hvert einasta heimili og hvert einasta fyrirtæki á Íslandi er að gera um þessar mundir, að forgangsraða fjármunum sínum, að sleppa útgjöldum sem mögulega er hægt að slá á frest eða jafnvel ýta til hliðar endanlega og leggja frekar peningana í nauðþurftir og það sem við komumst ekki hjá að borga. Þetta eru í raun og veru sömu lögmál sem eiga við eða sama hugsun sem þarf að eiga sér stað í ríkisfjármálunum og á sér stað hjá heimilum landsins við eldhúsborðið og er daglegt brauð í umræðu í rekstri í öllum fyrirtækjum landsins, hygg ég að hljóti að vera.

Það verður bara að segjast eins og er, eins og bent hefur verið á svo sem af sumum þingmönnum á undan mér í þessari umræðu, að vinir skattgreiðenda eru allt of fáir í þessum sal þegar svona árar í samfélaginu, því miður. Það er því miður þannig að það er ofboðslega holur hljómur í málflutningi mjög margra stjórnarþingmanna sem í einu orðinu gagnrýna það sem þeir hafa sjálfir orðað sem svo að sé stjórnlaus útgjaldaaukning ríkissjóðs en eru síðan alltaf á græna takkanum þegar ríkisstjórnin sjálf er að leggja til aukningu á útgjöldum í ýmislegt sem manni virðist að sumir þingmenn séu þó í hjarta sínu kannski ósammála um að gera.

Þetta birtist okkur, þessi hugsun sem ég er að nefna, auðvitað líka í því hvernig menn vilja fjármagna útgjöldin. Fyrsta viðbragð er oft að fara í pyngju almennings eða í bókhald fyrirtækjanna í formi skatta eða gjalda og gjarnan er það rökstutt ýmist með því að um sé að ræða eitthvað tímabundið, en við vitum jú öll að tímabundnir skattar eru nú sjaldnast tímabundnir. A.m.k. eru þeir oft gildandi lengur en upphaflega var fyrirhugað og þetta verða oft bara varanlegar hækkanir. Við sáum það t.d. núna þegar við vorum að bregðast við náttúruhamförunum við Svartsengi og í Grindavík að þegar reisa átti  garðana þá var fyrsta viðbragð: Við skulum hækka skatta. Auðvitað var það rökstutt með því að þetta væri ekkert svo mikið á hvern einstakling, sem er í sjálfu sér alveg rétt. En það var alger óþarfi að fara í þessa skattahækkun vegna þess að við erum með varasjóð sem hefur beinlínis það hlutverk að mæta útgjöldum sem þessum. Ég segi þetta ekki vegna þess að það sé endilega einhver galin ráðstöfun til lengri tíma að haga málum með þeim hætti sem gert var en það þarf þá a.m.k. að gera það með þeim formerkjum að það sé rætt almennilega hér á þingi og það sé hægt að kalla hagaðila fyrir nefnd til að fara yfir áhrifin af slíku. En það var auðvitað ekki gert vegna þess að það lá mjög mikið á að samþykkja lögin. Þetta finnst mér vera svolítið viðbragðið og nú er t.d. verið að hækka skatta á fyrirtæki á næsta ári. Það á að vera tímabundin aðgerð og það verður mjög forvitnilegt að sjá hvort ríkisstjórnin, með þeirri útgjaldagleði sem þar ræður ríkjum, standist þá freistingu að lækka skattinn aftur út frá gefnum loforðum áður. Þetta eru svona almenn varnaðarorð sem við verðum auðvitað að hafa í huga þegar við erum að ræða um fjármál ríkisins.

Ég vil líka fá að undirstrika það hér, eins og ég og mjög margir aðrir þingmenn hafa verið að gera, bæði við þessa umræðu og núna undanfarin misseri, að það gengur ekki að Seðlabankinn sé einn settur í það hlutverk að berjast gegn verðbólgunni. Það þýðir stjórnlausar vaxtahækkanir út í eitt og ef ríkisfjármálin spila ekki með aðhaldi þá er auðvitað Seðlabankinn einn á berangri í baráttunni. Ég ætla að gagnrýna það hér við þessa umræðu, líka mjög harðlega, að ráðherrar í ríkisstjórninni hafi hálfpartinn talað með þeim hætti að þetta væri jú lögbundið hlutverk Seðlabankans og aðalatriðið hjá ríkisvaldinu væri að flækjast ekki fyrir. Það er auðvitað ekki rétt greining á stöðunni vegna þess að ríkisfjármálin þurfa að styðja við það sem Seðlabankinn er að gera. Það er ekki nóg að fjárlögin séu að mati Seðlabankans hlutlaus, það er bara ekki nóg. Þau eiga að styðja við, þau eiga að hjálpa bankanum og það er ekki gott þegar ráðherrar tala með þeim hætti að það eina sem ríkisstjórnin eigi að gera í ríkisfjármálunum sé að flækjast ekki fyrir bankanum. Hlutverkið er jú miklu stærra og meira og ábyrgðin meiri hér í þessum sal. Það verðum við að hafa í huga þegar við erum að ræða um fjárlög ríkisins.

Ég ætla líka að fá að segja áður en ég fer ofan í einstaka liði í þessu að einn stærsti efnahagsvandi þjóðarinnar núna er vissulega að verðbólgan og vextirnir og íslenska krónan að sjálfsögðu. En það er líka samsetningin á ríkisstjórninni. Það er ótrúlega bagalegt þegar svona árar í samfélaginu að við séum þá með ríkisstjórn sem er með flokkinn lengst til vinstri og flokk sem er langt til hægri að reyna að ná einhverri lendingu um fjárlög vegna þess að það kemur engin stefna. Niðurstaðan úr þessu er alltaf sú að það er farið í nokkurs konar flatan niðurskurð. Það er að vísu ekki farið fram á það sama gagnvart ýmsum velferðarkerfum, heilbrigðiskerfinu og öðru, og nokkrum öðrum málaflokkum þannig að hann yrði kannski ekki alveg flatur, niðurskurðurinn. En það virðist ekki hafa farið fram nein rýni inni í ráðuneytunum og þá eftir atvikum stofnunum ríkisins á því hvernig væri hægt að spara á hverju málefnasviði fyrir sig, mögulega með sameiningu stofnana. Það er jú einn og einn ráðherra sem hefur sýnt tilburði í þá átt. Ég ætla að nefna umhverfisráðherra og ég ætla að nefna menntamálaráðherra sem hefur a.m.k. komið með einhverjar hugmyndir, þótt þær hafi reyndar sumar verið skotnar niður og vel má færa rök fyrir því að þar hafi verið byrjað á vitlausum stað en tökum þó a.m.k. viljann fyrir verkið.

Þetta er auðvitað eitthvað sem við í Viðreisn höfum verið að tala lengi um að þurfi að vera algert hryggjarstykki á tímum sem þessum í ríkisfjármálunum; að við skoðum hverja krónu, öll útgjöld og játum það fyrir fólki og öllum okkur, alveg eins og fólk er að játa það við eldhúsborðið og menn eru að játa það inn í fyrirtækjum landsins og hjá sveitarfélögunum, að það þarf að fara vel með og við erum á tíma og erum á þeim stað í hagsveiflunni að núna er brýnt að menn komi böndum á útgjöldin. Þetta er auðvitað leiðinlegur söngur því að öll viljum við gera betur í öllum málaflokkum en þetta er engu að síður staðan. Ríkisfjármálin verða að vinna með Seðlabankanum í þessu verkefni, rétt eins og heimilin og fyrirtækin og sveitarfélögin eru að færa fórnir til að ná niður verðbólgu og þar með vöxtunum til lengri tíma.

Við erum sem sagt í grundvallaratriðum með allt aðra afstöðu til þess hvernig eigi að nálgast þessa vinnu heldur en stjórnarflokkarnir eru að leggja hér á borð í hverjum fjárlögum á fætur öðrum. Það má vel gagnrýna það að hallinn hér sem boðaður er sé 47 milljarðar á næsta ári. Það má vel færa rök fyrir því að það eigi eftir að hækka núna á milli umræðna vegna þess að við erum ekki enn þá búin að sjá það svart á hvítu hvað gerist með Grindavík og allar þær aðgerðir sem talað er um gagnvart bændum. Eitthvað á að fara inn í fjáraukalög til þess að mæta útgjöldum á þessu ári en miðað við hvernig menn hafa talað t.d. gagnvart aðgerðum til bænda þá fyndist mér nú ekkert ólíklegt að við ættum eftir að sjá einhvern aukinn halla, nema þá að ríkisstjórnin ætli að mæta því með einhverjum niðurskurði á móti.

Reyndar sýnist mér viljinn, og það má alveg lesa það í nefndaráliti meiri hlutans, miklu meiri til þess að mæta einhvers konar skorti á fjármagni með auknum lántökum frekar en að ráðast í uppstokkun á rekstri sem myndi þá vega upp á móti því. Við sjáum það t.d. þegar við erum að lesa nefndarálit meiri hlutans þar sem er verið að tala um Íslandsbanka og söluna á Íslandsbanka, og þar með er ég að nefna hinn mikla vilja ríkisstjórnarinnar til lántöku, þá er verið að benda á að ríkissjóður eigi rúmlega 40% hlut í Íslandsbanka og gert ráð fyrir því að á næsta ári verði helmingurinn seldur og svo er nú plan um að selja hinn helminginn á þar næsta ári og svo kemur:

„Í ljósi óvissu um útgjöld vegna jarðhræringa á Reykjanesskaga, lægri hagvaxtarspáa en áður var miðað við og væntinga um aukið atvinnuleysi er von á því að útgjöld gætu aukist meira en gert er ráð fyrir í frumvarpinu. Því ítrekar meiri hlutinn mikilvægi þess að vel sé staðið að sölunni á næsta ári til þess að auka sjóðstreymi til ríkisins og minnka lánsfjárþörf meðan vaxtastig er hátt.“

Þarna hefði vel mátt skrifa: Til að koma í veg fyrir sársaukafullar niðurskurðartillögur, eða eitthvað í þá veruna. En nei, fyrsta viðbragð er að taka frekari lán frekar en að fara í þá áttina. Þetta er tónninn, því miður, við fjárlagagerðina hér.

Ég ætla líka að fá að halda því hér til haga, sem er alveg ótrúlegt högg og mjög blóðugt fyrir okkur Íslendinga, sem er að vextir ríkissjóðs séu jafn háir og raun ber vitni. Við sjáum að vaxtagjöld ríkisins á þessu ári verða heilir 106 milljarðar kr. og við sjáum að það er gert ráð fyrir því að á næsta ári verði vextirnir 117 milljarðar kr. og gott ef sú tala eigi ekki eftir að hækka. Það gleymist nefnilega oft í umræðunni þegar við erum að tala um vextina að það eru ekki bara heimilin sem eru að kikna undan vaxtagreiðslum og fyrirtækin, og auðvitað finnur ríkissjóður líka heldur betur fyrir þessu. Hugsið ykkur það, við erum að tala um á tveimur árum meira en 200 milljarða í vexti. Stór hluti af þessu er vegna þess að íslenski ríkissjóðurinn fjármagnar sig með dýrum hætti af því að við borgum hærri vexti á Íslandi heldur en gengur og gerist í nágrannalöndunum.

HeimildinniMig langar í þessu samhengi að vitna til að mynda til þess sem kom fram í á dögunum þar sem var verið að tala um vaxtagjöldin. Þar var verið að benda á að þau voru í erlendum samanburði verulega há strax í fyrra og sá samanburður hefur síst skánað í ár. Þetta er nú reyndar bara nákvæmlega það sama og við í Viðreisn höfum endalaust verið að tala um en svo segir:

„Af Evrópusambandsríkjunum hefur einungis Ítalía verið að greiða hærri vaxtagjöld en Ísland á ári þegar miðað er við hlutfall af landsframleiðslu.“

Hugsið ykkur það. Miðað við hlutfall af landsframleiðslu er Ítalía eina landið af Evrópusambandsríkjunum sem greiðir hærri vaxtagjöld en Ísland. Við erum samt með lægra skuldahlutfall en mjög margar af þessum sömu þjóðum. Skuldirnar okkar eru hins vegar svo dýrar. Það gildir nefnilega það sama um ríkissjóð, það er dýrt fyrir íslenska ríkið að skulda rétt eins og það er óheyrilega dýrt fyrir íslensk heimili og íslensk fyrirtæki að skulda. Þessi meinsemd er að koma í veg fyrir að við getum eytt háum fjármunum til að mynda í að gera skilvirkni heilbrigðiskerfisins okkar betri. Þetta er að koma í veg fyrir að við getum greitt niður skuldir til þess að lækka þá vaxtagjöld auðvitað enn frekar. Það verður að segjast alveg eins og er að þessar tölur eru með því grátlegasta sem sést í þessu fjárlagafrumvarpi.

Ég þreytist ekki á að segja það frekar en aðrir í mínum flokki að stór hluti þessa vanda, það er auðvitað ekkert hægt að skella öllum vandanum þangað, er auðvitað óstöðugleikinn sem hér er í hagkerfinu sem skapast af örmynt, lítilli mynt sem sveiflast um eins og korktappi, eins og lýst var í ágætum Kveiksþætti í gær. Það hefur enginn úti í hinum stóra heimi trú á þessum gjaldmiðli þannig að álag á allt hér á Íslandi er hátt, til að mynda þegar við erum að kaupa vörur úti. Við borgum hærra fyrir það, bara færslurnar,  en aðrir vegna þess hvernig gjaldmiðillinn er að leika okkur. Þetta er risastór vandi sem menn þora einhvern veginn ekki að takast á við í þessum sal. Menn þora ekki einu sinni að viðurkenna fyrir sjálfum sér að íslenska krónan og verðbólgan og vextirnir sem af henni hljótast séu eitthvert sérstakt vandamál. Menn tala gjarnan um að þetta þýði í raun og veru að hagkerfið sé sveigjanlegt. Menn nota það orð gjarnan yfir vaxtaokrið og verðbólgubrjálæðið, sveigjanleiki, en það er bara ofur einfaldlega svoleiðis að íslenska ríkið er að borga í bein framlög í formi vaxta meira en 200 milljarða fyrir þennan sveigjanleika á yfirstandandi ári og á næsta ári.

HeimildinniHeimilin eru að greiða óheyrilega fjármuni líka. Sú upphæð hefur nú heldur betur verið að vaxa. Það er ekki hægt að segja neitt annað en það. Það má kannski nefna aðra grein sem birtist einmitt í sama blaði og ég vitnaði til áðan, í . Þar var verið að tala um, gott ef það var ekki í gær eða í dag, að í nýjustu tölum Hagstofu Íslands um tekjuskiptauppgjör heimilisgeirans kæmi fram að á fyrri hluta yfirstandandi árs hafi heimili landsins greitt um 58,8 milljarða kr. í vaxtagjöld. Fyrri hluti þessa árs — 58,8 milljarðar í vaxtagjöld. Á sama tímabili í fyrra, á fyrstu sex mánuðum ársins í fyrra, þá var upphæðin 36,3 milljarðar. Hugsið ykkur aukninguna á einu ári. Þarna bætast við, í formi hárra vaxta, 22,5 milljarðar kr. Þetta eru sveiflur sem heimilin ráða auðvitað ekkert við.

Þegar við erum að tala síðan um heimilin og áhrif vaxtanna á þau þá verð ég líka að fá að nefna hér að þegar við erum að tala um óverðtryggðu lánin þá þekkjum við auðvitað öll mörg dæmi þess, og þau hafa ítrekað verið flutt í fjölmiðlum, að það eru margar fjölskyldur að borga kannski 200.000 kr. meira á mánuði í vexti. Þetta þýðir um tvær og hálfa milljón á ári og við erum að tala um að meðallaun í landinu hér eru einhvers staðar í kringum 800.000. Heimilin í landinu, venjuleg heimili, venjulegt fólk, millitekjufólk, er í sumum tilfellum að borga nokkur útborguð mánaðarlaun bara í þessa hærri vexti sem hafa spýst yfir okkur öll núna á undanförnum misserum, og hugsið ykkur, það eru ekki nema tvö ár síðan bæði seðlabankastjóri og formaður Sjálfstæðisflokksins töluðu um að hér væri að renna upp lágvaxtaskeið, langvarandi lágvaxtaskeið. Í dag eru heimilin að borga 22,5 milljörðum kr. meira í vexti á fyrstu sex mánuðum þessa árs heldur en á fyrstu sex mánuðum ársins í fyrra. Þetta eru rosalegar tölur.

Auðvitað er það gjaldmiðillinn sem veldur þessu. Það vita allir. Það er jú auðvitað þannig að forsvarsmenn í þessari ríkisstjórn hafa viðurkennt það. Ég ætla nú bara til að mynda benda á það sem hæstv. utanríkisráðherra, fyrrverandi fjármálaráðherra og formaður Sjálfstæðisflokksins, hefur sjálfur skrifað í grein, þar sem hann talar um að íslenska krónan geti verið okkur fjötur um fót, að freistnivandinn til þess að stýra hagkerfinu með því að láta gengi krónunnar gossa þegar þess þarf geti snúist upp í andhverfu sína og að lítill gjaldmiðill þýði í raun og veru að það sé lítil tiltrú á hagkerfinu. En menn hafa auðvitað snúist í heilan hring í þessu eins og við þekkjum. Við sjáum þetta öll. Við skynjum það öll. Það vantar bara að fleiri hér í þessum sal nái að átta sig á því að skaðinn af þessu ástandi er miklu meiri en nokkurn tímann einhver mögulegur ávinningur af hugsanlegum sveigjanleika íslensku krónunnar.

Og þegar menn koma hér upp, eins og hefur verið gert í þessari umræðu, og fara að tala um að íslenska krónan, sem er nú heldur betur að leika ríkissjóð grátt núna, eins og ég var að nefna hérna áðan, hafi bjargað okkur upp úr öldudalnum í gegnum tíðina þegar illa hefur árað í íslensku samfélagi þá eru menn algerlega að snúa hlutverkum á haus vegna þess að það sem krónan gerir er að hún bjargar okkur stundum upp úr vandræðum sem hún skapar sjálf. Við sáum þetta ágætlega í hruninu. Hvað gerðist í hruninu? Það verður alþjóðleg fjármálakreppa og íslenska krónan fellur eins og steinn. Við munum vel hvernig ástandið var t.d. hjá íslenskum námsmönnum erlendis þegar þetta gerðist. Við munum vel hvernig myntkörfulán Íslendinga fóru á þessum tíma.

Síðan gerist það að við þessar aðstæður styrkjast auðvitað útflutningsatvinnuvegirnir okkar og þeir fara að skila góðri afkomu. Þá fara menn að tala um það að krónan, sem hafði áður sunkað niður í kjallara og kallað fjöldagjaldþrot yfir heimili og fyrirtæki, sé einhver sérstakur bjargvættur í aðstæðunum. Þetta er auðvitað með eindæmum og verulegt áhyggjuefni að menn skuli enn þá vera fastir í þessari hugsun við ríkisstjórnarborðið á Íslandi árið 2023. Við þurfum ekki annað en að horfa á beinan vaxtakostnað ríkisins til að sjá að þetta getur ekki gengið svona til lengdar. Það hefur verið reiknað út, og hægt að færa fyrir því rök ef miðað er við vaxtamun á milli krónu og evru, að það megi spara 60–70 milljarða í ríkisrekstrinum á ári með því að taka upp stöðugri mynt. Það er kannski ekki hægt að finna þessa tölu upp á punkt og prik en þetta eru a.m.k. stærðirnar og um þetta munar jú auðvitað helling í ríkisrekstrinum eins og við hljótum öll að sjá. Þetta gengur mönnum svolítið illa að sjá og það er auðvitað bara eins og það er.

Það var reyndar, og ég ætla að fá að nefna það hér, ágætisumfjöllun í Kveik í gær sem tók einmitt nákvæmlega þennan vanda fyrir og líka ósanngirnina sem fylgir krónuhagkerfinu sem er í fáum orðum þannig að fyrirtæki, gríðarstór fyrirtæki, sem eru með tekjur í erlendri mynt en útgjöld í íslenskum krónum fá eðlilega að gera upp í þeirri mynt sem þau velja og minnka þannig gengisáhættu. Þetta þýðir hins vegar á mannamáli að eigendur fyrirtækjanna, hluthafarnir og fyrirtækin sjálf njóta góðs af stöðugra umhverfi en starfsmenn þessara sömu fyrirtækja og landsmenn allir njóta þess ekki að fá að komast yfir í stöðugra umhverfi. Hér þurfa menn að búa síðan innan krónuhagkerfisins í tvískiptu kerfi, þegar við erum búin að taka fyrirtækin frá sem gera upp í annarri mynt, sem er verðtryggða krónan og óverðtryggðra krónan. Þetta er ósanngjarnt og þessu verðum við að breyta.

Síðan langar mig auðvitað að nefna fleiri atriði. Það er til að mynda sú staðreynd að það á að halda áfram að selja í bankakerfinu núna á næsta ári, og ég fagna því mjög, og þarnæsta ári líka eins og við töluðum um með Íslandsbanka. Ég hef reyndar sjálfur þá skoðun persónulega að mér finnst vel koma til álita að íslenska ríkið losi um eitthvað af eignarhlut sínum í Landsbankanum líka á næsta ári og minni á að eign íslenska ríkisins í fjármálakerfinu er örugglega í kringum 300 milljarða. Þessa peninga má losa um. Það er ekki hægt að gera það á einu bretti, það þarf að gera þetta skynsamlega því að við getum auðvitað ekki kaffært markaðinn með því að selja tvo banka á einu bretti. En það er vel hægt að taka þarna miklar tekjur inn í ríkissjóð sem eru þó auðvitað einskiptistekjur og ættu að fara þá í að greiða niður skuldir til að lækka vaxtagjöld og/eða í einhverjum mjög vel afmörkuð innviðaverkefni en ekki að gera eins og við erum að gera með tekjufroðuna í fjárlögunum, að dreifa henni bara í almennan rekstur ríkisins vegna þess að þetta eru tekjur sem koma einu sinni og við stólum jú auðvitað ekki á einskiptistekjur til lengri tíma. Þetta er eitthvað sem mér persónulega fyndist mjög vel koma til greina, svo maður tali nú aðeins um tekjuhliðina á fjárlögunum.

Síðan vil ég kannski líka segja að mér finnst ekki koma til greina, eins og maður sér talsverðan vilja til hér í þessum sal, að hækka álögur á venjulegt fólk í þessu landi í því árferði sem núna er. Mér finnst ekki koma til greina að hækka skatta á almenning. Mér finnst ekki koma til greina að vaxtapínt fólk sem þarf líka að þola verðbólguáþjánina fari að greiða hærri skatta. Það er alveg komið nóg. Það er ekki alltaf hægt að demba efnahagsmistökum yfir á fjölskyldur landsins. Menn hljóta að þurfa að reyna að hugsa aðeins út fyrir boxið í þessu húsi og reyna að mæta því með öðrum hætti.

Ég ætla að gjalda varhuga við því sem gerist stundum við fjárlögin og umræðuna hér í þessum sal, að menn mæti hér með þungar og stórar útgjaldatillögur og einhverjar hókus pókus aðgerðir á móti til að fjármagna þær. Það er vissulega hægt að auka tekjur ríkissjóðs með ýmsum hætti en við gerum það held ég ekki með því að hækka álögur, til að mynda á bankana, bankaskattinn svokallaða, ferfalt eins og verið er að leggja til hér í þessari umræðu, bara svo ég nefni eitt dæmi af handahófi, að ekki sé talað um tillögur um einhvers konar breytingar á heilbrigðiskerfinu sem geta kostað kannski 40–50 milljarða kr. Við þurfum að fara varlega í þetta þótt við viljum öll gera vel. Ég segi það algerlega kinnroðalaust: Það sem skortir er forgangsröðun fjármuna. Við eigum að eyða fjármunum og verja fjármunum í ákveðna þætti og gera það vel og myndarlega en við þurfum að forgangsraða.

Mig langar að nefna tvennt sem ég hnýt sérstaklega um í þessu fjárlagafrumvarpi og mér svíður svolítið að sjá. Annars vegar er það að verið er að hækka framlag til SÁÁ tímabundið um 120 milljónir. Þetta er tímabundin aukning. Það vantar hins vegar örugglega 400–500 milljónir til þess að SÁÁ, sem rekur Sjúkrahúsið Vog og sér um ópíóíðameðferð og er með meðferðarheimilið Vík og göngudeildarþjónustu og annað, geti sinnt þeim skyldum og þeim kvöðum sem lagðar eru á samtökin, m.a. í gegnum samninga við Sjúkratryggingar Íslands. Þetta er vissulega viðbót, þetta er útgjaldaaukning, en í þessu ríkir neyðarástand, auðvitað allt öðruvísi neyðarástand  en við erum í raun og veru að sjá í gegnum náttúruhamfarir, en þetta er samt sem áður neyðarástand af þeirri stærðargráðu að 80–100 manns  deyja á hverju einasta ári úr þessum sjúkdómi. Ég segi það enn og aftur: Ef við sæjum slíkar tölur í umferðarslysum þá værum við að margfalda þá fjármuni sem færu í endurbætur á vegakerfinu til að auka umferðaröryggi. Ég vil sjá að meiri fjármunum sé varið í þetta.

Ég vil líka nefna Fangelsismálastofnun. Nú er það þannig að það hefur verið skorið niður hjá Fangelsismálastofnun mörg, mörg ár í röð. Hér komum við að forgangsröðun fjármuna og einhverri stefnumótun í ríkisfjármálum. Ríkisstjórnarflokkarnir hafa stært sig af því að þeir hafi sett meiri fjármuni í löggæslu, meiri fjármuni í saksókn og meiri fjármuni í dómstóla. Þetta er gert á tímum þar sem Íslendingum fjölgar og glæpatíðnin er upp á við. Glæpum er að fjölga. En þegar menn auka fjármagn í löggæslu, saksókn og dómstóla þá kemur auðvitað út úr því aukið álag á fangelsiskerfi landsins. Það liggur alveg í hlutarins eðli. Þetta er ég að nefna vegna þess að þetta er svo skýrt dæmi um það að menn hugsa ekki til enda þegar er verið að sýsla með fjármuni ríkisins. Nú er Fangelsismálastofnun á þeim stað að það er verið að senda fólk á Litla-Hrauni, fangaverði, í aðstæður þar sem þeim er hætta búin vegna aðstöðuleysis, vegna fjárskorts. Það á vissulega að reisa nýtt fangelsi og það er fagnaðarefni og ég styð það mjög en engu að síður er staðan sú að það þarf að reka fangelsi landsins þangað til nýtt fangelsi tekur við. Þessu erum við ekki að mæta í þessum fjárlögum.

Ein afleiðingin af þessu, og ég ætla að nefna bara eina afleiðingu af handahófi, er sú að við brjótum mannréttindi á fárveiku fólki sem er jafnvel í geðrofi inni í fangaklefum landsins. Við erum með ráðuneyti sem eru að takast á um það, heilbrigðisráðuneytið og dómsmálaráðuneytið, hver eigi að borga eða hver eigi að sjá um eða bera ábyrgð á föngum í geðrofi. Fangar í geðrofi fá ekki heilbrigðisþjónustu sem þeir þurfa af því að þeir eru í fangelsi. Sami einstaklingur í nákvæmlega sama ástandi yrði tekinn inn á geðdeild Landspítalans ef hann væri ekki í fangelsinu. Þetta er svo mikil mismunun, það er svo illa farið með hóp sem getur enga björg sér veitt og er algerlega upp á náð og miskunn yfirvalda kominn, algjörlega háður því að við virðum lágmarksmannréttindi fólks. Þessi hópur er fórnarlamb þess að ráðuneyti geta ekki komið sér saman um það hver eigi að borga brúsann.

Við fengum ágætisfrásögn af þessu á nefndarfundi í morgun þegar verið var að ræða um dökka skýrslu Ríkisendurskoðunar um fangelsismál á Íslandi. Við erum að brjóta mannréttindi á fólki og ekki bara hvaða fólki sem er, fólki sem er lokað inni í fangaklefa og er í geðrofi og þarf að komast inn á spítala. Við getum ekki sent þetta fólk á spítala nema með fylgi tveir fangaverðir. Til þess hefur Fangelsismálastofnun ekki fjármuni þannig að það gerðist á dögunum að það fylgdu tveir fangaverðir fanga í geðrofi inn á geðdeild og sátu þar yfir honum í einhvern tíma. Síðan var ekki til peningur til meiri yfirsetu og þá var fanganum bara skóflað aftur inn í fangaklefa. Þetta er algjör svívirða og ég ætla að mælast til þess að við hugsum aðeins betur um þá sem eru einhvern veginn í þeirri stöðu að þeir þurfa bara algerlega að treysta því að kerfið okkar sé mannúðlegt og menn séu ekki orðnir partur af einhverju þrátefli á milli ráðuneyta. Auðvitað er það þannig að ef þessi staða er uppi þá á dómsmálaráðherra eða eftir atvikum heilbrigðisráðherra ofur einfaldlega  að segja: Heyrðu, þetta gengur ekki, við tryggjum bara fjármuni í að það sé hægt að kippa mönnum inn. Mér finnst þetta mikill ljóður og þetta segir okkur allt of mikið um það hve forgangsröðunin er skökk. Þetta eru ekkert einhverjar hæstu upphæðir í heimi, bara eiginlega engan veginn. Þetta er eitthvað sem við hljótum að þurfa að taka til skoðunar.

Ég nefndi aðeins heilbrigðismál. Ég ætla ekki að fara ofan í þetta lið fyrir lið en mig langar að benda á að það hefur verið gert a.m.k. betur hjá núverandi heilbrigðisráðherra  en þeim sem sat á undan að virkja einkaframtakið í því skyni að stytta biðlista. Ég átta mig á því að það getur verið kúnst að semja við einkaaðila um heilbrigðisþjónustu en það er vel hægt að gera það með því að hafa Sjúkratryggingar öflugar og láta þær sinna skilvirku og góðu eftirliti, gera mjög miklar kröfur um það hvernig þjónustu eigi að veita. Það þarf að vera skýrt hvað hún á að kosta og það á að setja einhvers konar þak eða jafnvel banna beinar arðgreiðslur úr slíkri starfsemi. Þetta getum við gert til þess að stytta biðlista í heilbrigðiskerfinu og við eigum að gera það í auknum mæli.

Nei, nei.Mig langar að segja svona alveg í lokin, af því að ég átta mig alveg á því að það getur verið þreytandi að hlusta á menn sem vilja fara í sársaukafullar aðgerðir til þess að hafa betri áhrif á samfélagið til lengri tíma — Jú, jú. Nei, nei, segir hv. þm. Björn Leví Gunnarsson. Það er samt sem áður þannig að við verðum að skoða allar leiðir til að gera þetta og ekki vera feimin við að fara í þessa umræðu. Við sjáum þetta auðvitað líka t.d. í menntamálunum. Þarna getum við auðvitað stigið inn í. Ég ætla bara að láta þessa spurningu hanga úti: Heldur einhver að það sé þannig í stóru kerfunum okkar að það sé ekki hægt að fara betur með peninga? Auðvitað er það hægt. Auðvitað er hægt að finna leiðir til þess. Auðvitað er hægt að fá jafnvel betri þjónustu fyrir sama pening  en við gerum í dag. Það getur verið sársaukafullt að finna réttu leiðirnar til þess en ég ætla að koma aftur að því sem ég nefndi hérna í upphafi: Ég skil ekki af hverju ráðuneytin hafa ekki virkjað sjálf sig og stofnanir ráðuneytanna til að finna leiðir til þess að fara betur með peninga skattgreiðenda, ekki í því skyni að draga endilega úr þjónustu heldur til að reyna að fá sömu þjónustu eða jafnvel betri þjónustu fyrir minni pening. Þetta er bara nákvæmlega sama verkefni og öll fyrirtæki landsins eru í á hverjum degi og þetta er nákvæmlega sama verkefni og öll heimili landsins standa frammi fyrir á hverjum einasta degi, ekki síst núna þegar verðbólgan og vextirnir eru svona há.

Það eru auðvitað alls konar áskoranir sem hvíla á okkur til lengri tíma litið og líka eitt sem bíður okkar núna og dettur væntanlega inn í fjárlögin á næsta ári, það er hvernig fer með kjarasamningana okkar. Það skiptir gríðarlega miklu máli að þar takist vel til. Þar á eftir að myndast mikill útgjaldaþrýstingur á ríkissjóð. Það er auðvitað eðlilegt að ríkisvaldið stígi með einhverjum hætti inn í, sérstaklega ef hægt er að ná hagfelldum samningum til lengri tíma sem gætu mögulega þá leitt okkur í lægri verðbólgutölur og lægri vexti, en við megum samt ekki enda þann leik þannig að íslenska ríkið sé í raun og veru að borga meira í kjarabætur til fólks á almennum vinnumarkaði en fyrirtækin sjálf. Þarna verður að vera einhver skynsamlegur millivegur að sjálfsögðu.

Síðan næ ég auðvitað ekki að fara yfir það sem mig langaði að segja um orkumálin en þar hefur ríkt talsverð kyrrstaða eins og við þekkjum. Ég átta mig á því að það er mjög erfið umræða vegna þess að við viljum jú auðvitað ekki gefa neinn afslátt af þeim kröfum sem við gerum til til náttúruverndar og umhverfismála. En auðvitað er þetta stór partur af orkuskiptunum og þetta er líka stór partur af því að viðhalda hér jöfnum hagvexti til lengri tíma litið. En enn og aftur, það er auðvitað ekki sama hvernig þetta er gert og það er mjög auðvelt að fara fram úr sér í þessum efnum. Þetta fer ég þá kannski bara betur yfir í seinni ræðu um þetta fjárlagafrumvarp og lýk þessu með því að biðja forseta um að setja mig aftur á mælendaskrá.

###

Frú forseti. Ég þakka hv. þm. Sigmundi Davíð Gunnlaugssyni fyrir, fín umræða um þetta allt saman. Varðandi það sem sagt var hér í lokin, að gjaldmiðillinn bjóði upp á að það sé hér hægt að hafa stjórn á alls konar hlutum, þá þýðir þetta á mæltu máli að almenningur í þessu landi er látinn greiða fyrir hagstjórnarmistök með hærri verðbólgu og hærri vöxtum. Þetta er íslensk hagsaga í hnotskurn og þetta eru stjórnmálamenn á Íslandi enn að leika. Þetta er kerfi sem hefur farið illa með íslenskan almenning í gegnum tíðina, vil ég meina. Ég vil líka aðeins gera athugasemd við það sem hv. þingmaður talaði um í ræðunni sinni, sem var um margt ágæt eins og ég sagði líka, að það væri verið að tala niður íslensku krónuna. Þetta er einhvers konar varðstaða sem menn fara mikið í, að krónan sé einhvers konar tákn sem megi helst ekki tala illa um eða tala um í einhverju ákveðnu samhengi. En einmitt eins og hv. þingmaður segir þá er hún bara mælikvarði á tiltekna hluti en ekki eitthvert helgitákn og gjaldmiðill sem þolir það illa að vera andlag gagnrýninnar umræðu á örmyntsvæði í gríðarháu vaxtastigi og hárri verðbólgu er auðvitað ekki á vetur setjandi, vil ég meina. Mig langar líka að draga það fram í þessu andsvari mínu, af því að hv. þingmaður vísaði til núverandi utanríkisráðherra sem var fjármálaráðherra um langt skeið, að hæstv. ráðherra hefur sjálfur skrifað greinar um það þar sem hann hefur nákvæmlega talað um það að íslenska krónan geti verið okkur fjötur um fót og sé það. Ég ætla ekkert að draga fjöður yfir það að það að breyta um gjaldmiðil tekur auðvitað ekkert af okkur skylduna til að beita hagstjórninni með skilvirkum hætti, bara engan veginn. Þannig að ég vona nú að Miðflokkurinn fari að sjá frekar bandamann í okkur í Viðreisn þegar kemur að gjaldmiðlamálum frekar en einhvern andstæðing.

###

Frú forseti. Ég vil þakka hv. þm. Sigmundi Davíð Gunnlaugssyni fyrir ræðu sem um margt var mjög ágæt. Ég nefndi það nú hér í gær að ég hef tekið eftir því á undanförnum misserum og á þessu kjörtímabili að þrátt fyrir að Viðreisn og Miðflokkurinn séu mjög ólíkir flokkar um margt þá er a.m.k. mjög mikill samhljómur á milli flokkanna þegar kemur að því að tala fyrir aðhaldi í ríkisrekstri. Mér finnst þetta reyndar vera einu flokkarnir tveir sem eru með hugann almennilega við skattgreiðendur í þessu landi þegar rætt er um útgjöld ríkisins og tilbúnir til að ganga lengra en aðrir flokkar í því að beita ríkisfjármálunum til þess að vinna bug á verðbólgunni og ná niður vaxtastiginu í landinu. En síðan auðvitað, eins og kom fram í ræðu hv. þingmanns, þá greinir okkur talsvert á þegar kemur að gjaldmiðlinum, krónunni, og Evrópusambandinu. Ég ætla ekki að fara mjög djúpt ofan í það en mig langar þó að spyrja hv. þingmann, vegna þess að það er jú alveg rétt að við þingmenn Viðreisnar erum óþreytandi að benda á það að okkur finnst þessi gjaldmiðill svo gallaður að réttast væri að skipta honum út og taka upp annan gjaldmiðil og þá helst evru því að það væri auðvitað nærtækast og þá með inngöngu í Evrópusambandið, sem er auðvitað besta leiðin til að gera það. Þetta er auðvitað ekki eina ástæðan fyrir því að hagkerfið hér sveiflast mikið en þetta er vissulega mjög stór ástæða fyrir því. Nú erum við í mjög háum verðbólgutölum hérna á Íslandi og við erum í gríðarlega háum vaxtatölum. Stýrivextir eru hér yfir 9%. Menn geta tekið óverðtryggð húsnæðislán á því sem voru yfirdráttarvextir hér fyrir einu, einu og hálfu ári síðan. Mig langar að spyrja hv. þingmann, af því að hann viðurkenndi nú að það væru vissulega miklar áskoranir að vera með svona lítinn gjaldmiðil: Er hv. þingmaður ekki sammála því að hátt vaxtastig hér, viðvarandi hærra heldur en í Evrópu, og hærri verðbólgu hér, viðvarandi hærri heldur en í Evrópu,  megi að hluta til rekja til þess að gjaldmiðillinn er lítill og sveiflast óþægilega mikið?

###

Herra forseti. Ég þakka hv. þm. Ágústi Bjarna Garðarssyni fyrir andsvarið. Ég tek undir margt af því sem þarna kom fram og tek undir það að við þurfum öll að leggjast á eitt. Þetta er auðvitað eitthvað sem sveitarfélögin þurfa að huga að og auðvitað ríkisvaldið líka og þó að ég sé mikill markaðshyggjumaður þá er ástandið á þessum markaði akkúrat núna svolítið þannig að kannski er ekki bara hægt að stóla á óheftan markaðinn. En látum það liggja á milli hluta í bili. Ég ætla líka aðeins að fá að vera gagnrýninn á þessi fjárlög að því leytinu til, af því að hv. þingmaður tilheyrir stjórnarliðinu og stjórnarmeirihlutann, að það er talað um það í áliti meiri hlutans — nú veit ég að hv. þingmaður er ekki í fjárlaganefnd en hann styður þessa ríkisstjórn — að selja eigi hluta af Íslandsbanka en síðan ítrekar meiri hlutinn mikilvægi þess að staðið sé að sölunni á næsta ári til að auka sjóðstreymi til ríkisins og minnka lánsfjárþörf meðan vaxtastig er hátt. Þetta finnst mér alltaf segja að menn eru svo fljótir að fara í fyrsta viðbragð sem er þá einhverjar lántökur sem eru mjög dýrar auðvitað núna, við sjáum það á vaxtagjöldum sem ríkissjóður er að borga á þessu og næsta ári. Mér finnst þetta pínulítið vera eins og menn séu að gefast upp fyrir því verkefni að stundum er hægt að mæta hlutunum með erfiðum, sársaukafullum en nauðsynlegum hagræðingaraðgerðum. Ég ætlaði kannski að fá hv. þingmann til að svara þessu. Eru menn ekki svolítið fljótir að grípa í lántökurnar og skattahækkanir hjá þessari ríkisstjórn þegar aðhaldið í raun og veru ætti að vera það sem væri númer eitt, tvö og þrjú?

###

Herra forseti. Ég vil þakka hv. þingmanni fyrir ræðu sem um margt var mjög góð og ég get lýst mig sammála mörgu af því sem þar kom fram. Hv. þm. Ágúst Bjarni Garðarsson fjallaði mikið um húsnæðismálin sem eru honum mjög hugleikin, enda þekkir hann þau auðvitað vel. Ég ætla að taka svolítið undir það sem fram kom að það eru margir þættir sem þurfa að leggjast á eitt til þess að við getum leyst þessa húsnæðiskrísu sem blasir við okkur. En það sem ég hef svo miklar áhyggjur af og ætlaði að fá smásamtal við hv. þingmann um er að nú erum við auðvitað í þessu vaxtaumhverfi sem við erum í í dag og það ásamt auðvitað fleiri þáttum, eins og hv. þingmaður nefndi áðan, gerir það að verkum að svigrúm eða vilji til framkvæmda og byggingar íbúða og húsnæðis á höfuðborgarsvæðinu er ekkert rosalega mikill, það er ekki mikill hvati til þess að byggja núna. Byggingarkostnaður hefur náttúrlega aukist verulega. Á meðan erum við auðvitað að spæna upp það ástand að þegar vextir lækka, hvenær svo sem það nú verður, og allt fer af stað aftur þá er svo hætt við að það myndist aftur þessi óskaplega þensla og hraði og ofvirkni á húsnæðismarkaðnum sem t.d. varð þegar vextirnir fóru niður í lítið á Covid-tímabilinu. Það sem ég hef áhyggjur af er að á meðan við erum í þessu hávaxtaumhverfi og margir halda að sér höndum — sumir geta auðvitað ekki haldið að sér höndum þegar þeir þurfa húsnæði — þá erum við í raun og veru, því miður, að byggja upp og hlaða undir og blása í næstu húsnæðisbólu. Ég hef bara verulegar áhyggjur af þessu. Þá taki við annað sveiflutímabil, húsnæðisverð hækki upp úr öllu valdi og það verður alltaf erfiðara og erfiðara fyrir fólk að komast inn á markaðinn. Þess vegna þurfum við auðvitað að hafa fjölbreytt úrræði eins og hv. þingmaður kom inn á. En ég ætlaði bara að fá kannski smásamtal um það hvort þetta sé ekki raunverulegt áhyggjuefni og hvað við getum gert til að koma í veg fyrir að þessi staða komi upp.

###

Frú forseti. Ég þakka hv. þm. Ingu Sæland fyrir þetta. Ég er þeirrar skoðunar að svona mikil skattahækkun á bankana myndi ofur einfaldlega verða til þess að þeir færu bara út í hærri vexti og hærri þjónustugjöld og bankarnir næðu hækkuninni þar til baka. Það er alveg hárrétt sem hv. þingmaður kemur inn á óbeint í raun og veru í svari sínu. Við erum auðvitað hér með fákeppnisumhverfi á bankamarkaði sem gerir vald okkar neytenda minna heldur en væri ef samkeppnin væri virkari.

Þá kem ég að öðrum hlut sem hv. þingmaður kom að í ræðu sinni sem er nákvæmlega þetta vaxtastig sem við búum við, sem er bein afleiðing af minni samkeppni á fjármálamarkaði og líka þess að við erum hér með lítinn gjaldmiðil sem sveiflast meira og við borgum hærri vexti, miklu hærri vexti á lengri tímabilum og búum við hærri verðbólgu á lengri tímabilum heldur en löndin í kringum okkur. Ég er ekki að tala um lönd í Evrópusambandinu á borð við Grikkland, Ítalíu eða þau sem eru syðst í álfunni, ég er bara að tala um nágrannalöndin okkar. Mér fannst hv. þingmaður skauta svolítið fram hjá þessu í sinni ræðu, að þarna erum við auðvitað með mikla meinsemd í íslensku samfélagi sem kostar fólk og ekki síst þá sem höllustum fæti standa í samfélaginu alveg gríðarlegar fjárhæðir. Hv. þingmaður var að velta vöngum yfir því af hverju það væri ekkert verið að skoða þetta og greina. Við höfum tekið undir að það verði gerð óháð úttekt á kostum og göllum krónunnar af erlendum sérfræðingum. Þessu hefur verkalýðshreyfingin verið að berjast fyrir, a.m.k. hluti hennar. Ég veit alveg að niðurstaðan verður sú að það er okkur ekki hagfellt að vera með þennan litla gjaldmiðil. Ég er pínulítið að vonast til þess að í Flokki fólksins myndist kannski pínulítil opnun á það að það gæti verið gott að stíga eitthvert skref til þess að losa okkur við gjaldmiðilinn sem er að setja hér allt í kaldakol með reglulegu millibili og óska ég eftir liðsinni hv. þingmanns í þeirri baráttu. Það myndi gagnast vel þeim sem höllustum fæti standa.

###

Frú forseti. Ég þakka hv. þm. Ingu Sæland fyrir ræðuna sem var auðvitað flutt með mjög skorinorðum hætti eins og við mátti búast af hv. þingmanni. Ég heyrði að þingmaðurinn var að velta vöngum yfir því hverjir myndu nú stökkva á vagninn og greiða atkvæði með þeim breytingartillögum sem flokkurinn hyggst leggja fram þegar við greiðum atkvæði um fjárlögin. Ég er ekki búinn að kíkja á allar tillögurnar en sumt hef ég kíkt á og get alveg sagt hv. þingmanni það hér og öðrum að ég ætla að styðja þær tillögur sem koma fram um að setja aukið fjármagn í SÁÁ, Krýsuvík og Hlaðgerðarkot, ofur einfaldlega með þeim rökstuðningi að þótt ég telji að ríkið eigi að fara varlega í ný útgjöld þá er þarna um að ræða ákveðið neyðarástand sem þarf að bregðast við. Það er ekki bara neyðarástand út af náttúruhamförum hérna á Íslandi. Það er neyðarástand þarna úti þegar kemur að fíknisjúkdómum sem gerir það að verkum að við erum að missa 80–100 einstaklinga á ári beint úr þeim sjúkdómi þannig að ég mun vera með Flokki fólksins á þeim vagni.

Það sem mig hins vegar langaði svolítið til þess að fá fram hjá hv. þingmanni svona til að byrja með er varðandi hækkun á bankaskatti sem er hryggjarstykkið í þeirri tekjuöflun sem Flokkur fólksins ætlar að fá á móti þeim útgjöldum sem lagt er til að verði ráðist í. Þarna er verið að tala um mjög mikla hækkun á bankaskatti og ef ég man rétt er talað um að ríkið geti þarna innheimt auka 30 milljarða. Þá langar mig að spyrja hv. þingmann: Hefur hv. þm. Inga Sæland engar áhyggjur af því að svona mikil hækkun á bankaskatti snúist upp í andhverfu sína að því leytinu til að bankarnir velti þessu beint áfram til þeirra sem taka lán hjá bankanum í hærri vöxtum og í hærri þjónustugjöldum? Mun ekki svona mikil skattahækkun á einu bretti ofur einfaldlega bíta í skottið á sér og níðast enn frekar á þeim sem nú þegar standa höllum fæti í samfélaginu vegna vaxtaokursins?

###

Frú forseti. Kveikur fjallaði um krónuna í gær. Fjallað var um þá staðreynd að sum fyrirtæki fá að losna undan kostnaðarsömum krónusveiflum á meðan heimilin þurfa ítrekað að þola rothögg vegna þessa sama óstöðugleika. Þátturinn dró fram mismunandi sjónarmið í samfélagi þar sem beinn kostnaður við krónuna er í kringum 300 milljarðar á ári. Þetta var stórfínn þáttur. Fyrrverandi fjármálaráðherra, Bjarni Benediktsson, brást við með fjölmiðlarýni. Þetta er áróður gegn krónunni og hneyksli, segir hann, án þess að nefna eina einustu staðreyndavillu. Bjarni, sem ber auðvitað mikla ábyrgð á vaxtabrjálæðinu sem núna er allt að drepa, segir að í þáttinn hafi vantað umræðu um gengisáhættu og er þar að vísa í myntkörfulánin fyrir hrun. En hvað sagði Bjarni Benediktsson um nákvæmlega þetta í lok árs 2008 þegar þjóðin sleikti sár sín, m.a. vegna þess að gjaldmiðillinn hrundi? Þar sagði hann, með leyfi forseta:

„En sé horft til lengri tíma er hætt við að krónan verði okkur fjötur um fót. Sá sveigjanleiki sem krónan veitir okkur til að kljást við afleiðingar mistaka í hagstjórn eða til að bregðast við ytri áföllum á sér því miður þá skuggahlið að vera sveifluvaldandi og geta ýtt undir óstöðugleika í hagkerfinu. Óstöðugur gjaldmiðill dregur úr trausti á hagkerfinu …“

Þegar nákvæmlega sömu sjónarmið og hans árið 2008 eru veðruð í gær af virtum hagfræðingur þá heitir það hneyksli og áróður gegn krónunni. Nýi Bjarni er sem sagt að gagnrýna gamla Bjarna fyrir áróður og er hneykslaður. Honum fannst eitt og annað vanta í umfjöllunina sem þjónar varðstöðunni með krónunni en hann gleymir sjálfur viljandi að nefna okurvextina og verðbólguna sem er alltaf miklu hærri á Íslandi en annars staðar. Hann gleymir líka að nefna hagstjórnarmistök Sjálfstæðisflokksins sem felast í útgjaldaaukningunni. Minnisleysið náði líka yfir langvarandi lágvaxtarskeiðið sem hann lofaði fyrir tveimur árum og stóð yfir í korter. Það er ekki Kveiksþátturinn sem er hneyksli, það er ábyrgðarflótti Sjálfstæðisflokksins sem er hneyksli. Það að saka fjölmiðil um áróður þegar fjölmiðillinn er að vinna vinnuna sína er hneyksli og hæstv. fyrrverandi fjármálaráðherra ætti að hafa það í huga.

###

Frú forseti. Ég þakka hv. þingmanni aftur fyrir. Ég hjó eftir því í niðurlagi ræðunnar, ég náði reyndar ekki að hlusta nema með öðru eyranu þar, að það var verið að fara í kaflann í nefndaráliti meiri hlutans um bankasöluna þar sem stendur: „Því ítrekar meiri hlutinn mikilvægi þess að vel sé staðið að sölunni á næsta ári til þess að auka sjóðstreymi til ríkisins og minnka lánsfjárþörf meðan vaxtastig er hátt.“ Þetta segir manni svolítið það að fyrsta viðbragðið er lántaka eða mögulega skattahækkanir. Nú höfum við einu sinni horft upp á það á síðustu vikum að skattar eru hækkaðir í óþarfa, þegar menn voru með viðbragðið vegna þess sem vofði yfir okkur við Svartsengi. Það var fullkomlega óþarft að hækka skatta þá og þá var það einmitt rökstutt með því að þetta væri svo lág fjárhæð. Þetta er auðvitað nákvæmlega sama mantra og gerist hjá sveitarfélögum, gerist örugglega hjá fyrirtækjum og öðrum, að menn eru að rökstyðja einhverjar hækkanir með því að þetta sé svo lítill partur af heildinni en þegar þetta safnast saman þá verður þetta auðvitað mjög mikið.

Mig langaði að spyrja hv. þingmann um þessa fyrirhuguðu skattahækkun á fyrirtæki sem fer yfir línuna á næsta ári þegar við erum í því vaxtastigi sem við erum núna, af því að fyrirtækin í dag eru að glíma við það líka og  við bætast síðan skattahækkanir, ofan á það. Má ekki alveg búast við því að eitthvað af því skili sér síðan beint út í verðlag og vinni þar af leiðandi gegn markmiðum okkar í baráttunni gegn verðbólgunni?

###

Frú forseti. Ég vil þakka hv. þm. Bergþóri Ólasyni fyrir snjalla ræðu. Þetta var mjög fín ræða að mörgu leyti. Ég ætla að taka það fram að ég og hv. þm. Bergþór Ólafsson erum nú í flokkum sem eru ekki sammála um alla hluti, eiginlega bara mjög ósammála um margt, en ég hygg þó að þessir tveir flokkar hafi af öllum flokkum hér á þingi verið mest með þau sjónarmið á lofti að við eigum að fara varlega í því að fagna auknum útgjöldum ríkissjóðs sýknt og heilagt og að skattahækkanir eigi ekki að vera fyrsta viðbragð eins og því miður virðist vera lenska. Mér fannst hv. þingmaður ramma það ágætlega sem ég hef sjálfur haldið margoft hér fram sem er að stærsti efnahagsvandi þessarar þjóðar, fyrir utan krónuna að sjálfsögðu, er samsetning þessarar ríkisstjórnar. Samsetning þessarar ríkisstjórnar er myllusteinn um háls okkar þegar kemur að efnahagsstjórninni, það dró hv. þingmaður ágætlega fram. Það eru fáir vinir skattgreiðenda í ríkisstjórnarflokkunum og það segir eiginlega allt að menn séu mjög sáttir við það að fjárlögin séu hlutlaus, þau séu hlutlaus og skemmi ekki fyrir. Þau hjálpa ekki Seðlabankanum í viðbragðinu við verðbólgu en þau eru hlutlaus og skemma ekki fyrir. Það er mikið metnaðarleysi sem er fólgið í því.

En núna liggur það auðvitað fyrir að við vitum ekki alveg miðað við stöðuna hérna við 2. umræðu hvernig þetta verður því að það vantar enn þá Grindavíkuraðgerðir inn og auðvitað líka aðgerðir sem boðaðar hafa verið gagnvart bændum, þannig að staðan gæti breyst mikið.

Mig langaði að spyrja hv. þingmann einmitt út frá samsetningu ríkisstjórnarinnar og þeirri staðreynd að við erum núna að fara inn í kjarasamninga þar sem skiptir alveg gríðarlega miklu máli að vel takist til til að ná niður verðbólgu og vöxtum, hvort það sama eigi ekki við í því og mörgu öðru þegar kemur að efnahagsstjórninni, hvort samsetning ríkisstjórnarinnar muni ekki, ef menn halda ekki vöku sinni, leiða til of mikillar útgjaldaaukningar til að menn geti samið umfram framleiðniaukningu í samfélaginu.

###

Frú forseti. Ég þakka hv. þingmanni fyrir svarið. Það var komið inn á vaxtamuninn í ræðu hans áðan, skort á samkeppni á fjármálamarkaði og verðtrygginguna og sitthvað fleira. Allt eru þetta hlutir sem snúa að mjög sterku leyti beint að því að við erum með sveiflóttan gjaldmiðil sem ekki nokkur einasti aðili úti í heimi hefur nokkurt traust á. Það er nú eitt af því sem ég vildi nefna hér. Hækkun á bankaskattinum upp á 30 milljarða er ansi brött, verð ég að segja. En ég hnýt hins vegar um annað, sem er hækkun á veiðigjöldum. Nú er ég sammála hv. þingmanni í því að útgerðin getur greitt meira til samfélagsins fyrir réttinn til þess að veiða í fiskveiðilögsögunni en það er talað um markaðsverð fyrir aðgang að auðlindinni. Við í mínum flokki höfum skilgreint þetta þannig að það væri rétt að bjóða upp heimildir og finna þannig út markaðsverðið frekar en að einhver reikniregla,  sem ákveðin er hér í þessum sal og einhverjir sérfræðingar fara eftir, ákvarði það. Mig langar að  fá það fram hjá hv. þingmanni: Hvernig ætlar Flokkur fólksins að finna út markaðsvirðið?

###

Frú forseti. Ég vil þakka hv. þm. Eyjólfi Ármannssyni fyrir ræðuna og ég ætla að taka undir sumt af því sem hér var sagt. Ég er þeirrar skoðunar að þetta fjárlagafrumvarp gangi alls ekki nógu langt í því að koma okkur eitthvað áfram í baráttunni gegn verðbólgu. Það er algerlega óásættanlegt að stýrivaxtastigið sé að festast í þessari tölu til lengri tíma eins og blasir við. En mig langaði samt að spyrjast fyrir um hjá hv. þingmanni um ákveðna hluti sem snúa að þeim breytingartillögum sem Flokkur fólksins er að gera núna. — Væntanlega er klukkan ekki rétt hjá mér. Það er talað um að stöðva áframhaldandi bankasölu. Eins og við vitum er gert ráð fyrir því að selja helminginn á eftirstandandi hlut í Íslandsbanka á næsta ári og restinni síðan á árinu þar á eftir. Það eru áformin. Við vitum svo sem ekki nákvæmlega hvað kemur fyrir hlutinn en þetta gætu verið í kringum 40 milljarðar og það munar nú um minna í ríkisrekstrinum en þessar fjárhæðir. Ég er reyndar þeirrar skoðunar …

Það er bara ein mínúta til andsvara þegar það eru fjórir.

Ég er reyndar þeirrar skoðunar að svona einskiptistekjur eigi helst að fara í það að greiða niður skuldir og þarna erum við að tala um 80 milljarða á næsta og þar næsta ári. Ég vil reyndar selja Landsbankann líka til að grynnka á skuldum en það er kannski lengri tíma mál.  Hvernig hyggst Flokkur fólksins mæta þessu tekjutapi ríkissjóðs?

Forseti vill minna hv. þingmenn á að virða tímamörk. Þegar fjórir þingmenn eru til andsvara þá gefst bara ein mínúta.

###

Virðulegi forseti. Ég þakka hæstv. ráðherra fyrir svarið. Ég vona svo sannarlega að þetta samtal verði til þess að við getum verið stolt af því sem tekur við ef þessu verður hrint í framkvæmd. Sjálfur er ég mjög velviljaður þessu máli, það vantar ekkert upp á það. Ég fæ að taka þátt í vinnunni í allsherjar- og menntamálanefnd og það verður mjög skemmtilegt því að þetta er mikilvægt mál.

Af því að hér var vitnað í Eirík Rögnvaldsson áðan í orðaskiptum hæstv. ráðherra og hv. þm. Guðmundar Andra Thorssonar vildi ég gjarnan fá að halda áfram að vitna í Eirík. Hann segir á einum stað þar sem hann er að tala um þessa aðgerðaáætlun, að hún sé metnaðarfull, fjöldinn allur af góðum áformum, og vitnað var í að hann teldi kannski ekki að hún væri að öllu leyti fjármögnuð. En hann nefnir annað sem mig langaði að bjóða hæstv. ráðherra að bregðast við, að orðalagið sé svolítið loðið og óljóst. Með leyfi forseta:

„Hún er skrifuð í viðtengingarhætti – orðið verði kemur t.d. 43 sinnum fyrir í henni („leitað verði leiða“, „lögð verði áhersla“, „hvatt verði til“, „samráð verði“ o.s.frv.).“

Hann hefði sjálfur óskað að orðalagið væri ákveðnara og afdráttarlausara. Það má alveg taka undir það því að ef við erum að gera stefnu til lengri tíma, sérstaklega þegar tungumálið okkar er undir, má alveg kveða fast og einbeitt að orði. Ég vil því spyrja hæstv. ráðherra: Er ekki bara svolítið til í þessu hjá Eiríki Rögnvaldssyni? Er ekki full ástæða til þess að kveða fastar að orði í þessari aðgerðaáætlun?

###

Frú forseti. Ég vil þakka hæstv. ráðherra fyrir að leggja fram þetta mál. Svo sannarlega styður maður þessa viðleitni. Það er ekki vanþörf á að við snúum bökum saman og reynum að efla íslenskuna, tryggja það að hún lifi af tíma þar sem mikið er sótt að henni. Við sjáum það auðvitað svolítið á börnunum okkar að málumhverfi þeirra er orðið að stórum hluta á ensku og það smitast síðan rakleitt inn í orðaforða þeirra og hvernig þau beita tungumálinu.

Mig langaði aðeins að nefna, sem kemur auðvitað pínulítið í framhaldi af þeirri umræðu sem var í andsvörum á undan og snýr að fjármögnun þessa verkefnis, þetta með starfstengda íslenskunámið fyrir innflytjendur samhliða vinnu. Það kemur fram að samráð verði haft við aðila á vinnumarkaði og fræðsluaðila um sérstöðu úrræðisins, ávinning og fjármögnunarleiðir. Svo er sagt nánar til skýringar, þegar verið er að fjalla um þessa aðgerð, að menn hafi m.a. komist að því að það skiptir miklu máli að svona fari fram á vinnutíma og samhliða starfi. Jafnframt að samhliða því að veita fjármagni í fræðsluna verði fyrirtæki hvött til undirbúningsvinnu, mótunar jafningjastuðnings og gerðar starfstengdra orðalista.

Mig langar að spyrja hæstv. ráðherra, á sama tíma og ég fagna því mjög að þetta mál sé að koma fram, hvort menn hafi eitthvað reynt að eiga þetta samtal fyrir fram við aðila vinnumarkaðarins, hvort menn sjái fyrir sér að þetta verði kostnaðarþungt fyrir atvinnulífið, vegna þess að ef þetta á að fara fram á vinnutíma þarf einhver að greiða fyrir það. Mig langaði bara að spyrja um hvort þetta samtal væri eitthvað farið af stað eða hvernig menn sæju fyrir sér að þetta gæti þróast og hvort kostnaður atvinnulífsins yrði mikill við þetta.

###

[Hlátur í þingsal.]Virðulegur forseti. Ég þakka fyrir andsvarið. Ég hjó eftir því líka að hv. þm. Njáll Trausti Friðbertsson talaði um að flokkum væri að fjölga út um alla Evrópu og allt þetta. Það er ofur einfaldlega staðan og ég deili ekki söknuði manna yfir þeim tíma sem hér var áður þar sem ægivald tveggja flokka yfir samfélaginu var óslitið og óskorað. Það er fínt að komið sé ágætisuppbrot í það. Mér sýnist hv. þm. Þórarinn Ingi Pétursson jafnvel vera sammála mér í því.

Ég trúi því að við þurfum að framleiða meiri orku til að standa í orkuskiptunum. En við þurfum líka að huga að því að nýta betur það sem við erum að gera og þurfum líka að leggja eitthvað á okkur til að minnka sóun og breyta lífsháttum og venjum þannig að við þurfum ekki að nýta jafn mikla orku. Það getur líka vel verið að einhverjar tækniframfarir verði til þess að það bætist við þá orku sem við höfum til ráðstöfunar án þess að þurfa að virkja meira. Ég er þeirrar skoðunar að ef núverandi stórnotendur orku vilja halda áfram starfsemi eftir að samningarnir renna út munum við vera í þeim pólitíska veruleika að hagsmunir samfélagsins af því að halda áfram með þeim hætti snúast ekki bara um loftslagsmálin heldur líka staðbundna atvinnuhagsmuni og annað í þeim dúr. Við þurfum líka að taka tillit til alls þess.

Ég er ekki sammála hv. þingmanni í því að við förum svo létt í gegnum þessi orkuskipti án þess að framleiða meiri orku á Íslandi. Ég er algerlega sannfærður um að það er hægt að framleiða meiri orku á Íslandi án þess að ganga um of á náttúruna en ég tek að öðru leyti undir það sem hv. þingmaður segir, að við þurfum auðvitað að hegða okkur með þeim hætti að við séum ekki að ganga á rétt framtíðarkynslóða til að lifa eðlilegu lífi.

###

Frú forseti. Ég vil þakka hv. þingmanni fyrir spurninguna og innleggið í þetta. Aðeins áður en ég svara seinni hlutanum: Já, já, menn eru auðvitað hlæjandi hér úr hvor úr sínum stjórnarflokknum. Auðvitað eru menn vinir hérna í þinginu og allt það en skoðanamunurinn og áherslumunurinn liggur ekki bara hjá hv. þm. Jóni Gunnarssyni. Það held ég að sé alveg óhætt að fullyrða. Þótt til að mynda hv. þm. Njáll Trausti Friðbertsson og hv. þm. Birgir Þórarinsson hafi orðað hugsun sína öðruvísi en hv. þm. Jón Gunnarsson fer ekkert á milli mála, þótt menn séu vinir hér á göngunum, að meiningarmunurinn er algjör og mikill. Ég minni á að hér var talað um að við værum í þeirri stöðu að ógna þjóðaröryggi, hvorki meira né minna. Það voru orð hv. þingmanna.

Ef við stæðum frammi fyrir því vali, sem ég held að við stöndum ekki frammi fyrir, að loka álveri til að nota orkuna með öðrum hætti myndi ég ekki styðja það. Við getum heldur ekki gert það því að þetta er allt bundið í raforkusamninga. Þeir renna út og hvað gerum við þá? Eigum við að þrýsta á að starfsemin haldi ekki áfram jafnvel þótt orkukaupandinn myndi vilja halda henni áfram? Alls konar flækjustig myndu fylgja því, til að mynda að þessi fyrirtæki hafa gríðarlega mikla atvinnuhagsmuni á þeim svæðum þar sem þau eru eins og ég hef rakið hér í ræðu og andsvörum. Ég er alveg þeirrar skoðunar að sú orkuöflun sem bætist við og sú aukna nýting sem verður til eigi auðvitað að vera að fullu leyti í grænni hugsun. Ég myndi telja að það væri mjög æskilegt að hlutfall stóriðjunnar myndi minnka í heildarorkunotkuninni en það væri kannski frekar með því að við myndum framleiða meiri orku til að ýta undir hinn hlutann.

###

Frú forseti. Ég vil þakka fyrir þessa umræðu sem hér fer fram. Það er kannski ekki endilega hægt að segja að tilefnið sé gleðilegt, að við séum í þessari stöðu, en ég kann að meta hvernig verið er að bregðast við og ég vil þakka hv. atvinnuveganefnd fyrir það framtak að koma með málið inn. Það virðist vera breiður stuðningur við að bregðast við þessari stöðu sem upp er komin. Þetta tryggir auðvitað heimilunum orku. Það leikur enginn vafi á því og veitir ekki af, enda er bent á það í greinargerðinni að á tímabili hafi staðan verið mjög erfið og í raun var orkuöryggi heimila og smærri iðnaðar ógnað. Þetta er auðvitað staða sem hlýtur að vera mikið umhugsunarefni fyrir okkur Íslendinga því að það hefur oft verið þannig í umræðunni að við höfum verið mjög ánægð með það að eiga svona mikið af grænni orku, höfum kannski tekið henni sem sjálfgefinni, en staðan er a.m.k. sú að það hefur þurft að skerða og afleiðingin er að allur ávinningur af þeirri rafbílavæðingu sem þó hefur orðið hefur verið étinn upp að því er fram kemur í fréttum. Þegar þarf að skerða orku fara menn að brenna jarðefnaeldsneyti. Sú staða vinnur auðvitað gegn okkar loftslagsmarkmiðum og það viljum við ekki.

Ég verð að segja alveg eins og er að umræðan í þessum málum verður oft svolítið tilfinningaþrungin. Það er alveg eðlilegt. Það eru mjög ólík sjónarmið sem mætast í því þegar við erum að velta fyrir okkur hvernig við eigum að nýta auðlindirnar okkar. Í þessu tilfelli skarast í raun og veru tvær auðlindir, þ.e. annars vegar náttúran okkar hreina, fallega og ósnortna á mjög stórum landsvæðum og svo hitt sem er þá hvernig við sækjum orkuna úr fallvötnunum eða jarðvarmanum, eða þá með því að nýta vindinn. Það er auðvitað bara innbyggt inn í þetta að þetta verður svolítið tilfinningahlaðið. Það er ekki umræða sem við eigum að vera feimin við að taka. En við erum núna í orkuskiptum og það hefur verið forgangsmál hjá flestum að vilja styðja við þau. Menn getur greint á um það með einhverjum hætti hvaða leiðir eru bestar til þess og hvers konar markmið eigi að setja en flestir eru sammála um að það þurfi að stíga mjög markviss skref, bæði með því að breyta neysluhegðun okkar á einhvern hátt, í umræðunni má ekki gleyma að það er auðvitað tæki í þessu líka, og svo hvernig við sækjum orkuna og hvers konar orkugjafa við notum. Við erum auðvitað að reyna að koma öllu yfir í rafmagn og hefur ítrekað verið bent á það af þeim sem eru að vinna á þessum vettvangi — menn geta auðvitað deilt um magnið og allt það — að vegna þess hve orkuskiptin eru afturþung og hve mikið af orku þarf í stærri farartæki, flugvélar, stór skip og annað, sé ekki ráð nema í tíma sé tekið. Það vantar orku. Ég held að það megi alveg fullyrða það. Við getum náð einhverju af henni með betri nýtingu. Það er alveg rétt sem hv. þm. Orri Páll Jóhannsson kom inn á hér áðan að þar eru auðvitað heilmikil tækifæri. En ef við þurfum að virkja meira til þess að sinna orkuskiptunum þá gengur ekki þetta margra ára stopp sem hefur verið í gangi. Ég vil meina að ástæðan fyrir því stoppi sé auðvitað að stórum hluta samsetning þessarar ríkisstjórnar. Hún er náttúrlega eins og hún er.

Ég er nokkuð sannfærður um að við eigum að geta aukið og bætt í raforkuframleiðslu á Íslandi án þess að það þýði að við séum að virkja út um allar koppagrundir eða eyðileggja stór landsvæði. Við eigum að geta náð þessu jafnvægi á milli nýtingar og verndar án þess að allt verði vitlaust í samfélaginu. Við verðum ofur einfaldlega öll að koma svolítið fordómalaus að þeirri vinnu. Við getum alveg rifjað upp hvernig umræðan var um Kárahnjúkavirkjun á sínum tíma. Ég var ekki þingmaður þá en man auðvitað mjög vel eftir því hversu hatrammar umræðurnar urðu og hversu miklar þær voru. Það er auðvitað mjög skiljanlegt. Þetta var risavaxin framkvæmd og það er ekki hægt að horfa fram hjá því að við færðum mjög miklar fórnir, náttúrufórnir, til þess að koma á þeirri virkjun. Sumir eru þeirrar skoðunar að þær fórnir hafi verið of miklar. Aðrir benda á að þær hafi verið miklar en gerðu það a.m.k. að verkum að íbúafjöldinn á Reyðarfirði tvöfaldaðist á einhverjum árum og stór hluti atvinnulífs á svæðinu reiðir sig með einum eða öðrum hætti á álverið. Þetta eru auðvitað bara hagsmunirnir sem eru í húfi.

Það hefur verið nefnt aðeins í þessari umræðu að við séum að framleiða of mikið af orku sem fer beint til stóriðjunnar. Ég vil halda því til haga sem ég gerði áðan í andsvari og fleiri þingmenn hafa komið inn á, að það er a.m.k. hægt að færa mjög sterk rök fyrir því að við hefðum ekki byggt upp raforkukerfið okkar ef við hefðum ekki líka verið með einhverja stórnotendur til að byggja upp kerfið í kringum. Við getum alveg deilt um það hvort stjóriðjan eigi að vera svona umfangsmikil eða hvernig það er, en hún hefur þó að einhverju leyti gert það að verkum að við höfum getað byggt upp raforkukerfið eins og við þekkjum það í dag.

Það sem ég myndi líka vilja nefna er að þegar við tölum um aukna orkuöflun verðum við að sjálfsögðu einnig að taka tillit til þess að það tekur oft langan tíma að rannsaka og undirbúa slík mál. Menn hafa aðeins verið að nefna í þessari umræðu að kerfið sem við erum með í kringum þetta sé þunglamalegt og það hafi tekið 20 ár að koma upp innviðum til að flytja rafmagn eða langan tíma að búa til virkjanir. Á móti hafa menn sagt að þessi kerfi eigi að hreyfa sig hægt, þetta þurfi að taka langan tíma ef almenningur, hagsmunaaðilar, félagasamtök og aðrir eiga að geta komið sínum sjónarmiðum að. Ég er alveg sammála því að við megum ekki bregðast við stöðunni sem við erum í núna og þeirri orkuþörf sem blasir við með því að kippa öllum okkar kerfum úr sambandi og reyna að gera allt til að stytta tímann svo mikið að við séum farin að gefa afslátt af einhverjum faglegum vinnubrögðum og því aðhaldi sem við viljum hafa úti í samfélaginu á verkefnið. Ég tek svolítið undir það sem hv. þm. Orri Páll Jóhannsson nefndi, að við þurfum að fara varlega í það. En við verðum samt að skoða möguleikann á því hvort ekki sé hægt að hraða þeim ferlum sem unnið er eftir. Það er hægt að nýta kerfin okkar betur en við erum að gera, til að mynda með því að laga flutningskerfið og fá vindorkuna inn með réttum hætti. Ég ætla hins vegar að vara við þeirri stemningu sem hefur myndast í kringum vindorkuna. Það eru ofsalega margar og stórkarlalegar hugmyndir á kreiki úti um allt land þar sem menn eru tilbúnir að fara af stað og sjá auðvitað fyrir sér mikla verðmætasköpun en við þurfum líka að flýta okkur hægt í þessu. Við þurfum að vera svolítið varkár í því hvar við ætlum að setja niður þessa starfsemi og það á ekki að vera sjálfgefið mál að hún dreifist með þeim hætti sem a.m.k. þær hugmyndir sem hafa komið fram virðast vera að ýta okkur í. Við þurfum því svolítið að vanda okkur þar.

Í lokin langar mig að nefna að þetta er gagnleg umræða og við styðjum öll þetta mál. Þó að það sé auðvitað verið að bregðast við ákveðnu neyðarástandi skilar það af sér ákveðinni umræðu og mér hefur þótt mjög áhugavert að fylgjast með því hvernig stjórnarþingmenn hafa verið að tala saman hvor úr sínum flokknum, annars vegar þingmenn Sjálfstæðisflokksins og hins vegar þingmaður VG, sem hefur haldið á lofti sjónarmiðum síns flokks í þessu. Ég hlustaði til að mynda á ræðu hv. þm. Jóns Gunnarssonar þar sem hann fór yfir söguna út frá sínum sjónarhóli og get tekið undir mjög margt af því sem hann sagði. En ég tók eftir því í þeirri ræðu að hann sagði nánast og átti bara eftir að segja að hann væri hættur að styðja þessa ríkisstjórn vegna þess að hér hefði ekkert gerst í þessum málum í sex ár. Það lá alveg í orðunum að þetta stjórnarsamstarf væri ekki á vetur setjandi vegna þess að stoppið í orkuöflun væri að gera það að verkum að það ógnaði almannaöryggi, þetta væri almannavarnamál, þjóðaröryggismál og við þetta yrði ekki búið lengur. Staðan er náttúrlega sú að ríkisstjórnin er skipuð á þennan hátt og hún er með þingmeirihluta til að halda svona áfram. En það verður samt til þess að brýn þjóðþrifamál koðna svolítið niður og enda í einhverjum lægsta samnefnara sem skilar ekkert endilega samfélaginu áfram á besta staðinn. Ég held að þessi orkuöflunarmál séu enn eitt dæmið um að skipan ríkisstjórnarinnar kemur í veg fyrir það að góð mál geti orðið að veruleika.

Ég er kannski pínulítið að reyna að staðsetja mig á milli þess sem hv. þm. Jón Gunnarsson hefur verið að segja í dag og hv. þm. Orri Páll Jóhannsson. Ég trúi því að við þurfum að setja kraft í orkuöflun en við getum ekki gefið afslátt af því að hugsa til náttúrusjónarmiðanna og í þessari stöðu megum við ekki algerlega ýta til hliðar því sjónarmiði og þeim sannindum að það eru ótrúlega mikil verðmæti, líka fjárhagsleg verðmæti, fólgin í náttúru okkar. Því megum við auðvitað ekki gleyma.

###

Frú forseti. Ég þakka hv. þm. Birni Leví Gunnarssyni fyrir svarið. Já, við kannski erum ekki alveg sammála um þetta en ég skil punktinn hins vegar alveg mætavel. Ég held að það sé meira en að segja það að ætla sér að endurnýja ekki samning við stórnotanda ef viðkomandi vill á annað borð halda áfram með starfsemina. Ég held að staðbundnir atvinnuhagsmunir hafi þar mikið að segja um veruleikann sem blasir við ef sú staða er. Ég er þeirrar skoðunar að við ættum að setja svolítinn kraft í að auka orkuöflun. Mig langar að taka það svolítið skýrt fram að við gerum það ekki bara með því að virkja með einhverjum hætti út um allar koppagrundir án þess að huga að umhverfissjónarmiðum eða slíkum þáttum. Ég held einfaldlega að það sé hægt að framleiða meiri orku í þessu landi og taka ágætt tillit til umhverfisþátta. Þetta þarf ekki að vera annaðhvort eða. Ég er kannski pínulítið að reyna að staðsetja mig á milli þeirra sem vilja ganga lengst í orkuöflun og þeirra sem vilja ganga lengst í vernd.

Mig langaði að spyrja hv. þm. Björn Leví Gunnarsson um pólitísku stöðuna sem er í þessum málaflokki í dag. Nú erum við með ríkisstjórn sem er samsett, eins og við þekkjum, út frá þessum orku- og umhverfismálum þannig að það eru tveir flokkar sem alls ekki eru sammála. Í sjálfu sér er ekkert við það að athuga, þannig er nú bara pólitíkin og annað, en það væri ágætt ef hv. þingmaður væri til í að koma með pínulítið mat á því. Bara sú staða að við erum með svona ólíka flokka þegar kemur að afstöðu þeirra til umhverfismála og orkunýtingarmála hlýtur að gera það að verkum að öll sýn til framtíðar er alltaf mótuð af einhverjum, hvað á maður að segja, samnefnara sem næst þannig á milli en er ekkert endilega það besta fyrir samfélagið í heild. Það væri ágætt að fá hugleiðingar hv. þingmanns um það.

###

Frú forseti. Ég vil þakka hv. þm. Birni Leví Gunnarssyni fyrir ræðuna og ítreka líka þakkir fyrir þá umræðu sem hér er að fara fram. Það er auðvitað ekki neitt sérstaklega gleðilegt tilefni á bak við þetta mál sem við erum að ræða hér en gefur okkur þó a.m.k. ágætistækifæri til að ræða um stóru myndina. Mér fannst hv. þm. Björn Leví Gunnarsson fara alveg ágætlega yfir hana út frá sínum sjónarhóli. Hann kom inn á það í sinni ræðu að það væri framleidd mjög mikil orka í landinu en hún væri ekkert endilega að fara í réttu hlutina og talaði þar um hátt hlutfall orkunnar sem færi til stóriðjunnar. Það er vissulega rétt að það fer mjög hátt hlutfall orkunnar til stóriðjunnar. En það má líka benda á það í því samhengi að flutningskerfið okkar og margvísleg atvinnustarfsemi víða um landið væri ekki til ef ekki hefði verið farið í þetta, a.m.k. ekki með sama hætti og er í dag. En það er nú kannski ekki það sem ég ætlaði að gera að aðalatriði í þessu andsvari.

Ég hjó eftir því að hv. þingmaður nefndi það að hann væri ekki að tala um það að kippa einu álveri úr sambandi á morgun heldur er það auðvitað þannig að raforkusamningarnir renna út og þá væri mögulegt svigrúm til þess að hætta þá að selja orku til mögulega eins álfyrirtækis, ef við höfum það bara sem dæmi, eða þá að jafna hlutfallið með því að öll orka sem hér verður nýtt til viðbótar fari þá til smærri aðila. En mér hefur einmitt stundum fundist menn tala svolítið gáleysislega um þetta með álverin vegna þess að þetta eru risastórir vinnustaðir og þótt raforkusamningar losni eru þetta vinnustaðir sem eru algert hryggjarstykki á sínu svæði í raun og veru. Við getum nefnt á Akranesi og þar í kring og fyrir austan auðvitað á og svo erum við með eitt álver í Straumsvík líka sem er mikilvægur vinnustaður. Þannig að mig langaði að spyrja hv. þingmann: Sú leið sem hann nefndi, er hún ekki skynsamlegri, að auka frekar orkuöflun og láta það fara til minni aðila og minnka misvægið þarna á milli með þeim hætti frekar en að loka álveri?

###

Frú forseti. Ég árétta það sem ég sagði áðan. Ég er í sjálfu sér mjög sammála því sem hv. þingmenn Sjálfstæðisflokksins í þessari umræðu hafa verið að segja svona í stórum dráttum. Mig langar reyndar að halda því til haga að við þurfum auðvitað að gæta að umhverfissjónarmiðum og öðru slíku. Við megum ekki missa sjónar á því. En það breytir því ekki að við þurfum að grípa til einhverra ráðstafana. Jú, þetta með flutningskerfið er eitt. Það er hægt að bæta ástandið aðeins í gegnum það. Við vorum, eins og hv. þingmaður nefnir, óþyrmilega minnt á það fyrir nokkrum árum síðan að það eru talsvert miklir veikleikar í kerfinu, öryggisveikleikar getum við sagt. En það er auðvitað líka hægt að bæta kerfið með þeim hætti að það geti flutt meiri raforku en það gerir í dag. Ég held að það sé í sjálfu sér ekkert mikill ágreiningur um það.

Við erum sammála um að það þurfi að grípa til aðgerða og ég get svo sem alveg skilið þessa ræðu sem hér var flutt um það að flokkar verða auðvitað stundum að vera ósammála um hluti í ríkisstjórn og annað. En þetta mál er auðvitað ekkert smámál, þjóðaröryggismál, almannahagsmunamál, almannavarnamál eins og hv. þingmenn hafa bent á. Við erum búin að vera í þessum lás, vil ég meina, frá því að þessi ríkisstjórn var mynduð fyrir sex árum. Það hefur lítið þokast af því að flokkarnir eru ekki sammála. Gott og vel. Þá er það bara staðan. En nú erum við að horfa ítrekað upp á skerðingar. Við heyrum marga þá sem tala um að ekki þurfi að afla meiri orku vera mögulega að tala fyrir því að það sé hægt að loka bara einu álveri og losa þannig um orku. Ég átta mig reyndar ekki alveg á því hversu mikla fjármuni það myndi kosta íslenska ríkið að gera slíkt einhliða því þetta er auðvitað allt bundið í raforkusamninga, langa raforkusamninga, og þeir samningar eru dýrir. En mig langaði að spyrja hv. þingmann hvort hann sjái einhver teikn á lofti um að það sem eftir lifir af þessu kjörtímabili verði hægt að stíga einhver raunhæf skref til að losa um. Ef við horfum t.d. bara á orkuskiptin þá er það auðvitað rosalega þungt þegar það allt saman kemur inn eftir 10–15 ár, flugvélar og skip og annað, og það tekur langan tíma að virkja eins og Landsvirkjun er alltaf að benda okkur á.

###

Frú forseti. Mig langar að stinga mér aðeins inn í þessa umræðu. Það hefur verið áhugavert að fylgjast með henni. Við heyrðum áðan hv. þm. Jón Gunnarsson halda mjög svo áhugaverða ræðu og ég vil þakka fyrir hana og sömuleiðis það sem hv. þm. Njáll Trausti Friðbertsson kom með hér áðan. Það sem ég myndi kannski vilja nefna í þessu samhengi er að ég er sammála því sem kemur mjög skýrt fram í báðum ræðunum, þ.e. að þetta er spurning um þjóðaröryggi, þetta er þjóðaröryggismál, þetta er almannavarnamál. Þetta er gríðarlegt hagsmunamál fyrir þjóðina og þetta er líka spurning um lífskjör eins og hér var sett fram áðan. Það er algerlega með ólíkindum að á meðan við erum að tala um orkuskipti þá þurfi að ræsa hér verksmiðjur með olíu sem þurrkar út allan ávinninginn af þeirri rafvæðingu sem þó hefur orðið í bílaflotanum. En það er staðan sem uppi er akkúrat núna og rétt er það sem hér hefur komið fram, að við þessu er búið að vara lengi. Íslendingar eru núna með þessa stöðu uppi og hún mun bara versna verði ekkert að gert.

En mig langaði aðeins að spyrja hv. þingmann um ábyrgð Sjálfstæðisflokksins í þessu vegna þess að Sjálfstæðisflokkurinn velur sér auðvitað samstarfsaðila til að vinna með og það var auðvitað alveg fyrirsjáanlegt þegar þetta ríkisstjórnarsamstarf hófst fyrir sex árum síðan eða þar um bil að það yrði ekki mikið gert í raforkumálum með VG innanborðs, sem hefur jú komið á daginn. Hv. þm. Jón Gunnarsson fór alveg prýðilega yfir það og hann gerði nú nánast allt í þeirri ræðu til þess að strjúka VG öfugt. Hann átti bara eftir að lýsa því yfir að hann styddi ekki ríkisstjórnina lengur.

Mig langar að spyrja hv. þm. Njál Trausta Friðbertsson: Ber Sjálfstæðisflokkurinn ekki svolitla ábyrgð á því þegar hann tekur þá afstöðu í þjóðaröryggismáli, þegar þjóðaröryggismál eru undir, að fara til samstarfs með flokki sem er algerlega hinum megin í skoðun? Verðum við ekki aðeins að líta til þess að menn velja sér auðvitað vini og samstarfsfélaga?

###

Herra forseti. Við vitum það öll að það er stærsta úrlausnarefni samtímans að ná niður verðbólgu og vöxtum og við vitum líka að ríkisfjármálin þurfa að styðja við Seðlabankann í því verkefni. Þetta er auðvitað vandasamt og það er morgunljóst að flokkarnir hér á þingi hafa ekki allir sömu skoðun á því hvernig best er að bera sig að. Sumir stjórnarþingmenn hafa á liðnum dögum í fjölmiðlum talað svolítið á þann veg að stjórnarandstaðan hafi það eitt til málanna að leggja að hækka skatta. Þetta kemur auðvitað úr hörðustu átt því að ríkisstjórnin er nýbúin að leggja á einn skatt og er auk þess að fara að hækka skatta á fyrirtæki nú um áramótin yfir alla línuna. Hitt má hins vegar til sanns vegar færa að hluti stjórnarandstöðunnar er að jafnaði forritaður þannig.

Það er einn grundvallarmunur á hlutverki stjórnarandstöðunnar og stjórnarmeirihlutans og hann er sá að ríkisstjórnarflokkarnir velja sér að vinna saman og þeir leggja saman fram fjárlagafrumvarp þar sem helstu aðgerðir gegn verðbólgu og séríslensku ofurvöxtunum eiga að birtast okkur. Stjórnarandstöðuflokkarnir nálgast hins vegar verkefnið hver með sínum áherslum. Að mínu mati kemur ekki til greina að sá hópur sem nú ber þyngstar byrðar vegna óstöðugleikans sem rammaður er inn af síflöktandi gjaldmiðli og útgjaldagleði stjórnarflokkanna verði látinn greiða fyrir stjórnleysið með hærri sköttum sem bætast ofan á ofurvextina og verðbólguna. Millistéttin og þeir sem lægstar hafa tekjurnar eiga ekki að fjármagna það úrræðaleysi sem birtist okkur svo skýrt núna við fjárlagagerðina.

Við megum heldur ekki falla í þá gryfju að halda að vandinn verði leystur með því að herða skrúfurnar enn frekar á fjölskyldur landsins, á venjulegt fólk sem sýpur nú seyðið af því enn eina ferðina að innbyggður kerfisvandi setur bókhaldið í uppnám. Eða trúir því einhver maður að íslenska ríkið sé svo vel rekið að þar megi ekki spara umtalsverðar fjárhæðir með markvissri hagræðingu? Fyrsta viðbragð má ekki að vera alltaf að hækka skatta því það er fátt varanlegra en skattahækkanir, jafnvel þótt þær séu sagðar tímabundnar.

###

Frú forseti. Ég er hjartanlega sammála því að við þurfum auðvitað að standa saman og við erum að sýna það í verki að mörgu leyti að við stöndum öll með Grindvíkingum. Ég vil ekki líkja þessu við Covid-faraldurinn vegna þess að þar voru menn að fara algjörlega inn í eitthvað sem var fullkomlega ófyrirséð, heimsfaraldur sem lagðist yfir allan heiminn, allt landið og það sköpuðust mjög sérstakar aðstæður þar sem auðvitað var ekki hægt að hafa neinar handbækur til hliðsjónar. En mér finnst  gegna aðeins öðru máli um náttúruhamfarir á Íslandi. Ég ætla bara að leyfa mér að segja það. Á sama tíma og ég fagna því að við höfum sveitarfélögin með í ráðum  þegar svona ber undir þá finnst mér að við getum ekki gefið okkur fyrir fram að það sé ekki hægt að hafa til einhver plön sem varða menntun, sem varða fjármál og annað í þeim dúr. Ég held að á eldfjallaeyju og eyju þar sem náttúruhamfarir eru svona miklar og tíðar  þá getum við kannski mögulega unnið betur að einhverjum svona forvirkum plönum sem grípa fólk þannig að fyrirhyggjan verði meiri og óvissan þá minni fyrir fólki sem lendir í því.

En mig langaði að spyrja hæstv. ráðherra hér í lokin, af því að mér finnast þessar hugmyndir sem hafa komið fram um það hvernig við ákveðum skólagöngu barnanna góðra gjalda verðar: Ef ástandið verður mjög langvarandi verður þá breytt um kúrs og farið í einhverjar enn aðrar aðgerðir, ef þetta varir t.d.  í einhverja mánuði?

###

Frú forseti. Ég vil þakka fyrir þessa umræðu hér og þakka hæstv. ráðherra fyrir að eiga orðastað við okkur um þetta mál. Ég vil nefna það hérna að ég tek heils hugar undir að það skiptir mjög miklu máli að fólkið sem starfar alla jafna í stjórnsýslu í Grindavík sé vel haft með  í ráðum og íbúarnir líka. Það gefur auðvitað augaleið að það er uppskrift að því að betur gangi að skipuleggja viðbrögð  en ella.  Ég geri mér líka grein fyrir því að þetta er flókið verkefni gagnvart  Grindvíkingum, það eru svo margir þættir sem þarf að huga að. Sumt er hægt að sjá fyrir, annað er ekki hægt að sjá fyrir. Sumt er hægt að skipuleggja mjög vel í tíma, annað er flóknara úrlausnar.

Ég hef sjálfur viðrað það að mér finnst sérstakt að íbúar Grindavíkur þurfi að hafa áhyggjur af næstu mánaðamótum og þar næstu þegar svona stendur á hvað varðar greiðslu af lánum og annað þess háttar. Þar finnst mér að ríkisvaldið ætti að geta stigið kröftuglega inn. Ég vil líka nefna það í þessu samhengi að  við þekkjum það auðvitað, Íslendingar, að það eru byggðir á svæði sem eldgos og jarðhræringar geta ógnað. Við þekkjum þetta undir Vatnajökli. Við þekkjum þetta mjög vel hér á Reykjanesinu. Við þekkjum þetta í Vestmannaeyjum og víðar. Þess vegna held ég að það sé ekkert ofmælt að það sé vel hægt að gera þá kröfu á stjórnvöld á hverjum tíma að menn geti verið undirbúnir eins og hægt er. Hvað varðar þessar jarðhræringar og mögulegt eldgos þá er það líka búið að liggja fyrir í einhvern tíma að byggðinni í Grindavík gæti staðið ógn af þessari náttúruvá og því langar mig að spyrja: Hvaða  vinna eða plan var til í ráðuneytinu áður en þetta almannavarnaástand myndaðist núna? Voru menn í mennta- og barnamálaráðuneytinu, sérfræðingar þar, farnir að kortleggja mögulegar sviðsmyndir ef það færi svo að byggð, til að mynda í Grindavík, annars staðar á Reykjanesi, við getum talað um Vellina í Hafnarfirði eða jafnvel víðar um landið,  væri í hættu ef eitthvað svona gerðist? Vegna þess að þetta er öðruvísi   að mörgu leyti en stundum með ofanflóðin. Hérna er um að ræða stór sveitarfélög sem stundum getur þurft að yfirgefa mjög lengi.

###

HeimildinniFrú forseti. Ég vil þakka fyrir það framtak að efna til þessarar umræðu og mig langar að nýta tímann til að ræða um réttindagæslu fyrir fatlað fólk. Það var nefnilega nöturlegt að lesa umfjöllun í á dögunum um réttindagæsluna og samskipti hennar við ráðuneytið sem hún heyrir undir. Þar kom fram hjá Freyju Haraldsdóttur, sem vann við réttindagæslu, að ráðuneytið hefði reynt að hræða hana frá því að sinna og fjalla opinberlega um aðstæður manns sem leitaði til réttindagæslunnar. Þar sagði Freyja, með leyfi forseta:

„Við höfum einfaldlega verið skömmuð fyrir að benda ráðuneytinu á ef það sinnir ekki skyldum sínum við fatlað fólk […] Ég upplifði þetta auðvitað eins og þöggunartilburði og hræðslutaktík. Þótt vissulega hafi ég ekki látið þetta hafa nein áhrif á mig, þá var þetta óþægilegt. En þetta var engu að síður allt tilraun til að reyna að koma í veg fyrir að ég sinnti skyldu minni og gætti að réttindum manns gagnvart stjórnvöldum, sem voru augljóslega ekki að gæta að hans rétti.“

Þetta er auðvitað óboðlegt og vert að taka fram að einstaklingurinn sem þarna á hlut að máli var í alveg sérlega viðkvæmri stöðu.

Það hefur lengi verið bent á að það sé ótækt að sá sem gætir hagsmuna fatlaðs fólks oftar en ekki gagnvart ráðuneyti sé á sama tíma undir stjórn þessa sama ráðuneytis. Þannig hefur þetta verið á Íslandi allt of lengi og þótt við séum núna mögulega að breyta þessu hér í þinginu í vetur þá segir þetta því miður allt of mikla sögu um það hvernig við umgöngumst réttindi fatlaðs fólks.

Mig langar því að spyrja hæstv. ráðherra hvort þessi frásögn hafi orðið tilefni einhverrar vinnu eða sérstakra viðbragða eða skoðunar innan ráðuneytisins, því að svo sannarlega á þetta ekki að vera viðmótið sem mætir fötluðum í ráðuneytinu sem fer með málaflokkinn. Það á ekki að kalla réttindagæslumennina á teppið fyrir það eitt að gæta að hagsmunum fatlaða, fyrir það eitt að vinna vinnuna sína. Við viljum nefnilega samfélag þar sem öllum en ekki bara sumum er gert kleift að blómstra á eigin forsendum, að menntun, störf, aðgengi og mannréttindi séu almenn en byggi ekki á manngreinaráliti.

###

Herra forseti. Það er erfitt fyrir okkur að setja okkur til fulls í spor  Grindvíkinga. Það er erfitt að horfa á að fjölskyldur þurfi að yfirgefa heimili sitt og byggðarlag með sáralítið nema brýnustu nauðsynjar. Þetta er ótrúlega sár lífsreynsla fyrir fólk. Við það bætist svo óvissa um framtíðina, eigur, húsnæði, fjármál, atvinnu og jafnvel skólagöngu barnanna. Það er alveg morgunljóst að hugur okkar er hjá Grindvíkingum og við vonum auðvitað að allt fari betur en verstu sviðsmyndir gera ráð fyrir.

Við Íslendingar kunnum að bregðast skjótt við og koma fólki í skjól undan ógn, enda búum við í landi þar sem ofanflóð og náttúruvár vofa yfir okkur. Þetta gerist af og til á Íslandi. Það hefur áður þurfti að rýma byggðarlög vegna yfirvofandi hættu, ýmist að öllu leyti eða hluta. Og núna sjáum við á samfélagsmiðlum að Grindvíkingar velta því fyrir sér hvort þeir muni geta greitt af lánum sínum og öðrum fjárhagsskuldbindingum í nánustu framtíð. Það er til að mynda verið að gagnrýna það að fjármálastofnanir hyggist innheimta vexti af lánum sem ekki verður hægt að greiða af að óbreyttu ef fram heldur sem horfir og ofan á það er fólk í fullkominni óvissu um framtíðarbúsetu.

Ég velti því fyrir mér: Er til of mikils mælst að stjórnvöld geti eytt óvissu fólks á Íslandi hratt, vel og örugglega í svona náttúruhamförum þegar fjárhagurinn er annars vegar? Ég held að svarið við því sé já. Ég hefði haldið að íbúar byggða sem er á slíkum hættusvæðum ættu samstundis að geta fengið svör frá ríkisvaldinu um að þegar fólk getur ekki lengur unnið, hvað þá búið í sveitarfélaginu sínu vegna almannavarnaástands, þá eigi að vera hægt að gefa þau loforð að fjárhagslegt öryggi þess þurfi ekki að vera í uppnámi. Mér finnst skorta á það í dag og af því að við viljum öll standa með Grindvíkingum þá verðum við að geta svarað þessari spurningu jafn vel, jafn hratt og örugglega og við göngum í verkin þegar við erum að rýma hús.

###

Herra forseti. Þingflokkur Viðreisnar styður þetta frumvarp heils hugar og mun greiða því atkvæði sitt hér í kvöld. Það hefur verið á margan hátt mjög ánægjulegt að taka þátt í vinnu allsherjar- og menntamálanefndar við þetta mál og margt áhugavert komið fram þar. Ég ætla svo sem ekki að hafa langt mál um það að auðvitað er hugur okkar allra með íbúum Grindavíkur og öðrum þeim sem eru að ganga í gegnum erfiðleika vegna þess sem dynur nú á okkur. Óvissan er auðvitað mikil en við vitum þó að það er hægt að gera ákveðna hluti til þess mögulega að koma í veg fyrir mjög stórfellt tjón. Það er nú ástæðan fyrir því að við styðjum þetta mál, þingflokkur Viðreisnar.

Ég vil hins vegar gera athugasemd við þá fyrirætlan sem skrifuð er inn í þessi lög um hvernig á að fjármagna þessar aðgerðir. Það er verið að tala um 2–3 milljarða sem gætu dottið í þetta á tilteknum tíma og það á að fjármagna þetta með nýrri gjaldtöku. Þó að við séum núna í miðju neyðarástandi þá berum við líka þá skyldu að hugsa alltaf vel um það hvernig Alþingi starfar og hvernig fjármunum er varið og okkur finnst ekki heppilegt að leggja á nýjan skatt til að fjármagna eitthvað vegna neyðarástands þegar neyðarástandið kallar í raun og veru ekki á þá fjármögnun, því að þannig er það svo sannarlega í þessu tilfelli. Það má vel vera til framtíðar litið að það sé heppilegt að gera þetta með þeim hætti sem frumvarpið gerir ráð fyrir, að fjármagna þetta með þeim hætti sem lagt er til. Það má vel vera og alveg hægt að færa mjög góð rök fyrir því. En úr því að það er verið að tala um gjaldtöku eða skatt sem hefur verið rökstuddur og útskýrður þannig að hann gæti jafnvel orðið varanlegur þá hefði ég a.m.k. viljað geta farið aðeins betur yfir ákveðna þætti sem snúa að því. Það er ekki þörf fyrir þessa auknu gjaldtöku vegna þess að við erum með varasjóð og það sem meira er, eins og hér hefur reyndar komið fram, er þessi varasjóður beinlínis til þess að bregðast við svona tilvikum. Á vef Stjórnarráðsins um þennan almenna varasjóð má lesa að honum sé einkum ætlað að mæta frávikum í launa-, gengis- og verðlagsforsendum fjárlaga og meiri háttar ófyrirséðum og óhjákvæmilegum útgjöldum, svo sem vegna náttúruhamfara. Þetta eru auðvitað meiri háttar ófyrirséð og óhjákvæmileg útgjöld vegna náttúruhamfara og því finnst mér eðlilegra að frekar en að leggja álögur á borgarana með svona rosalega litlum fyrirvara og í raun og veru minni vinnu í lagasetningu en við myndum telja æskilegt við fullkomnar aðstæður verði fjármagnið tekið úr þessum varasjóði, fremur en með almennri skattlagningu sem ætti mögulega að gilda langt fram í tímann þó að það sé vissulega í þessu frumvarpi bara gert ráð fyrir tímabundinni ráðstöfun í þá veru. Því ætla ég að taka heils hugar undir þá breytingartillögu sem hér hefur verið rætt um og snýr að þessu.

Mig langar að segja það líka í þessu samhengi að sporin hræða. Í fyrra innheimti ríkið gjald í ofanflóðasjóð og upphæðin var tæpir 4 milljarðar en sjóðurinn fékk hins vegar bara 2,7 milljarða. Ríkissjóður rukkaði sem sagt fólk um gjald sem ríkissjóður lét svo ekki að fullu ganga inn í það verkefni sem gjaldinu var ætlað að standa undir. Mér finnst að við þurfum, jafnvel þótt við séum núna í neyðarástandi, að huga vel að þessu og vera ekki að leggja til framtíðarskatt þegar þess er engin þörf, vegna þess að við höfum varasjóð sem nákvæmlega er ætlað að mæta slíku.

Ég vil ljúka þessu með því að segja að við dáumst auðvitað öll að því æðruleysi og þeim kjarki sem íbúar Grindavíkur sýna. Mér finnst almannavarnakerfið okkar vera að sýna það aftur og aftur að það kann að bregðast við. Við erum auðvitað stundum að velta því fyrir okkur af hverju skilaboðin geta verið pínulítið mismunandi með það sem þarna er í gangi en það er vegna þess að vísindamenn lesa ekki allir með sama hætti í fyrirliggjandi gögn. Það er einfaldlega mikil óvissa í þessu.

Við þingflokkur Viðreisnar styðjum heils hugar þetta mál en ég vil gera athugasemd við það hvernig fjármagna á þessa varnargarða. Við getum farið aðra leið.

###

Herra forseti. Ég vil þakka hv. framsögumanni, Birgi Þórarinssyni, fyrir að flytja mál sitt um þetta frumvarp hér áðan og ég ætla að segja það, þó svo að ég geri efnislegar athugasemdir við frumvarpið, að ég ætla ekkert að gagnrýna það eitthvað sérstaklega að það sé verið að leggja það fram. Ég held að við ættum alveg að geta fagnað öllum tilefnum til þess, bæði hér í þingsal og í allsherjar- og menntamálanefnd, að ræða þennan málaflokk. Þetta hefur verið mjög þungur og erfiður málaflokkur fyrir samfélagið allt. Það eru mjög skiptar skoðanir um þessi mál eins og kom fram hjá hv. þingmanni áðan en ég er hins vegar algerlega sannfærður um að það er hægt að ná meiri sátt um þennan málaflokk.

Áður en ég fer í frumvarpið sjálft þá langaði mig kannski að nefna hér, af því að hv. þingmaður talaði um Viðreisn og opin landamæri, að við höfum alltaf talað fyrir því að Ísland virði sínar alþjóðlegu skuldbindingar. Við höfum alltaf talað fyrir því að útlendingastefnan sé mannúðleg og að hún virði mannréttindi og höfum gefið okkur fullt frelsi til að gagnrýna þegar okkur finnst það ekki hafa verið gert. Við gerum okkur auðvitað mætavel grein fyrir því, eins og ég held flestir, að Ísland getur ekki verið alveg opið en það getur heldur ekki verið alveg lokað. Einhvers staðar þurfum við að mætast í útlendingamálum, jafnvel þótt við höfum ólíkar skoðanir, með það að leiðarljósi að skapa meiri sátt um þennan málaflokk, einfaldlega vegna þess að fólkið sem þarna er undir er alltaf í mjög viðkvæmri stöðu. Það er alltaf erfitt þegar fólk í viðkvæmri stöðu er bitbein í miklum deilum í samfélaginu. Ástæðan fyrir því að minn þingflokkur lagði það til og gerði það þannig að formaður flokksins, hv. þm. Þorgerður Katrín Gunnarsdóttir, skrifaði bréf til hæstv. forsætisráðherra var í og með sú að okkur fannst að á undanförnum misserum og ekki síst núna á þessu ári og ekki síst í kringum sumarið umræðan í samfélaginu — og ég er ekki að tala um umræðuna hér í þinginu og í pólitíkinni — verða enn pólaríseraðri en hún hafði verið áður. Það er sjálfstætt vandamál fyrir hvert land, fyrir hvert ríki sem er í þeirri stöðu. Það verða oft svo heitar tilfinningar einhverra hluta vegna þegar við ræðum þessi mál að pólaríseringin verður meiri og hún verður hættulegri. Þess vegna höfum við verið að leggja það til að allir þingflokkar mæti á einhvers konar umræðuvettvang þar sem menn reyni að tala sig niður á meiri sátt í málaflokknum til þess einmitt að vernda fólkið sem hingað leitar, óháð því hvort það fái vernd eða ekki, fyrir þeirri hatrömmu umræðu sem stundum er í málaflokknum. Ég tek það aftur fram að ég er ekkert að tala um stjórnmálin í þessu samhengi sérstaklega heldur meira umræðu eins og hún er hjá þeim sem hæst láta og lengst ber á milli sitthvorum megin línunnar, ef við getum orðað það þannig.

En þá að þessu frumvarpi. Ég árétta það sem ég sagði hérna áðan, það er bara af hinu góða að mál komi fram sem gefa þingmönnum og þingnefndum tækifæri til þess að fjalla um þau með faglegum hætti og kalla eftir sjónarmiðum frá hagaðilum til þess að taka tillit til og þá mögulega vanda vinnu almennt betur við gerð laga í lagasetningunni. En ég hef ákveðnar athugasemdir samt við þetta frumvarp þótt ég fagni því að við getum tekist á um það og skoðað það betur í allsherjar- og menntamálanefnd. Mér finnst þráðurinn í greinargerðinni pínulítið vera þannig að flutningsmenn eru ósáttir við það hvernig kærunefndin hefur verið að komast að niðurstöðu. Gott og vel. Það er alveg hægt að vera ósáttur við það. En mér finnst svolítið sérstakt að beina sjónum sérstaklega að Mannréttindaskrifstofu Íslands og Mannréttindastofnun Háskóla Íslands eins og gert er í greinargerðinni vegna þess að þetta eru aðilar sem eru stofnaðir til að standa vörð um mannréttindi. Ef það reynir einhvers staðar á mannréttindi þá er það að sjálfsögðu í útlendingalögunum, eins og reyndar í mörgum öðrum lagabálkum, mannréttindi eru auðvitað allt um kring. En kannski er þetta sérstaklega viðkvæmur málaflokkur að því leytinu til að fólkið sem er undir, þ.e. skjólstæðingar kerfisins, ef við getum orðað það þannig, er oft fólk sem kemur úr öðrum heimshlutum, þekkir ekki innviði íslensks samfélags, þekkir mögulega hreinlega ekki að við erum lýðræðissamfélag og að fólk eigi ákveðinn rétt og annað. Því er mjög mikilvægt að gæta vel að mannréttindum þessa fólks.

Ég er þeirrar skoðunar að það sé ekkert endilega hægt að lesa einhverja rosalega pólitík út úr þessum tveimur úrskurðum sem kannski mest er vísað til, þ.e. þessir úrskurðir sem gerðu það að verkum að menn fengu sjálfkrafa viðbótarvernd. Það var rökstutt með því að ástandið í Venesúela væri með þeim hætti að kærunefndin þyrfti að fella þess háttar úrskurð. Við þekkjum að í framhaldi af því fjölgaði fólki mjög sem hingað kom frá Venesúela. Það er bara þannig að þetta var orðinn fjölmennasti hópurinn núna á fyrri parti þessa árs. En síðan gerist það að kærunefndin kemst að annarri niðurstöðu síðar. Eins og hv. þingmaður og flutningsmaður, Birgir Þórarinsson, bendir á þá er þetta síkvikt umhverfi. Ég ætla heldur ekki að gagnrýna þann úrskurð eitthvað sérstaklega. Ég hef skoðanir á báðum þessum úrskurðum. Ég vil hlíta þeim, ég vil virða þá og ég tel að við eigum að vinna út frá þeim. Mér finnst ekkert hafa komið fram sérstaklega um að menn hafi ekki verið að fara eftir lögum. Margt af því sem þessi nefnd gerir er matskennt, það að meta ástand í tilteknu landi er auðvitað matskennt, en báðir úrskurðirnir a.m.k. voru rökstuddir, það var gerð tilraun til að fara vel yfir ástandið í löndunum. Menn geta haft alls konar skoðanir á því hvort ástandið í Venesúela hafi raunverulega batnað eða ekki. En þetta var a.m.k. niðurstaðan og þá vinnum við út frá því.

Það sem ég er kannski að segja líka er að í greinargerðinni er nefnilega sagt, með leyfi forseta:

„Við úrlausn mála fara dómarar við Félagsdóm eingöngu eftir lögum. Það sama á að gilda um nefndarmenn í kærunefndinni. Á því virðist sem misbrestur hafi orðið.“

Mér finnst þetta svolítið benda til þess að það sem í raun og veru er að baki flutningi frumvarpsins sé einmitt að menn eru bara pólitískt ósammála niðurstöðu kærunefndarinnar. Þá kem ég aftur að því sem ég sagði hér í andsvari áðan, þá má auðvitað líka að snúa því við og velta því fyrir sér hvort flutningsmenn séu ekki einfaldlega að gera sig seka um það sem þeir eru að gagnrýna í greinargerðinni. Ég átta mig hins vegar á því að þetta er auðvitað ekki einfalt mál og auðvitað er það þingið sem setur lögin og það er kveðið á um það í lögum hvernig eigi að skipa kærunefndina. Þess vegna er ágætt að fá umræðu um það í þingnefndinni. Við ættum öll bara að fagna því að það sé hægt að fara vel yfir það. Mannréttindaskrifstofa er óháð stofnun sem vinnur að framgangi mannréttinda með því að stuðla að rannsóknum og fræðslu og efla umræðu um mannréttindi á Íslandi. Skrifstofan gegnir einnig ákveðnu eftirlitshlutverki en hún veitir umsagnir um lagafrumvörp og skilar skýrslum til eftirlitsnefndar Sameinuðu þjóðanna og Evrópuráðsins og skrifstofan kemur fram fyrir Íslands hönd í alþjóðlegu samstarfi. Það eru jú fleiri en einn í kærunefndinni og ef það er þannig að sá fulltrúi sem Mannréttindaskrifstofan skipar hafi ekki farið að lögum í úrskurði þá veltir maður því fyrir sér hvort það eigi þá við um fleiri í kærunefndinni, hvort það sé skoðun hv. flutningsmanna þessa frumvarps. En nóg af því. Þetta getum við auðvitað rætt í nefndinni og gerum það.

Ég ætla að fá að vera ósammála því sem kom fram hér í málflutningi hv. þm. Birgis Þórarinssonar varðandi kostnaðinn. Dómstólar og sjálfstæðar kærunefndir eiga að dæma eftir lögum og það getur ekki verið á ábyrgð kærunefndarinnar að kostnaðurinn sem hlýst af lögunum liggi hjá kærunefndinni vegna þess að kærunefndin þarf að fara að lögum rétt eins og dómarar þurfa að dæma eftir lögum. Það eru mörg fordæmi fyrir því í íslensku samfélagi að úrlausnir dómstóla hafi leitt til mikils kostnaðarauka fyrir ríki, sveitarfélög, jafnvel fyrirtæki og annað í þeim dúr. En dómararnir eru náttúrlega með lögin fyrir framan sig og þurfa að dæma eftir þeim. Mér finnst svolítið erfitt að hengja þetta beint á kærunefndina sjálfa.

Svo langar mig líka að nefna þetta sem snýr að sveitarfélögunum og annað sem var nefnt hér áðan. Eitt af því sem hefur ekki gengið nægilega vel í stjórnun á málaflokknum er hvernig við tökum á móti fólki og hversu lengi mál þess eru til afgreiðslu. Þar held ég að þeir sem bera ábyrgð á málaflokknum þurfi að reyna að bera þá ábyrgð og sú ábyrgð liggur auðvitað ekki bara í dómsmálaráðuneytinu, hún liggur núna líka hjá félagsmálaráðuneytinu. En aðalatriðið er að lagaumhverfið sem við erum með í þessu, bæði hvað varðar kærunefndina og bara allt lagaumhverfið í heild sinni, þarf að vera þannig að við séum ekki með fólk hér fast í landinu of lengi á meðan meðferð er. Svo kemur niðurstaðan að viðkomandi eigi ekki rétt á vernd samkvæmt lögum og þarf þá að fara út, en tíminn hins vegar hefur leitt til þess að menn festa hér einhvers konar rætur. Við hljótum að líta til þess að kerfið sé a.m.k. svolítið skilvirkt, að það verði fljótt hægt að finna þá sem svo sannarlega eigi ekki rétt á vernd og að þeim sé þá gert að yfirgefa landið ef það er þannig. Við verðum samt að taka tillit til þess að stundum er það þannig að fólk sem hingað kemur getur ekki farið aftur til síns heimalands. Umræðan í sumar og nú í haust snerist svolítið um þjónustusviptinguna sem lýtur að þeim hópi. Ég held að við hljótum öll að geta verið sammála um að það er auðvitað ekki gott að lagaumhverfi okkar beinlínis ýti fólki, jafnvel þótt það sé ekki fjölmennur hópur, í það að búa í tjaldi eða hafa ekki í nein hús að venda og eiga ekki rétt á neinni þjónustu ef staðan er þannig að fólkið á annað borð kemst ekki úr landi, mögulega vegna þess að það er ekki samningur við móttökuríkið eða þá að það eru ekki gild skilríki til. Stundum kemur fólk frá þannig ríkjum að það á ekki kost á því að sækja svo glatt aftur um gild skilríki. Við þurfum svolítið að hafa samúð með því að staða fólks sem á ekki rétt á því að vera hérna getur engu að síður verið mjög mismunandi. Þetta er ekki einsleitur hópur.

Mér finnst, þegar við erum með svona kærunefnd, að við þurfum að reyna að hafa þetta eins fjarri pólitíkinni og mögulegt er og ég held að það sé það sem er verið að reyna að gera með þeirri skipan sem er núna. Ég ætla ekki að útiloka að það geti verið mjög gild rök fyrir því að breyta því hvernig við komum þessari kærunefnd fyrir, hvert umhverfi hennar er í lagalegu tilliti og hverjir eigi að skipa hana. En ég er ekkert endilega viss um að það sé best að gera það út frá því að við erum ósammála einhverjum tilteknum niðurstöðum kærunefndarinnar. En þetta er allt saman hægt að fara yfir í vinnslu málsins í allsherjar- og menntamálanefnd.

Að lokum langaði mig að segja þetta: Reynum að ná meiri sátt um þennan málaflokk svo að þessi viðkvæmi hópur sé ekki í þeirri stöðu að vera andlag ótrúlega harðrar umræðu í samfélaginu. Við sjáum það í löndunum í kringum okkur að umræða um útlendingamál hefur farið stundum úr böndunum og stórskaðað samfélögin. Við Íslendingar höfum blessunarlega ekki verið þar í sama mæli að mörgu leyti hingað til en mér finnst einhvern veginn eins og við gætum verið á leiðinni þangað og við ættum að reyna að varast það. Svo verðum við líka að horfa til þess, af því að það er stundum svolítil einföldun finnst manni í umræðunni almennt, að við eigum bara að gera eins og Norðurlöndin, að Norðurlöndin eru ekki að gera þetta eins. Það eru mismunandi reglur sem gilda á milli landa. Ég ætla t.d. að leyfa mér að segja að Norðmenn hafi gert þessa hluti mun betur heldur en til að mynda Danir og Svíar og það er mjög ólíkt hvernig Danir og Svíar gera þetta eins og við vitum.

Ég held að við ættum frekar að halla okkur að einhvers konar kerfi sem Norðmenn eru með og eftir atvikum Kanada. Þetta eru ríki sem eru kannski mest til fyrirmyndar í þessu. Þar hefur auðvitað verið lögð miklu meiri áhersla á það heldur en annars staðar að inngilding fólks og aðlögun fólks inn í samfélagið sé betri, skilvirkari og öflugri. Það er eitthvað sem við Íslendingar þurfum auðvitað að passa upp á að sé í lagi, alveg óháð því hversu margir fá hér rétt til að vera, að inngildingin og aðlögunin að samfélaginu þarf auðvitað að vera í lagi.

Ég geri ákveðna fyrirvara við þetta frumvarp en fagna samt hins vegar tækifærinu til þess að við getum rætt um hlutverk kærunefndarinnar, mögulega einstaka úrskurði hennar og það hvernig við viljum koma málum fyrir í framhaldinu. Það er auðvitað þannig að þó að maður sé ekki alltaf sammála því sem hér er lagt fram getur engu að síður eitthvað gott komið út úr umræðunni sem tengist málinu sem maður er kannski ekki endilega sammála. Hafi flutningsmenn bara þökk fyrir að setja þetta mál á dagskrá og ég hlakka til að takast á við og vinna við þetta mál í allsherjar- og menntamálanefnd.

###

Herra forseti. Ég þakka hv. þm. Birgi Þórarinssyni fyrir svarið. Það er náttúrlega hægt að horfa á þetta mál frá mörgum sjónarhornum en ég er kannski svolítið að líta til þess að mér finnst að úrskurðir dómstóla og sjálfstæðra kærunefnda verði að vera byggðir á lögum algjörlega óháð því hvað það geti mögulega kostað samfélagið. Það er þá, eins og þingmaður benti reyndar réttilega á, auðvitað Alþingis að tryggja að lagaumhverfið sé með þeim hætti og að kerfið sé að öðru leyti með þeim hætti að það sé ekki of kostnaðarsamt. En það er náttúrlega alltaf verið að benda á að það sem menn í Sjálfstæðisflokknum hafa kallað óstjórn í útlendingamálum er auðvitað svolítið að gerast á vakt þess flokks því að sá flokkur hefur farið með dómsmálaráðuneytið býsna lengi.

En það sem mig langaði  að spyrja um í seinna andsvarinu er kannski frekar þetta: Nú er það þannig að það blasir við að kærunefndin er búin að breyta afstöðu sinni gagnvart fólki frá Venesúela, sem þýðir að fólk fær ekki lengur sjálfkrafa viðbótarvernd. Við vitum ekki alveg nákvæmlega hver afleiðingin af því verður en við vitum þó að það þýðir sjálfkrafa að margfalt færri frá Venesúela fá hér einhvers konar vernd. Þannig að sú staða er að breytast alveg gjörsamlega gagnvart þeim hópi sem var fjölmennastur í hópi þeirra sem hingað leita. Svo er nú kannski vonast til þess að ástandið í stríðinu í Úkraínu fari að breytast og að það dragi úr því að fólk frá Úkraínu þurfi að flýja heimkynni sín, sem myndi svo aftur létta á kerfinu hérna heima.

Við í Viðreisn höfum verið að tala fyrir því að flokkarnir, allir þingflokkar, komi sér saman um  einhvers konar stefnu sem allir geta verið sáttari við. Mig langar að spyrja hv. þingmann hvort það gæti ekki verið ráð að bíða með eins og t.d. þetta frumvarp sem hér er verið að leggja fram og kannski aðrar breytingar á útlendingalögunum, bæði á meðan þingflokkar ráða  sínum ráðum  um að koma á einhvers konar sátt í þessum málaflokki og líka vegna þess að landslagið gagnvart því fólki sem hingað leitar, sá fjöldi sem er núna,  það er ekkert endilega sjálfgefið að það verði  í framtíðinni með þessum breytta úrskurði kærunefndarinnar  og mögulega breyttum forsendum í Úkraínu.

Ég minni hv. þingmann á ræðutíma.

###

Herra forseti. Ég vil þakka hv. þm. Birgi Þórarinssyni fyrir framsöguna á þessu máli. Ég tek undir það sem sagt var að það er auðvitað mjög gott að það skapist góð umræða um kærunefnd útlendingamála þá í framhaldinu í allsherjar- og menntamálanefnd þar sem hægt er að varpa fram alls konar sjónarmiðum og fræðast þá betur um. En  mér finnst þessi tillaga vera vanhugsuð. Mér finnast flutningsmenn í raun og veru vera sjálfir sekir um það sem þeir eru þó að gagnrýna í greinargerðinni, þ.e. að þeir eru ósáttir við einstaka niðurstöður kærunefndarinnar og vilja meina að svo virðist sem ákveðnir nefndarmenn í kærunefndinni séu þá ekki að fara að lögum. Þá má alveg snúa þessu við og líta svo á að frumvarpinu sé einmitt beitt í pólitískum tilgangi vegna þess að stjórnmálamönnum líkar ekki niðurstöður kærunefndarinnar. Og ef mönnum líkar ekki niðurstaða kærunefndarinnar þá hljóta menn að vera svolítið skeptískir gagnvart þeim úrskurði sem sneri við fyrri úrskurði kærunefndarinnar og kom einmitt í veg fyrir að fólk frá Venesúela fengi áfram þessa viðbótarvernd.

En mig langaði að spyrja hv. þingmann í fyrri atrennu, af því að  það var svolítið talað um kostnað, að það væri mikill kostnaður sem gæti verið afleiddur af niðurstöðum kærunefndar — mér finnst það  svolítið liggja í hlutarins eðli að stundum geti það verið þannig. Það er t.d. þannig að þegar dómstólar dæma eiga þeir að horfa á lögin en ekki það hvort dómsniðurstaðan sé dýr eða ekki. Það held ég að liggi í hlutarins eðli. Mig langaði að spyrja hv. þingmann hvort það sama eigi ekki að gilda um kærunefndina  og dómstóla, þ.e. að fjárhagslegar afleiðingar af einhverri tiltekinni niðurstöðu geti á einhverjum tímapunkti gengið framar því sem sagt er í lögunum sem úrskurðurinn er byggður á.

###

Frú forseti. Ég tek undir það sem hér hefur verið sagt. Það er ánægjulegt að Alþingi Íslendinga skuli hafa getað reist sig upp yfir þær deilur sem oft eru í þessum sal vegna þess að málið sem hér er undir er svo miklu, miklu stærra en svo að við eigum að réttlæta það fyrir sjálfum okkur að það kljúfi okkur. Það er einfaldlega þannig að fórnarlömbin í þessum hildarleik fyrir botni Miðjarðarhafs eru almennir borgarar og það er ósköp einfaldlega þannig að við erum öll þannig innréttuð að við viljum ekki að almennir borgarar, venjulegt fólk, deyi í stórum stíl vegna þess að stríðandi fylkingar geta ekki komið sér saman um að halda friðinn.

Það er mjög ánægjulegt að utanríkismálanefnd Alþingis skyldi hafa náð þessari lendingu og þingflokkur Viðreisnar styður þessa þingsályktunartillögu heils hugar.

###

Virðulegi forseti. Það þarf ekkert að hafa um þetta mörg orð, við vitum að ástandið á Gaza-ströndinni er hryllilegra  en orð fá lýst. Við vitum auðvitað ekki nákvæmlega hversu margir hafa fallið í árásum Ísraelshers á svæðið en við vitum þó að það eru þúsundir. Og við vitum líka að inni í þeirri tölu eru þúsundir barna. Við hljótum öll að geta tengt við að þetta er algerlega óásættanlegt, ólíðandi og við hljótum að fordæma að þannig sé ástandið. Við höfum séð fréttamyndirnar, við höfum heyrt og lesið lýsingarnar og það er algerlega morgunljóst að Gaza er helvíti á jörð; sprengjur falla, fólk deyr, börn deyja, fjölskyldur missa heimili sín og ofan á þann hrylling bætist  að það er ekki hægt að flýja svæðið með góðu móti. Fólk er innilokað í sprengjuregni. Það á sér ekkert skjól, það sefur undir berum himni og vonar það besta. Ég er ekki að tala um hryðjuverkamenn hér, ég er að tala um óbreytta borgara, ég er að tala um feður og mæður, syni og dætur. Fólk eins og okkur öll. Þessi slátrun er algjörlega ólíðandi. Það er algerlega óverjandi að varpa sprengjum á flóttamannabúðir og að sjúkraflutningamenn og læknar og aðrir sem reyna að hjálpa deyjandi fólki falli við þau störf sín. Það á ekki að sprengja skóla, það á ekki að sprengja spítala. Við eigum að fordæma þetta allt.

Við hljótum líka að fordæma það mjög sterkt og einbeitt þegar hryðjuverkamenn fara um og myrða fjölskyldur, börn og ungmenni, í hundraðatali, ungmenni sem eru á skemmtun að dansa fyrir friði. Sá hryllingur var algjörlega þess eðlis að við hljótum öll að geta fordæmt það. Þetta voru grimmdarverk. Þetta voru skipulögð og yfirveguð grimmdarverk, ekkert annað, og það er ekki hægt að réttlæta þau með tilvísun í söguna. Það á einfaldlega ekki að drepa konur, börn, saklaust fólk eins og okkur öll, svoleiðis er það bara.

Það voru teknir gíslar sem eru enn í haldi og við getum reynt að ímynda okkur hvernig þeim líður akkúrat á þessari stundu, hvaða tilfinningar bærast innra með þeim: Munu þeir lifa þennan hildarleik af eða ekki? Við hljótum að krefjast þess og eigum öll að geta verið  sammála um að við eigum að leggja mikla áherslu á  að þessum gíslum verði tafarlaust sleppt.

Við erum auðvitað öll mjög vanmáttug gagnvart þessum ósköpum og þessu mikla mannfalli á báða bóga. Það eru jú þúsundir að deyja. Það sem við getum gert sem þjóð er að sameinast og tala einni röddu. Við eigum   alltaf að standa með almennum borgurum. Við eigum að standa með fólki sem hefur ekkert gert annað en að vera á röngum stað á röngum tíma. Þetta eru þolendur í hildarleik sem hefur staðið yfir allt of lengi. Við hljótum alltaf að standa með óbreyttum borgurum, alveg sama hvaða skoðun við höfum á þessum langvinnu átökum og deilum og stríði sem er þarna fyrir botni Miðjarðarhafs.

Þingflokkur Viðreisnar lagði fram þingsályktunartillögu í vikunni. Þar lögðum við til að Alþingi kallaði eftir tafarlausu mannúðarhléi svo koma megi neyðarvistum til fólks sem á um sárt að binda á Gaza-ströndinni. Þar voru jafnframt fordæmd þau hryðjuverk sem Hamas-samtökin frömdu og svo árásir Ísraels í kjölfarið gegn almennum borgurum og á borgaralega innviði á Gaza. Þá var þess krafist í ályktuninni að gíslum yrði sleppt og að Ísland beitti sér fyrir því að mannréttindi séu ávallt virt og lausn fundin á átökunum, varanleg lausn.

Tillaga Viðreisnar var efnislega samhljóða því sem lá fyrir hjá Sameinuðu þjóðunum og hefði orðið raunin ef breytingartillaga Kanada hefði fallið inn í þá tillögu frá Jórdaníu sem lá fyrir þinginu. Ástæðan fyrir því að við lögðum þetta fram var ofur einfaldlega sú að við töldum að þetta væri eina leiðin til þess að sameina flokkana á Alþingi. Það var brýnt að gera það vegna þess að við sáum auðvitað í eftirleik þessarar atkvæðagreiðslu hjá Sameinuðu þjóðunum að ríkisstjórnin talaði ekki einni röddu. Það hljótum við að undirstrika mjög sterkt að gengur auðvitað ekki upp. Við vorum sem sagt að reyna að finna einhverja leið til þess að sameina fólk hér á Íslandi, flokkana á þingi, og þá var þessi leið sem ég lýsti hér áðan auðvitað best til þess fallin.

Við hljótum að gera þá kröfu til ráðherra í ríkisstjórn á hverjum tíma, ekki síst forsætisráðherra og utanríkisráðherra, jafnvel þótt þeir komi úr sitthvorum flokknum, jafnvel þótt annar ráðherrann sé hægri maður og hinn ráðherrann vinstri maður, að það gerist ekki eftir svona atkvæðagreiðslu að ráðuneytin og ráðherrar sendi frá sér yfirlýsingar eftir yfirlýsingar til að leiðrétta hvor annan og henda á milli sín ábyrgðinni á niðurstöðunni sem varð hjá Sameinuðu þjóðunum eins og heitri kartöflu. Það er ekkert betur til þess fallið að sundra okkur í þeirri viðleitni okkar að fordæma það að óbreyttir borgarar falli  en svona hegðun æðstu ráðamanna. Það er algerlega óverjandi að ríkisstjórn tali ekki einu máli á alþjóðavettvangi í svona erfiðu máli þar sem þúsundir mannslífa eru í húfi. Það var því mjög ánægjulegt, verð ég að segja og ætla að leyfa mér að segja það, að þingið hafi reynst stærra en ríkisstjórnin í gær því að það náðist sátt í utanríkismálanefnd um nákvæmlega þetta, að við sameinuðust í því að fordæma öll óhæfuverk gegn saklausu fólki, að við kölluðum eftir lausn gísla, að við kölluðum eftir því að fólki í neyð yrði hjálpað og bjargað og að Ísland beitti sér fyrir því að varanleg lausn yrði fundin á deilunni.

Ég fagna því mjög og eins og ég segi þá tel ég að hér hafi þingið reynst stærra og mikilvægara  en ríkisstjórnin. Það skiptir nefnilega máli að við tölum einum rómi skýrt og ákveðið því að það er það eina sem við höfum á alþjóðavettvangi, Íslendingar, það er rödd. Sú rödd getur verið sterk og hávær ef við sættumst um hvað segja á. Við hljótum auðvitað að tala fyrir því að í varanlegri lausn á þessu svæði sé gert ráð fyrir því að bæði ríkin sem þarna eru undir eigi sér tilverurétt. Það hljótum við að gera. Við munum áfram og eigum áfram að standa með almennum borgurum á átakasvæðum og reyna eftir fremsta megni að sætta sjónarmið, rétt eins og við erum að gera hér á Alþingi Íslendinga, til þess að við getum talað einni háværri og skýrri röddu á alþjóðavettvangi. Við stöndum með óbreyttum borgurum alveg sama hvert þjóðernið er, alltaf.

###

Herra forseti. Ég vil nota tækifærið hér í störfum þingsins og ræða aðeins um vinnubrögð okkar hér á Alþingi og í stjórnmálunum almennt. Við höfum orðið vitni að því hér í dag að það getur vel verið hægt að ná lendingu í erfiðum, viðkvæmum og flóknum deilumálum hér innan húss ef allir leggjast á eitt og eru sammála um að það sé eitt allsherjarmarkmið sem stefna skuli að og allir þurfi mögulega þá að slá eitthvað af sínum ýtrustu kröfum. Það gerðist núna í dag á fundi utanríkismálanefndar þar sem nefndin sættist á að leggja fram þingsályktunartillögu sem er efnislega samhljóða þeirri breytingartillögu sem Kanada lagði fram á þingi Sameinuðu þjóðanna en var felld. Eftirmálana þekkjum við, það var ekki samstaða í ríkisstjórn Íslands, hjá utanríkisráðherra og forsætisráðherra m.a., um það hvernig atkvæði Íslands á þeim vettvangi ætti að falla. Þingið reyndist hins vegar í dag stærra heldur en ríkisstjórnin, vil ég meina, með því að ná sameiginlegri lausn fram hér á vettvangi þingsins sem allir geta sameinast um. Þar er verið að fordæma öll óhæfuverk og grimmdarverk beggja aðila. Þar er verið að kalla eftir mannúðarhléi, verið að kalla eftir því að fólk sem þjáist á Gaza-ströndinni og víðar fái aðstoð, kalla eftir því að lausn gísla verði höfð í fyrirrúmi, að þeim verði sleppt sem fyrst. Þetta er eitthvað sem þingið mætti gera oftar, að reyna koma sér saman um erfið, viðkvæm og flókin deilumál, því að ég held að það sé algerlega ljóst að það sameinar okkur Íslendinga alla og alla flokka að við erum á móti ofbeldi, við viljum fordæma það á alþjóðavettvangi. Ef það er leiðarljósið frekar en það að festast í einhverjum undirliggjandi deiluefnum getur röddin verið skýr og að mínu mati verður hún það með þessari tillögu sem Alþingi samþykkir vonandi.

###

Virðulegi forseti. Það liggur þannig í málum að þingflokkur Viðreisnar lagði líka fram þingsályktunartillögu um þetta mál og ástandið fyrir botni Miðjarðarhafs. Sú tillaga sem utanríkismálanefnd hefur sameinast um er efnislega samhljóða þeirri tillögu okkar og okkar tillaga var byggð á þeirri breytingartillögu sem Kanada lagði fyrir þing Sameinuðu þjóðanna og allir bandamenn okkar í Evrópu og víðar sættust á þá. Þróun mála hér í þinginu í dag hefur því verið mjög ánægjuleg. Þingflokkur Viðreisnar dregur því þingsályktunartillögu sína til baka og við styðjum heils hugar þá lendingu sem náðist á fundi utanríkismálanefndar í morgun. Ég vil nota tækifærið og þakka nefndarmönnum og öðrum sem að komu fyrir gott samstarf.

###

Virðulegi forseti. Það blasir auðvitað við okkur öllum að ríkisvaldið þarf að stíga fastar inn til að styðja við Seðlabankann í því skyni að ná niður verðbólgu og vöxtum og því miður hefur ríkisstjórnin ekki staðið vaktina með Seðlabankanum. Afleiðingarnar eru þrálátari verðbólga og enn hærri stýrivextir en þyrftu að vera. Sameining stofnana ríkisins og hagræðing er auðvitað tól í þessari baráttu, hagkvæmari ríkisrekstur skiptir auðvitað alltaf máli en ekki síst nú. En það er algjört grundvallaratriði að við sameinum ekki stofnanir til þess eins að sameina. Krafan um hagræðingu getur ekki verið eina leiðarstefið við sameiningu framhaldsskóla. Sameiningin þarf að efla skólana, auka gæði menntunar, auka námsframboð auk þess að draga úr kostnaði, svo fátt eitt sé nefnt.

Heyr, heyr.Minn flokkur hefur alltaf talað fyrir því að menntakerfið tryggi fjölbreytni og valfrelsi, valfrelsi um námsbrautir, fyrirkomulag kennslu, bekkjakerfi eða áfangakerfi og áfram mætti lengi telja. Það vekur því nokkra furðu að með fyrstu hugmyndum sem kynntar eru eru á svæðum þar sem valfrelsið er ekki mikið og það er vont að halda af stað þegar hugmyndin er augljóslega í óþökk nemenda, starfsfólks og stjórnenda skólanna. Ég efast ekkert um góðan vilja hæstv. ráðherra og það er ánægjulegt að hann hafi pólitískan kjark til að bakka þar sem þess er þörf vegna andstöðu. En það er lykilatriði að fara ekki þannig af stað að hugmyndirnar skapi ófrið og úlfúð. Það þarf að vinna hugmyndir um samstarf og sameiningu með því fólki sem hefur hag af áformunum og kalla til helstu sérfræðinga okkar á verksviði og aðstæðum skólanna eða stofnananna. Ég hef raunverulegar áhyggjur af því að framganga ráðherra í tengslum við mögulega sameiningu MA og VMA muni bitna á öðrum hugmyndum um sameiningu og þar eru auðvitað mestu möguleikarnir hér á höfuðborgarsvæðinu. Traust er síðan auðvitað lykilhugtak í þessari vinnu allri. Við þurfum að huga sérstaklega að því að áhersla á bóknám kæfi ekki viðleitni til þess að efla iðnnám sem er bráðnauðsynlegt að gera. Að lokum vil ég segja að það er fagnaðarefni að stjórnvöld vilji leita leiða til að styrkja skólastarf með sameiningu þar sem það er raunhæft en það er að sama skapi brýnt að gætt sé að faglegum rökstuðningi og að krafan um samráð sé virt.

###

Herra forseti. Þingflokkur Viðreisnar leggur nú fram þingsályktunartillögu þar sem það er lagt í hendur Alþingis að fordæma hryðjuverkaárásir Hamas og síðan árásir Ísraelshers gegn almennum borgurum og á borgaralega innviði á Gaza-svæðinu. Í tillögunni er tekið skýrt fram að þótt Ísrael hafi rétt til þess að verja sig sé sá réttur ekki takmarkalaus. Það er kallað eftir tafarlausu mannúðarhléi svo að hægt sé að hlúa að fólki á svæðinu. Það er kallað eftir því að gíslar verði látnir lausir og að Alþingi beiti sér fyrir því að fundin verði lausn á þessum átökum svo að borgarar Ísraels og Palestínu megi búa við frið.

Þessi þingsályktunartillaga er efnislega samhljóða breytingartillögu Kanada sem lögð var fyrir á þingi Sameinuðu þjóðanna á dögunum. Sú tillaga frá Kanada sameinaði alla okkar helstu bandamenn. Allar Norðurlandaþjóðirnar, allar þjóðir Evrópu og allir helstu bandamenn Íslendinga voru sammála þeirri tillögu á þingi Sameinuðu þjóðanna. Atkvæðagreiðslan um hina endanlegu tillögu á þeim vettvangi fór síðan eins og hún fór og það hefur auðvitað verið mjög dapurlegt að fylgjast með því hvernig utanríkisráðuneytið og forsætisráðuneytið og hæstv. ráðherrar þar hafa verið að skiptast á fréttatilkynningum þar sem menn eru að leiðrétta hver annan um það hver hin raunverulega afstaða Íslands ætti að vera.

Þessi tillaga Viðreisnar sem núna liggur fyrir þinginu ætti að geta orðið til þess að allir þingmenn á Alþingi Íslendinga sameinist í því sem er rétt að gera og sem allar vinaþjóðir okkar stóðu saman að á vettvangi Sameinuðu þjóðanna. Það er okkar von að þessi samstaða náist því að það skiptir mjög miklu máli í svona viðkvæmu og erfiðu og langvinnu átakamáli fyrir botni Miðjarðarhafs að þjóð eins og okkar tali einum rómi.

###

Herra forseti. Ég vil þakka hv. þm. Diljá Mist Einarsdóttur fyrir að eiga frumkvæði að því að flytja þetta mál. Sjálfur er ég einn af meðflutningsmönnum þessa máls og brenn mikið fyrir þessum málaflokki. Hafi fyrsti flutningsmaður bestu þakkir fyrir ræðuna og framtakið.

Það sem ég hef aðeins verið að benda á í þessari umræðu er að þetta er auðvitað heilbrigðisvandi, eins og við erum flest farin að sjá, en mér finnst við ekki sjá þess nægilega mikil merki í kerfinu okkar enn þá, þ.e. fjármagnið sem þarf til þess að bregðast við vandanum er ekki í neinu samræmi við alvarleika þessa máls. Fólk með fíknivanda er mjög veikt fólk alla jafna og það skiptir öllu máli að það liggi fyrir góð greining á því hvers konar hópur þetta er, hver vandinn raunverulega er. Við þurfum ekki síður að fara yfir það almennilega hvernig best er að haga meðferðarúrræðum þannig að þau skili tilhlýðilegum árangri gagnvart fólki.

Ég hef verið að nefna tölur sem ég fékk frá SÁÁ fyrr á árinu úr þeirra gagnagrunni um fólk undir fimmtugu. Ef við miðum bara við þann hóp þá stefnir í að um 80 einstaklingar látist úr fíknisjúkdómi á þessu ári. Þarna inn í vantar þá tölur fyrir þá sem eru yfir fimmtugu og þarna inni er ekki gert ráð fyrir þeim sem ekki hafa leitað til SÁÁ til að fá viðhlítandi meðferð við sínum vanda. Þannig að talan er vanáætluð. En þó getum við sagt  að miðað við hvernig þróunin hefur verið það sem af er ári þá stefnir í 80 dauðsföll hið minnsta. Ég hef sömuleiðis verið að nefna það í þessu samhengi að ef tölur um dauðsföll í umferðinni fara mjög hátt í samfélaginu þá er yfirleitt mikil umræða sem fer í gang og við reynum að bregðast við því með því að leggja aukið fjármagn í vegabætur og umferðaröryggi og allt þess háttar. Það sama á auðvitað við um  — eða ætti að eiga við um þennan málaflokk. Þetta er svolítið týndur hópur, getum við sagt. Þegar fólk með fíknisjúkdóm deyr þá er ekkert endilega verið að gera neitt sérstaklega grein fyrir því í blöðum. Það birtast ekkert endilega myndir af fólki og fylgir því einhver frásögn um að fíknisjúkdómar hafi verið það sem leiddi fólk til dauða. Það gerist t.d. frekar þegar um er að ræða umferðarslys. Þá vitum við tenginguna. Ég held einfaldlega að  sá velvilji og sú hugarfarsbreyting sem orðið hefur í samfélaginu gagnvart þessu þurfi að skila sér með auknum hætti inn í þau bjargráð sem opinberir aðilar setja inn í  málaflokkinn í formi fjármagns ásamt því sem rennur inn frá einkaaðilum líka, því að auðvitað eru þetta oft félagasamtök sem reka meðferðarheimili. SÁÁ er dæmi um það. Þótt sjúkrahúsið Vogur fái auðvitað fjárframlög  í fjárlögum og sömuleiðis viðhaldsmeðferð út af ópíóíðafíkn  þá er það líka rekið af sjálfsaflafé. Það sama má segja um Krýsuvík og Samhjálp sem reka góðar meðferðarstöðvar sem gera þá út á lengri meðferð sem oft er mjög nauðsynleg fyrir mjög veikt fólk með vímuefnavanda. Það sem hefur kannski vantað svolítið upp á er  að við söfnum saman upplýsingum og reynum að greina þær upplýsingar til að búa til meðferðarúrræði sem geta tekið mið af því að þetta er alveg ótrúlega — ég ætla að leyfa mér að segja svolítið erfiður sjúklingahópur, getum við sagt. Fólk er oft í mikilli afneitun  á sinn vanda. Félagsleg staða fólks er alveg gríðarlega alvarleg. Það er oft þannig að þessi sjúkdómur eitrar miklu meira inn í fjölskyldurnar  en aðrir sjúkdómar. Þetta er  vandi sem býr til mikinn þrýsting á önnur kerfi samfélagsins. Við getum þá nefnt önnur velferðarkerfi, við getum líka nefnt löggæsluna og við getum nefnt dómskerfið, við getum nefnt fangelsiskerfið. Alls staðar fara fjármunir þangað sem er bein afleiðing af þessum sjúkdómi, alkóhólisma.

Ég verð að segja það alveg eins og er að það er mjög sorglegt að við skulum ekki vera með virka stefnu sem er í gildi um það hvernig við ætlum að byggja upp svona meðferðarstarf og hvernig við ætlum að byggja upp þjónustu við þennan hóp til lengri tíma. Það var stefna í gildi frá árinu 2013 til 2020 en hún er hins vegar ekki í gildi lengur og það hefur ekki komið inn til þingsins ný stefna til þess að ræða og samþykkja. Ég veit að það er einhvers konar vinna í gangi í heilbrigðisráðuneytinu þar sem verið er að fara yfir ýmsa þætti og taka inn þætti á borð við skaðaminnkun, forvarnir og annað. Hvort það skilar sér hins vegar  í því að Alþingi og stjórnvöld móti sér stefnu til framtíðar í þessum málaflokki finnst mér ofur einfaldlega vera svolítið óljóst enn þá.

Ég hef verið að spyrja hæstv. heilbrigðisráðherra um þetta og finnst hann mjög velviljaður þessum málaflokki. En samt sem áður finnst mér vanta aðeins upp á það hvort það séu raunverulega áform stjórnvalda að móta stefnu í þessum málaflokki til lengri tíma. Þetta er of tilviljunarkennt hvernig við erum að taka á þessum vanda. Þessi tala sem ég var að nefna hérna í upphafi, 80–100 einstaklingar mögulega  sem deyja úr þessum sjúkdómi á þessu ári,  myndi kalla á þjóðarátak undir mörgum öðrum kringumstæðum og gerir það reyndar stundum þegar aðrir sjúkdómar eru hafðir í huga eða þá umferðarslysin, eins og ég var að nefna hérna áðan.

Ég lít svo á að þessi tillaga til þingsályktunar sem núna er verið að leggja fram og nýtur stuðnings þingmanna úr mörgum flokkum — ég er að vonast til þess að upplýsingar sem koma fram úr þeirri vinnu geti þá nýst til þess að móta hér einhverja stefnu til lengri tíma, að við  áttum okkur á því að hver einasta króna sem við setjum annaðhvort í forvarnir eða öflugra meðferðarstarf ætti raunverulega að skila sér í sparnaði annars staðar í kerfinu. Eins og ég var að segja þá er þetta sjúklingahópur sem býr til mjög mikið álag inni í öllu velferðarkerfinu og inni í dómskerfinu, fangelsum og þar fram eftir götunum, fyrir utan afleiddu þjáningarnar fyrir alla aðstandendur, sem býr líka til þrýsting á alls kyns sálfræðiþjónustu og jafnvel einhver geðræn úrræði. Það er fátt sorglegra  en það sem maður verður stundum fyrir þegar maður er að ræða þessi mál á opinberum vettvangi eða hér á þinginu, að í hvert einasta skipti sem það er þá hefur samband við mann fólk sem er annaðhvort sjálft að reyna að komast í úrræði en þarf að bíða á biðlista mánuðum saman, eða þá að þetta er fólk sem er að reyna að koma börnunum sínum á réttan stað svo að þau geti sótt sér bata.

Mig langar í þessu samhengi aðeins að nefna átak sem ungur maður hefur farið fyrir sem mér finnst mjög áhugavert og  gott framtak; Gunnar Ingi Valgeirsson tekur viðtöl við fólk um lífið á biðlistum. Hann er núna í nýlegu viðtali við Morgunútvarpið á Rás 2, ég held að það hafi verið í gær og það er útdráttur úr því viðtali inni á vefnum hjá ruv.is í dag. Þar kemur t.d.  fram að það eru hátt í 700 manns á biðlista hjá Vogi og 100 til viðbótar hjá Hlaðgerðarkoti og Krýsuvík, eftir því sem Gunnar Ingi Valgeirsson vísar til í þessu viðtali. Þetta er bara eitt dæmi um það hvernig einstaklingar — hann  var sjálfur að glíma við vímuefnavanda —  eru farnir að taka sér pláss í umræðunni, hleypa af stokkunum ýmsum verkefnum til að reyna að bæta ástandið í þessum málaflokki. Mér finnst það segja alveg ofboðslega mikið um það úrræðaleysi sem fólk almennt er að upplifa gagnvart þessum sjúkdómi og það úrræðaleysi  og það skeytingarleysi sem felst í því að hafa ekki viðhlítandi meðferðarúrræði til taks þegar fólk þarf á hjálpinni að halda. Gunnar Ingi Valgeirsson  bendir mjög vel á þetta.

Þarna vil ég enn og aftur nefna  það sem gerist þegar fólk er á biðlista: Oft  á meðan það bíður þá missir það löngunina til að vera edrú. Þetta er svo flókinn sjúkdómur og það getur myndast einhvers konar meðferðarvilji sem er kannski bara vika, tvær eða mánuður. Ef menn þurfa að bíða mánuðum saman eftir því að komast í viðhlítandi úrræði þá getur þessi meðferðarvilji fjarað út og menn fara ofur einfaldlega aftur út í neyslu eða drykkju og mögulega endar það með dauðsfalli. Það er bara einfaldlega staðan. Þetta er ekkert eins og margir aðrir sjúkdómar þar sem fólk er mjög meðvitað um veikindin og vill alla daga ná bata. Þetta er bara flóknara en það og úrræðin og bjargráðin sem við bjóðum upp á verða að taka mið af því. Þau verða að vera fjölbreyttari. En til að við getum sniðið það rétt þá þarf auðvitað að vera til viðhlítandi upplýsingagrunnur. Ég tel að þessi tillaga sem hér er verið að mæla fyrir sé svona ákveðin þekkingarleit og búi þá til grunn ásamt fleiru til að úrræðin verði  fjölbreyttari og mæti fólki þar sem það er en ekki þar sem við höldum að það sé.

###

Virðulegur forseti. Ég hygg að það sé almenn samstaða um það í samfélaginu að þær kynslóðir sem hafa byggt upp þetta land eigi það skilið að vel sé búið að þeim þegar starfsævinni lýkur. Eldri borgarar eru ekki einsleitur hópur en nöturleg er hins vegar staða þeirra verst settu. Til að mynda kemur fram í nýlegri skýrslu sem við ræddum í þinginu að fólk á eftirlaunaaldri sé ekki í hærra hlutfalli en aðrir hópar þegar kemur að fátækt. En munurinn er kannski sá að fátækt þeirra sem þó eru undir lágtekjumörkunum er almennt mjög djúp og mikil. Með öðrum orðum: Neyð þessa hóps er mikil og óásættanleg.

Viðreisn hefur frá upphafi lagt áherslu á að lífeyriskerfið sé sveigjanlegt og taki mið af þörfum ólíkra hópa. Í okkar ágæta velferðarsamfélagi höfum við allar forsendur til að gera betur. Í stefnu Viðreisnar segir, með leyfi forseta:

„Enginn lífeyrisþegi almannatrygginga fái lægri heildartekjur en sem nemur lágmarkslaunum. Lífeyriskerfi almannatrygginga skal einfaldað og dregið úr vægi skerðinga.“

Hluti vandans hér, eins og fleiri hafa komið inn á, er flókið kerfi þar sem fólk er flækt í skerðingarnet. Við höfum talað fyrir því að jafna skattheimtu og frítekjumark fyrir allar tekjur óháð uppruna þeirra og rökin fyrir sama frítekjumarki eru m.a. að lífeyrisgreiðslur eru í raun frestaðar atvinnutekjur vegna þess sem við höfum sjálf greitt í sjóðina í gegnum ævina.

Svo má auðvitað ekki gleyma því að þeir sem lökust hafa kjörin í hópi eldri borgara, rétt eins og á við um aðra, verða verst úti fjárhagslega í þeirri háu verðbólgu sem geisar hér reglulega og ofurvaxtastiginu sem henni fylgir. Síhækkandi verð á brýnum nauðsynjum, mat, lyfjum og öðrum nauðþurftum sviptir fjölmarga aldraða möguleikanum á því að lifa innihaldsríkara lífi. Það skiptir ekki bara miklu máli hvað fólk fær mikinn aur í vasann, það skiptir ekki síður máli hvað fæst fyrir peninginn. Því miður er það þannig að ríkisstjórnarflokkarnir, og reyndar allur gamli fjórflokkurinn, sjá ekki lengur að eitt stærsta lífskjaramál allra Íslendinga á öllum aldri er stöðugri gjaldmiðill sem myndi hafa í för með sér lægri verðbólgu og lægri vexti. Eldri borgarar njóta þess ekki síður en aðrir.

###

Herra forseti. Ég vil hér í störfum þingsins aðeins gera að umtalsefni orðaskipti sem ég átti í gær við hæstv. heilbrigðisráðherra um þá staðreynd, þá sorglegu staðreynd, þá mjög sorglegu staðreynd að hér er ekki nein stefna til í málaflokki sem stefnir í að innibera fólk sem deyr í tugavís á ári hverju. Við erum með tölur um það að úr alkóhólisma eða fíknisjúkdómi muni deyja 80–100 manns á þessu ári og þetta eru bara tölur frá SÁÁ. Allt annað er ekki greint með sama hætti hvað varðar þá sem hafa leitað annað. Það er engin formleg stefna búin að vera í þessum málaflokki frá árinu 2020. Þá rann hún út. Núna er í gangi vinna  í heilbrigðisráðuneytinu við að móta einhverja stefnu en við höfum enga tryggingu fyrir því að Alþingi Íslendinga og stjórnvöldum lánist að móta þessa stefnu og fá hana samþykkta hér áður en þetta kjörtímabil er úti.

Ég vil nefna sérstaklega í þessu samhengi að í hvert einasta skipti sem maður viðrar þessi mál opinberlega, hvort sem það er í greinaskrifum eða í viðtölum eða hér í ræðustól Alþingis, þá fær maður neyðaróp frá fólki sem kemur  annaðhvort ekki börnunum sínum eða kemst ekki sjálft í meðferð. Það þarf að bíða mánuðum saman. Þetta er málaflokkur þar sem tugir einstaklinga deyja á hverju einasta ári og við komum fólki ekki inn í aðstoð þegar það þarf raunverulega á því að halda.

Mig langar enn og aftur að ýta undir þá hugmynd sem Alma Möller landlæknir hefur komið með um að stofnuð verði sérstök fíknivakt þar sem undir verður sérstök rauntímavöktun á umfangi vandans og skörp viðbrögð til samræmis, eins og hún nefndi í blaðagrein á dögunum. Þetta gæti kallast fíknivaktin. Þar hefði þessi nefnd tæki til að greina, vakta og  grípa inn í. Hún hefði nauðsynlegar heimildir til þess að virkja þær stofnanir sem undir eru til að bregðast við þeim bráða vanda sem upp kemur. Mér finnst full ástæða til þess að ýta við okkur öllum. Við getum ekki búið við það lengur að  ekki sé til virk stefna í þessum málaflokki.

###

Virðulegi forseti. Ég vil þakka hæstv. heilbrigðisráðherra fyrir svarið. Það er auðvitað alveg rétt sem hæstv. ráðherra kemur inn á. Það er stundum þannig að þegar hlutirnir standa okkur nærri, annaðhvort út af ábyrgð sem við berum eða út af því að við þekkjum einhvern veikan í fjölskyldunni, þá kannski nær málaflokkurinn sterkari tökum á okkur. Það er auðvitað þannig að fíknivandinn teygir sig nánast inn í alla kima samfélagsins, inn í allar fjölskyldur og alla hópa. Þetta er, eins og hæstv. ráðherra kom inn á, mjög flókinn vandi. Það er mjög erfitt að bregðast við honum. Það sem ég hef alltaf verið að benda á er að þegar það er svona mikil bið t.d. eftir því að koma í meðferð getur það orðið til þess að fólk fer ekki í meðferð og deyr mögulega úr sjúkdómnum fyrir vikið.

En ég ætla að fá að botna þetta með því að árétta spurninguna til hæstv. heilbrigðisráðherra og dýpka hana aðeins: Má slá því föstu, miðað við það sem hæstv. ráðherra vísaði til, að við sjáum eitthvað sem gæti kallast fíknivakt verða að veruleika á þessu kjörtímabili og að þetta þing, Alþingi Íslendinga, gyrði sig í brók og móti stefnu í þessum málaflokki, heildræna stefnu til lengri tíma, á þessu kjörtímabili?

###

Herra forseti. Þessi dagur er auðvitað tileinkaður baráttunni gegn kynbundnum launamun og kynbundnu ofbeldi og ég óska samfélaginu svo sannarlega góðs gengis í því að útrýma hvoru tveggja. Í fyrirspurn minni til hæstv. heilbrigðisráðherra vil ég vekja athygli á vímuefnavandanum, fíknisjúkdómnum, og nefna í upphafi að sá sjúkdómur leggst auðvitað sérlega þungt á konur. Félagsleg staða kvenna í neyslu er oft verri en karla. Þær eru útsettari fyrir ofbeldi, hótunum og hvers kyns óhæfuverkum. Þær þurfa oft meiri meðferð og meiri áfallavinnu í kjölfar þess að ná lífi sínu á réttan kjöl. Ég vildi hafa það til hliðsjónar þegar ég á orðastað við hæstv. heilbrigðisráðherra og vekja athygli á grein sem Alma Möller landlæknir skrifaði á dögunum. Þar var Alma að nefna, með leyfi forseta, að „mikilvægt væri að hafa rauntímavöktun á umfangi vandans og skörp viðbrögð til samræmis. Til þess þyrfti aðkomu margra ráðuneyta, stofnana og félagasamtaka. Því lagði landlæknir til við heilbrigðisráðherra í maí sl. að komið yrði á fót slíkum hópi sem t.d. mætti kalla Fíknivaktina. Fundir væru reglulega undir stjórn sérstaks verkefnastjóra og væri nefndinni falin vöktun, greining á stöðu mála hverju sinni og hefði nefndin nauðsynlegar heimildir til að gera hlutaðeigandi stofnunum að bregðast hratt við eftir þörfum.“

Nú er það þannig að við erum með meðferðarstarf sem Vogur og SÁÁ sinna, þ.e. annars vegar sjúkrahúsið Vogur og hins vegar eftirmeðferðarstöðin Vík. Við erum auðvitað með Krýsuvík sem er með fólk í meðferð í sex mánuði eða jafnvel lengur og Hlaðgerðarkot í þrjá mánuði eða lengur. Það er hins vegar mikil bið eftir því að komast í þessar meðferðir. Alma Möller nefnir líka í grein sinni að það var til stefna í áfengis- og vímuefnavörnum sem var í gildi frá 2013–2020 og embætti landlæknis hefur margítrekað nauðsyn þess, bæði við heilbrigðisráðuneytið og velferðarnefnd þingsins, að setja nýja og heildstæða stefnu um þennan flókna málaflokk.

Mig langar því að spyrja hæstv. heilbrigðisráðherra hvort einhver vinna sé í gangi í ráðuneytinu, t.d. varðandi þetta sem snýr að fíknivaktinni sem ég nefndi hér áðan og svo stefnu hvað varðar þennan sjúkdóm til lengri tíma.

Forseti minnir á að ræðutími er tvær mínútur.

###

Herra forseti. Við höfum auðvitað mikið hér í þessum sal og úti í samfélaginu verið að ræða söluna á Íslandsbanka og þó einkum og sér í lagi hversu misheppnuð  hún hefur verið á alla kanta og fengið falleinkunn hjá öllum þeim sem gefið hafa álit eða rýnt í það hvernig staðið var að framkvæmdinni. Við höfum hins vegar minna gert af því hér í þessum sal að ræða um það hvernig best væri að verja peningunum, vegna þess að þetta eru einskiptistekjur sem detta inn í ríkissjóð og um þær ættu að gilda aðeins önnur lögmál  en þessar reglubundnu tekjur sem ríkissjóður hefur alltaf. Þetta eru 100 milljarðar á næstu tveimur árum sem gert er ráð fyrir í fjárlögum að selja í bankanum, þ.e. 50 milljarðar á næsta ári og 50 milljarðar á þarnæsta ári.

Vaxtagjöld ríkissjóðs eru þriðji stærsti útgjaldaliður ríkissjóðs. Við Íslendingar erum að borga mun hærri vaxtagjöld  heldur en aðrar þjóðir hlutfallslega þrátt fyrir að skulda minna hlutfallslega en margar af þessum sömu þjóðum. Mér finnst því einboðið að þær tekjur sem detta inn vegna sölu á eignarhlutum í Íslandsbanka eigi að fara í það að greiða niður skuldir til að lækka þessi sömu vaxtagjöld og/eða í einhver mjög afmörkuð innviðaáform sem vanrækt hafa verið. Þetta finnst mér vera algjört lykilatriði og mér finnst að við þurfum að fara að færa umræðuna þangað. Ég hef reyndar talsverðar áhyggjur af því eftir að hafa hlýtt á forsætisráðherra hér í vikunni að hæstv. forsætisráðherra treysti sér ekki til þess að slá því föstu að það verði staðið við þau áform að selja hlut í bankanum á næsta ári. Og mér fannst hæstv. viðskiptaráðherra í fjölmiðlum í vikunni sömuleiðis vera að teikna upp einhver skilyrði sem ætti að vera eitthvað flókið að uppfylla á skömmum tíma, en þau skilyrði eru reyndar bundin í lögin sem um þetta gilda nú þegar. Ég er þeirrar skoðunar að við ættum að fara í eins almennt og opið útboð og hægt er strax á næsta ári og nýta fjármunina til að grynnka á háum vaxtagjöldum ríkissjóðs. Við greiðum hærri vexti, Íslendingar, og meiri heldur en þjóðir sem skulda hlutfallslega meira.

###

Herra forseti. Við erum að fá það núna í bakið að hér hefur atvinnugrein vaxið í skjóli stjórnvalda sem hafa vanrækt þá skyldu sína að búa henni viðunandi umgjörð. Það liggur alveg fyrir og ég held að það sé enginn sérstakur ágreiningur um að við getum ekki alveg haldið áfram á þeirri braut sem vörðuð hefur verið síðustu árin. Þessi stefnulausa uppbygging hefur að einhverju leyti verið knúin áfram af pólitískum þrýstingi og hagsmunaaðilum og hefur sett okkur í þá stöðu að atvinnugrein sem skilar tugmilljörðum í þjóðarbúið og skapar mikla atvinnu í viðkvæmum byggðum á núna í vök að verjast vegna neikvæðra áhrifa á umhverfið, bæði sleppingarnar og að sjálfsögðu laxalúsin líka. Ríkisendurskoðun hefur aldeilis ekki verið eina stofnunin sem á þetta hefur bent. Sveitarfélögin hafa til að mynda stundum verið eins og hrópandinn í eyðimörkinni og bent á að regluverk og eftirlit með greininni hafi ekki verið í samræmi við stærð, vöxt og verðmætasköpun. Lítið hefur verið hlustað á það hingað til. Fyrir vikið erum við núna að bregðast við umhverfisslysi í stað þess að hafa komið í veg fyrir að slíkt slys yrði.

Það er ástæða til að taka undir það sem komið hefur fram hjá matvælaráðherra þegar hæstv. ráðherra orðar það þannig að engin frávik verði án afleiðinga. Það er þá líka eins gott að alvarleg frávik hafi í för með sér alvarlegar afleiðingar og að stórfelld vanræksla og fúsk leiði til leyfissviptinga. Fyrirtæki sem þannig haga sér eiga ekkert erindi í það að vera með viðkvæma starfsemi í fjörðum landsins. Að sama skapi verða að vera hvatar til þess að fyrirtækin fjárfesti í betri tækjum og umhverfisvernd. Kostnaður vegna frávika verður að sama skapi að vera greiddur af þessum sömu fyrirtækjum.

Við getum ekki nálgast þetta úrlausnarefni með því að gefa okkur að hættan sé hverfandi. Mér finnst það svolítið blasa við þessa dagana að reyndin er ekki svo. Eftirlit sem er of háð hagsmunaaðilum er ekki til eftirbreytni. Það er heldur ekki til eftirbreytni að Hafrannsóknastofnun þurfi að sækja um fjármagn í samkeppnissjóði til að framkvæma burðarþolsmat eða vöktun. Þessi grein þarf að greiða sanngjarnt og vel afmarkað auðlindagjald sem á ekki að rugla saman við skatta eða aðra gjaldtöku. Og við eigum ekki að ljá máls á því að koma upp eldisstarfssemi í Jökulfjörðum fyrir vestan. Við þurfum einfaldlega að gera betur.

###

Herra forseti. Það er óneitanlega sorglegt að sjá norska kafara með skutulbyssur að veiða eldislaxa í íslenskum ám. En þetta er því miður staðan eftir að um 3.500 eldislaxar sluppu úr kví Patreksfirði. Það er verulegt umhugsunarefni að sjá hversu víða eldisfiskarnir  fara og það stangast illa á við fullyrðingar hagsmunaaðila í greininni um öryggi hennar og umhverfisvernd. Þetta mál og verklag fyrirtækisins er til rannsóknar hjá þar til bærum yfirvöldum en það hefur þó komið fram í fréttum að fyrirtækið hafi ekki viðhaft nauðsynlega ljósastýringu í kvínni til að koma í veg fyrir erfðablöndun. Afleiðingin er sú að nærri 200 laxar úr eldi hafa fundist í 42 ám, samkvæmt fréttum í fyrradag. Enn á eftir að greina fjölda laxa sem koma að líkindum úr þessu sama umhverfisslysi í Patreksfirði og auðvitað er ekki hægt að kalla þetta neitt annað heldur en umhverfisslys og við hljótum að gera þá kröfu að brugðist verði við af festu.

Það hefur verið boðað að efla eigi eftirlit og er það vel, einnig að koma upp hvötum til fjárfestinga í öruggari búnaði og að vanræksla í eldi hafi alvarlegri afleiðingar en nú er, jafnvel svo að fyrirtæki missi leyfi til eldis í verstu tilvikum. Þegar viðkvæm náttúra Íslands er í húfi, í þessu tilviki einstakir laxastofnar á heimsvísu, þá verða eldisfyrirtækin að sættast á miklu öflugra eftirlit, öflugri búnað og tækni til að koma í veg fyrir slysin. Sorglegast er þó að allt þetta var mjög fyrirsjáanlegt. Þau eru nefnilega nánast orðin fleyg orðin sem birtust í skýrslu Ríkisendurskoðunar fyrir fáeinum mánuðum, með leyfi forseta:

„Samþjöppun eignarhalds, stefnulaus uppbygging og rekstur sjókvía á svæðum sem vinna gegn því að auðlindin skili hámarksávinningi fyrir ríkissjóð hefur fest sig í sessi án mikillar umræðu eða atbeina stjórnvalda.“

— Án mikillar umræðu eða atbeina stjórnvalda.

Stjórnsýsla og eftirlit hefur ekki fylgt eftir örum vexti greinarinnar og það er mikið undir í þessari umræðu: Viðkvæmt lífríkið en einnig tugmilljarða gjaldeyristekjur og fjöldi starfa í viðkvæmum byggðum. Stjórnvöld og greinin sjálf verða að bregðast við og boðuð áform matvælaráðherra eru skref í rétta átt.

###

Virðulegi forseti. Á tveimur mínútum var ekki að heyra neina sérstaka traustsyfirlýsingu í garð samstarfsflokksins, Sjálfstæðisflokksins, hvað varðar frekari eignasölu. En mig langar að benda á í þessu samhengi að það er gert ráð fyrir því í fjárlögum fyrir næsta ár að það komi um 50 milljarðar kr. inn í fjárreiður ríkisins fyrir eignarhlut í Íslandsbanka, þannig að við gerum ráð fyrir því að selja á næsta ári og svo aftur á þar næsta ári. Þýðir þessi nýja staða, sem birtist okkur núna í vandræðagangi ríkisstjórnarinnar um helgina og fyrir helgi, að við séum mögulega að fara að slá á frest því sem áformað var á næsta ári? Hæstv. fjármálaráðherra, sem nú er nýtekin við, talaði um að ella þyrfti að taka tugmilljarða lán fyrir ríkissjóð og við vitum ósköp vel að það borgar engin þjóð í löndunum í kringum okkur meira í vexti hlutfallslega heldur en Íslendingar. Skila þessir peningar sér í ríkissjóð á næsta ári eða ekki? Einföld spurning.

###

Herra forseti. Bankasala ríkisstjórnarinnar hefur nú fengið falleinkunn frá Ríkisendurskoðun, Fjármálaeftirliti Seðlabanka og umboðsmanni Alþingis. Hún hefur einnig fengið falleinkunn hjá formanni og varaformanni Framsóknarflokksins, bankastjórar og stjórnarformaður Íslandsbanka sögðu af sér og öxluðu ábyrgð og það á að leggja niður Bankasýsluna. Klúðrið er svo mikið að nú hefur formaður Sjálfstæðisflokksins ákveðið að axla ábyrgð með þeim nýstárlega hætti að gerast utanríkisráðherra. Þessi frjálslega túlkun á ábyrgðarhugtakinu færir okkur heim sanninn um það að oddvitar ríkisstjórnarinnar eru sammála Bankasýslunni í því að það að selja banka er meira list en vísindi, væntanlega einhvers konar gjörningur. Forsætisráðherra tönnlast á því að ríkisstjórnin standi styrkum fótum en við sjáum öll að þessi fullyrðing er óskhyggja og ekki í takti við raunveruleikann. Ríkisstjórn sem þurfti um helgina að blása til blaðamannafundar um að hún ætli ekki að hætta stendur ekki sterkt.

Viðreisn leggur áherslu á það að ríkiseigur verði seldar og að við klárum söluna á Íslandsbanka til að greiða niður skuldir og fara í innviðauppbyggingu. Nýr fjármálaráðherra hefur sagt það vera forgangsmál að halda sölunni áfram. Hæstv. forsætisráðherra hefur hins vegar sagt „að það sé talsvert langur vegur í það að við getum farið að ræða framhald á þessari sölu.“ Það liggur alveg ljóst fyrir að það ríkir vantraust í garð Sjálfstæðisflokksins þegar kemur að eignasölu. Leyndardómar Lindarhvols og áfellisdómur allra eftirlitsstofnana í garð ráðherra flokksins á liðnum mánuðum segir þá sögu mjög skýrt. Það er mikilvægt að efla traustið á ný og því spyr ég hæstv. forsætisráðherra hvort hún sé sammála nýja fjármálaráðherranum um að áframhaldandi sala á hlutum í Íslandsbanka sé forgangsmál og í ljósi þess að þingmenn Sjálfstæðisflokks og fráfarandi fjármálaráðherra hafa sagst vera ósammála áliti umboðsmanns, treystir hæstv. forsætisráðherra Sjálfstæðisflokknum til að selja meira í bankanum?

###

Virðulegur forseti. Ég vil þakka hv. þingmanni kærlega fyrir þetta. Fyrst aðeins um þetta sem við vorum að tala um áðan. Ég er þeirrar skoðunar að hagsmunum okkar sé betur borgið almennt hvað varðar lífskjör með því að ganga inn í Evrópusambandið af því að við fáum meiri stöðugleika. Því fylgja hins vegar bæði réttindi og skyldur. Við erum örugglega að auka kostnað í samfélaginu á ákveðnum sviðum með því en minnka hann á öðrum þannig að þetta er bara eitthvert hagsmunamat sem við þurfum að eiga og vitum í sjálfu sér ekkert nákvæmlega hvar það liggur fyrr en að aðildarviðræðum lýkur. Ég er reyndar þeirrar skoðanir að þjóðin sjálf eigi að fá að ákveða það hvort við hefjum það ferli eða ekki. Mér finnst að flokkarnir á þingi eigi ekki að vera með neitunarvald um að þjóðin geri það. Ég vil árétta það líka að auðvitað eru lífskjör innan Evrópusambandsins mismunandi á milli landa og við höfum áfram sjálfdæmi um það hvernig við skiptum kökunni hér og byggjum upp samfélagið út frá þeim verðmætum sem hér verða til.

Varðandi það sem Flokkur fólksins hefur verið að leggja til hvað varðar eldri borgara, öryrkja og fátækt þá ætla ég fyrst að fá að hrósa Flokki fólksins fyrir það hversu einbeittur hann er í málflutningi fyrir sinn hóp. Það gerir flokkurinn vel. Ég er hins vegar ekkert alltaf sammála efnislega því sem Flokkur fólksins er að leggja til og mér finnst stundum farið svolítið bratt í ýmsar tillögur, t.d. um að hætta öllum skerðingum því að einhvers staðar verða skerðingarmörk að liggja. En ég er alveg hjartanlega sammála því að undan því kerfi sem heldur öryrkjum og fátæku eldra fólki föstu með skerðingum, í fátæktargildru, verðum við að komast. Ég skal leggjast á árarnar með Flokki fólksins þegar um skynsamlegar tillögur er að ræða en áskil mér rétt til að vera gegn þeim þegar mér finnst þær ekki taka tillit til ríkisfjármálanna í heilu lagi.

###

Herra forseti. Ég vil þakka hv. þingmanni fyrir fyrirspurnina og að efna til skoðanaskipta við mig um þetta. Já, ég nefndi það í minni ræðu að áætlaður beinn kostnaður, og þetta er reiknað út frá vaxtamun á milli krónu og evru, er um 300 milljarðar kr. á ári. Við sjáum vaxtagjöld ríkissjóðs, við sjáum að um 100 milljarðar falla á heimilin á hverju ári vegna þessa og annað eins til fyrirtækjanna þannig að þarna er eftir ýmsu að slægjast. Við verðum að vara okkur á því þegar við erum að ræða um þessi mál að líta ekki á Evrópusambandið þannig að lífskjör í öllum ríkjum innan sambandsins séu eins. Það er ekki þannig. Lífskjör sunnar í álfunni og austar í álfunni eru t.d. með öðrum hætti heldur en við getum sagt í Finnlandi, Svíþjóð og Danmörku, Þýskalandi og fleiri ríkjum. Við Íslendingar erum þjóð sem er mjög rík af auðlindum. Við erum ekki að fara að missa forræði á okkar hagstjórn eða því hvernig við byggjum okkar kerfi eða hvernig við nýtum þau verðmæti sem hér verða til í samfélaginu þannig að sjálfdæmi okkar um það að byggja upp samfélagið út frá þeim verðmætum sem við erum að skapa þar er ekkert að hverfa þótt við göngum inn í Evrópusambandið. En hugsum bara um þessa tölu, 300 milljarðar á ári. Hver er kostnaðurinn á móti? Hér held ég að skilvirkasta leiðin til að komast að því væri einfaldlega að fara í aðildarviðræður og sjá hvað okkur býðst. Það er það sem við höfum verið að leggja til, minn flokkur, að við höldum áfram þeim aðildarviðræðum sem Ísland hóf á sínum tíma og komumst að því í eitt skipti fyrir öll hvers konar kjör okkur standa til boða. Og auðvitað er þetta svo margslungið og flókið mál og seytlar niður í öll lög samfélagsins að sums staðar er örugglega verra að vera inni í Evrópusambandinu en annars staðar betra. En ég er alveg sannfærður um það að heildaráhrifin fyrir samfélagið eru jákvæð og það þýðir almennt betri lífskjör en eru í dag. Og áfram höfum við sjálfdæmi um það hvernig við síðan skiptum kökunni.

###

Herra forseti. Ég vil nú byrja á því að þakka fyrir þessa umræðu sem fram fer hér í dag, þakka hv. þm. Halldóru Mogensen og öðrum þeim sem fluttu tillögu um að þessi skýrsla yrði gerð fyrir framtakið og þakka hæstv. forsætisráðherra fyrir að flytja okkur þessa skýrslu sem er efnismikil og góð. Það er margt áhugavert í henni að sjá, margt sorglegt líka, en þetta er a.m.k. einhver grunnur sem við höfum í þá vinnu sem er viðvarandi vinna stjórnmálanna, þ.e. að búa þannig um hnútana að velferð í landinu sé sem mest og hér eigi ekki að vera fólk, hvað þá börn, sem líði mikinn skort í jafn auðugu samfélagi og íslenska samfélagið er, þannig að takk kærlega fyrir þetta.

Skýrslunni er auðvitað, eins og fram hefur komið, ætlað að meta þann kostnað sem fellur til vegna fátæktar og þá erum við ekki bara að velta fyrir okkur þeim kostnaði og þeim erfiðleikum sem fátækt veldur þeim sem glíma við sáran skort heldur einnig samfélagslega kostnaðinum sem fellur til og hann er auðvitað mikill. Mér finnst mjög til bóta þegar við erum að ræða þessi mál að við reynum að skoða þetta út frá báðum þessum þáttum, þ.e. fólkinu sem glímir við erfiðleikana og einnig hvaða áhrif þessir erfiðleikar hafa síðan á kerfin okkar, kostnaðinn í ríkisrekstrinum og hjá sveitarfélögum og öðrum, þannig að það er mjög gott að fá fram tölur sem hér birtast í þessari skýrslu. Það má auðvitað endalaust deila um alla þá mælikvarða sem notaðir eru, og hugtökin. Það breytir engu hins vegar um að hér höfum við ákveðnar vísbendingar til þess að tala út frá og vinna út frá.

Fátækt er auðvitað mein fyrir þá sem búa við fátækt. Þetta er samfélagslegt mein. Það er á ábyrgð okkar allra að koma málum þannig fyrir að við séum að ýta lífskjörum upp. Þá þurfum við að horfa til ýmissa þátta, annars vegar þá þess að lyfta lífskjörum almennt upp en líka þá einhverra svona skemmri aðgerða til þess að bregðast við því fólki sem er í sárri stöðu í dag. Mér finnst umræðan í samfélaginu oft ganga meira út á síðarnefnda þáttinn, þ.e. einhverjar beinar aðgerðir sem nýtast fólki í dag en kannski minna gert af því að skoða málin til lengri tíma.

Það kemur fram í þessari skýrslu að árið 2020 töldust um 48.000 einstaklingar, þar af um 9.000 börn, vera undir lágtekjumörkum. Menn hafa verið að benda á það hér að þetta hafi lækkað úr 15,3% í 13,5% milli 2000 og 2020. Þessar tölur eru auðvitað verulegt áhyggjuefni fyrir okkur, þ.e. fjöldinn sem þarna er undir, og sárast er auðvitað að sjá hversu mörg börn alast upp við kröpp kjör. Það er verið að meta heildarkostnað samfélagsins vegna fátæktar og þar eru menn að tala um einhvers staðar á bilinu 32–92 milljarða kr. á ári. Það er auðvitað mikil óvissa í tölunum eins og kannski gefur að skilja, það er erfitt að meta þetta, en þetta segir okkur a.m.k. þá sögu að undir eru milljarðatugir. Sá kostnaður sem fellur til vegna beinna aðgerða vegna fátæktar ætti þá a.m.k. að lækka þessa heildartölu sem þarna er undir þannig að það er full ástæða til að rýna þetta vel út frá því.

Það kemur fram að það að draga úr fátækt sé langtímafjárfesting og það tek ég svo sannarlega heils hugar undir. Það er reyndar oft þannig, við erum svo föst hér í þinginu í því að hugsa í annaðhvort fjárlagaárum eða kjörtímabilum, að við gerum minna af því að hugsa mál enn lengra fram í tímann og hérna er auðvitað um að ræða eitthvað sem við getum kallað langtímafjárfestingu til framtíðar. Þetta er gríðarlega mikilvægt úrlausnarefni fyrir alla, fátækt fólk og samfélagið allt. Það sem við í Viðreisn höfum verið að tala mikið um í okkar málflutningi er að það er hægt að gera ýmsar breytingar á samfélaginu sem efla lífskjör almennt. Við þekkjum það t.d. núna að matarkarfan okkar hækkar og hækkar. Það er ekki bara matarkarfan sem er að hækka, það eru öll aðföng til heimila að hækka. Það eru öll aðföng til fyrirtækja að hækka sem eykur síðan kostnað fyrirtækjanna og því er síðan aftur velt út í verðlagið eins og við þekkjum, þannig að verðbólgan er eitthvað sem við Íslendingar þekkjum vel. Þegar við erum að horfa á verð á nauðsynjum hækka mikið, við getum tekið matinn kannski þar sérstaklega, þegar húsnæði er að hækka og fleira sem enginn getur neitað sér um, þá er það auðvitað þannig að verðbólga og þessar miklu verðlagshækkanir sem við erum að horfa á bitna langharðast á þeim sem lægstar hafa tekjurnar. Fátækt fólk verður verr úti í því verðbólguástandi sem við erum að glíma núna við og þetta er þrálátt ástand. Ofan á það bætist síðan að sjálfsögðu vaxtastigið líka.

Við höfum verið að benda á það í mínum flokki að til að mynda beinn kostnaður samfélagsins við að halda úti þessum gjaldmiðli sem við erum að halda úti geti verið um 300 milljarðar kr. á ári. Setjum það aðeins í samhengi við tölurnar sem hér eru undir þegar verið er að meta samfélagslegan kostnað fátæktar einhvers staðar á bilinu 32–92 milljarða. Það er mín skoðun og míns flokks að stöðugra efnahagsumhverfi, þar sem við erum ekki alltaf að fá þessa leiðinlegu og háu verðbólgukúfa, er eitthvað sem hentar lágtekjufólki og fátækasta fólkinu í samfélaginu langbest. Stöðugleiki er í raun og veru ákveðin lykilforsenda í því ef við ætlum að lyfta lífskjörum hér upp almennt yfir alla, af því að við skulum ekki vanmeta það að svona almennar aðgerðir þar sem við erum mögulega að breyta einhverjum undirliggjandi kerfum í samfélaginu gagnast öllum, ekki bara millitekjuhópum eða þeim sem hafa góðar tekjur heldur ekki síst þeim sem berjast við fátækt. Það er eitt af því sem við viljum halda mjög einbeitt til haga í þessari umræðu.

Hluti af þessu er síðan auðvitað vaxtaumhverfið sem fylgir þessari miklu verðbólgu. Þar getum við auðvitað svo sem sagt satt að það er ekki allt fólk sem glímir við fátækt í eigin húsnæði og er þar af leiðandi kannski ekki að bera mikinn vaxtakostnað af því að búa í eigin húsnæði en það er alls konar annar kostnaður á bak við vextina sem bitnar sárt á fátækasta fólkinu. Við erum t.d. að heyra sögur af því að fátækt fólk sem ekki nær að láta tekjurnar sínar eða innkomuna duga á milli mánaðamóta sé stundum að fleyta sér áfram á yfirdrætti. Yfirdráttarlán eru með svimandi háa vexti þannig að vaxtakjör í landinu eru auðvitað eitthvað sem bítur þennan hóp mjög sárt líka.

Við höfum líka verið að benda á það að þetta fákeppnisumhverfi sem við búum við á Íslandi bitnar mjög harkalega á þeim sem lægstar hafa tekjurnar. Meiri samkeppni í samfélaginu myndi lækka vöruverð sem nýtist okkur öllum. Þetta er eitthvað sem við þurfum mjög að horfa til þegar við erum að vega og meta alla þessa þætti.

Það kemur fram í skýrslunni að í tveimur lægstu tekjufimmtungunum hafa yfir 40% fólks ekki efni á geðheilbrigðisþjónustu. Á heildina litið er þetta afskaplega há prósenta af heildarfjölda þjóðarinnar. Við í Viðreisn höfum mikið verið að tala um og lögðum það reyndar til hér fyrir nokkrum árum að ríkið taki aukinn þátt í geðheilbrigðiskostnaði með því að niðurgreiða sálfræðiþjónustu. Þetta var samþykkt hér í þinginu fyrir nokkrum árum. Efndirnar hafa því miður ekki verið í samræmi við það sem samþykkt var og við erum að sjá það hér í þessari skýrslu að þarna er eitt úrræði sem myndi gagnast fátæku fólki einna best. Þar er verk að vinna og ég ætla bara að nota tækifærið og vonast til þess að stjórnvöld setji nú aukinn þunga í þetta því þetta síðan skapar aftur þann veruleika fyrir okkur að þetta minnkar álagið á önnur kerfi í samfélaginu, heilbrigðiskerfið og félagslegu kerfin.

Við erum að sjá það í þessari skýrslu að fátækt dreifist auðvitað ekki jafnt yfir þjóðina. Öryrkjar eru dæmdir til að vera undir lágtekjumörkum alla ævi, sérstaklega öryrkjar sem eru með börn á sínu framfæri. Minn flokkur hefur talað mikið fyrir því að það þurfi að einfalda þessi kerfi. Ég held að það dyljist engum að partur af vandanum okkar hér er að kerfin eru svo flókin að það skilur þau enginn. Það eru girðingar og skerðingar víða sem halda fólki niðri í fátæktarhlekkjum. Undan þessu verðum við að komast, bæði að einfalda kerfið og gera það sveigjanlegra og það á að vera þannig að enginn lífeyrisþegi almannatrygginga fái lægri heildartekjur en sem nemur lágmarkslaunum, svo ég vitni bara beint í stefnumið míns flokks. Þarna held ég að sé til mikils að vinna, að einfalda kerfið mikið. Ég átta mig á því að þetta er kostnaðarsamt, að fara í miklar aðgerðir í þessu og þess vegna hefur mér kannski stundum svolítið fundist vanta upp á það að menn séu með einhverja trúverðuga langtímasýn í því hvernig við ætlum að byggja upp þessi kerfi til að fólkið sem reiðir sig á þau sé ekki fast í fátæktargildru.

Það kemur líka fram í skýrslunni að fátækt er meiri meðal innflytjenda en annarra hópa. Þetta finnst mér vera verulegt áhyggjuefni líka, einfaldlega vegna þess að við sjáum það á því hvernig aldur þjóðarinnar er að við byggjum ekki upp framtíðarvelferð íslensks samfélags til áratuga öðruvísi heldur en að hingað komi til okkar fólk utan úr heimi og byggi upp samfélagið með okkur. Það er rétt að taka fram að hér erum við auðvitað ekki bara að tala um flóttafólk og hælisleitendur eða verndarkerfið, við erum auðvitað að tala um alla innflytjendur. Hér hefur okkur eitthvað mistekist vegna þess að þetta skiptir gríðarlega miklu máli upp á framtíðarvelferðina. Við megum auðvitað ekki koma málum þannig fyrir að þessi hópur sé hlutfallslega fátækari heldur en aðrir sem þetta land byggja. Þetta er eitthvað sem við í Viðreisn höfum mikið talað um, þ.e. að líta á þetta fólk, hvort sem um er að ræða verndarkerfið eða aðra hópa sem hingað koma til að búa, sem verðmæti sem býr til velferðarsamfélag fyrir okkur til lengri tíma, til framtíðar. Það er eitthvað sem við þurfum að skoða mjög vel, hvers vegna tölurnar eru að koma svona út í þessari skýrslu. Við getum auðvitað horft t.d. til Noregs og Kanada um það hvernig vel hefur gengið að fá innflytjendur til að taka virkan þátt í samfélaginu.

Síðan kemur líka fram í þessari skýrslu að það er hærra hlutfall fólks undir lágtekjumörkum á höfuðborgarsvæðinu og Suðurnesjum en á öðrum svæðum landsins. Við þurfum auðvitað að fara vel ofan í það og rýna hvers vegna það er. Á landsbyggðinni er hærra hlutfall fátæktar í dreifbýli en í þéttbýli og það segir okkur kannski einhverja sögu um að sumt af því sem við höfum verið að gera í byggðamálum og landbúnaðarmálum hefur ekki alveg verið að skila sér til þeirra sem þar eru undir. Það er eitthvað sem við þurfum auðvitað að taka til okkar úr þessari skýrslu.

Síðan kemur fram að fólk á eftirlaunaaldri sé ekki í hærra hlutfalli en aðrir hópar þegar kemur að fátækt en munurinn er kannski sá að fátækt þeirra sem þó eru undir lágtekjumörkunum er almennt mjög djúp og mikil. Þetta er eitthvað sem við þurfum að skoða auðvitað sérlega vel. Það þýðir að þeir sem búa við fátækt á efri árum búa yfirleitt við mjög mikla fátækt. Hér erum við komin að einhverri meinsemd sem við þurfum að leggjast á árarnar við að útrýma því að auðvitað er það mjög sárt að horfa til þess að fullorðið fólk sem er búið að eyða ævinni í að byggja upp þetta samfélag með okkur skuli eyða síðustu árum lífsins í sárri fátækt. Það er alveg einstaklega nöturlegt.

Hér var umræða rétt áðan um það hvort hægt væri að útrýma fátækt eða minnka fátækt. Ég held að við hljótum alltaf að hafa það sem einhvers konar langtímamarkmið að útrýma fátækt. Aðalatriðið er að bæta lífskjör þjóðarinnar almennt til að ná upp lífskjörum þeirra sem höllustum fæti standa. Auðvitað er það þannig að það verður aldrei einhver algild og aljöfn dreifing á tekjum í samfélaginu og eignum en þeir sem búa við lökustu kjörin eiga a.m.k. að geta búið við betri lífsgæði en þeir gera í dag í samfélagi eins og hér á Íslandi. Það held ég að sé algerlega ljóst.

Síðan má auðvitað líka tiltaka nokkra þætti sem koma fram og eru svo sem oft nefndir í kringum fátækt. Það er t.d. að fátækt leiðir til lakari heilsu. Það getur einfaldlega verið ákveðin neyð þar að baki sem neyðir fólk í að kaupa ódýrari og óhollari matvæli heldur en aðrir hafa kannski kost á að gera. Það gæti verið ein skýringin í þessu. Þess vegna árétta ég það sem ég kom inn á fyrr í ræðunni, að það að ná niður matarkostnaði, matvörunni niður í verði, er algjört lykilatriði fyrir okkur öll en ekki síst þá sem höllustum fæti standa.

Ég endurtek þakkir mínar til þeirra sem báðu um þessa skýrslu og til forsætisráðherra fyrir að koma hingað í þingið og efna til samtals um hana við þingmenn.

###

Virðulegur forseti. Þar sem kemur eiginlega mest á óvart í þessari umræðu er hvað þingmönnum Sjálfstæðisflokksins finnst litlu máli skipta hvort hæstv. fjármálaráðherra Bjarni Benediktsson, formaður Sjálfstæðisflokksins, sitji í stólnum eða ekki. Menn tala eins og þessi atburðarás sem hér er farin af stað hafi bara engin áhrif, skipti bara ekki nokkru máli. Það er búið að liggja fyrir í eitt og hálft ár að þetta gæti orðið niðurstaðan. Samt er það þannig út til samfélagsins að menn vita ekkert hvað er að fara að taka við. Það er talað um einhverjar hrókeringar á milli flokka í ríkisstjórninni. Við vitum að ríkisstjórnarflokkarnir eru mjög ósammála innbyrðis þannig að við vitum ekkert hvaða stefna verður hér rekin til framtíðar þar sem flokkarnir eiga algerlega sjálfdæmi um sín ráðuneyti og skipta sér helst ekki mikið af öðrum nema í einhverjum skeytasendingum á fundum úti í bæ. Svo er það algjört lykilatriði að það er búið að klúðra málum þannig að það er ekkert traust úti í samfélaginu til þess að halda áfram sölunni á Íslandsbanka. Það á eftir að vinna mikla vinnu til þess að endurheimta það traust. Það er algjört lykilatriði sem hv. þm. Þorbjörg Sigríður Gunnlaugsdóttir kom inn á hér áðan, að við vitum ekkert hvort þessir tugir milljarðar skili sér inn líkt og gert er ráð fyrir á næsta og þarnæsta ári. Það er algjör lausung og lausatök á stjórn ríkisins og það er ekki gott.

###

Herra forseti. Já, það er óneitanlega skrýtið að hér í óundirbúnum fyrirspurnatíma skuli sitja fyrir svörum fjármála- og efnahagsráðherra sem hefur í raun og veru ekkert um fjármál ríkisins og efnahag ríkisins til lengri tíma, til framtíðar að segja vegna þess að hann er að yfirgefa embættið eins og þekkt er. Það eru sennilega  rétt rúmlega 30 einstaklingar á Íslandi sem eru hissa á því að þessi úrskurður umboðsmanns Alþingis varð eins og hann varð. Það hefur verið talað um það í eitt og hálft ár að  þetta yrði hin augljósa niðurstaða í málinu.

Fimbulfambið í ríkisstjórninni, hringlandahátturinn er algerlega með ólíkindum. Það er verið að tala um að færa ráðherra á milli stóla og miðað við það hvað flokkarnir eru ósamstiga í þessu ríkisstjórnarsamstarfi þá vitum við ekkert hvert málaflokkar ríkisstjórnarinnar eru að fara núna á næstu vikum. Það liggur ofur einfaldlega  ekki fyrir. Þrátt fyrir að  allir hafi getað sagt sér — allir — að þetta yrði niðurstaðan í áliti umboðsmanns. Það er alger ringulreið í ríkisstjórn landsins. Menn vita ekkert hvort menn eru að koma eða fara. Og það er algerlega óboðlegt að bjóða upp á það að fyrir svörum eigi að sitja fjármála- og efnahagsráðherra sem er að yfirgefa stólinn og hefur ekkert um það að segja til framtíðar litið hvernig málum verður stýrt í því ráðuneyti sem þar er undir.

###

Herra forseti. Það fer ekkert á milli mála að það ríkir lausung í stjórn landsins. Hér skortir alla stjórnfestu og það er eins og það hafi komið ríkisstjórnarflokkunum sérstaklega mikið á óvart í gær að neikvætt álit umboðsmanns um embættisfærslur hæstv. fjármálaráðherra yrði niðurstaðan. Þetta er samt sem áður það sem er búið að glymja í öllum fjölmiðlum, hjá öllum sem fjallað hafa um málið, m.a. stjórnarandstöðunni, frá því að málið kom upp á sínum tíma.

Nú er það auðvitað þannig, ef miðað er við fjölmiðla, að það íslenskasta af öllu íslensku virðist vera í uppsiglingu. Hér eru menn að axla ábyrgð á stórfelldu klúðri við það að selja ríkiseigur fyrir milljarðatugi, menn ætla að axla ábyrgð með því að gerast utanríkisráðherrar.

Ég vildi hins vegar fá að spyrja hæstv. forseta Alþingis um það, vegna þess að ég sé að það er gert ráð fyrir því að hæstv. fráfarandi fjármálaráðherra verði hér í óundirbúnum fyrirspurnatíma á morgun ásamt heilbrigðisráðherra og dómsmálaráðherra, hvort það sé þannig enn þá. Verður það þannig að hæstv. fjármálaráðherra sitji hér fyrir svörum í óundirbúnum fyrirspurnatíma á morgun?

###

Frú forseti. Þegar rætt er um það hvaða ríkiseigur eigi að selja og hvernig ráðstafa eigi fjármunum er ágætt að hafa nokkrar tölur í huga, það skerpir aðeins á samhenginu. Vaxtagjöld ríkisins eru óheyrileg, 110 milljarðar kr. á næsta ári. Klúðrið vegna Íbúðalánasjóðs mun mögulega kosta ríkið um 200 milljarða kr. og útgjöld ríkisins hækkuðu um 130 milljarða á milli fjárlaga. Þetta eru svakalegar tölur. Íslenska ríkið greiðir hlutfallslega meira í vexti en flestar þjóðir í kringum okkur, jafnvel þótt mörg ríkjanna skuldi mun hærri fjárhæðir. Ástæðan fyrir lakari vaxtakjörum ríkisins er að sjálfsögðu gjaldmiðillinn. Hins vegar er afar brýnt að lækka skuldastöðuna til að koma í veg fyrir þessi svimandi háu vaxtagjöld.

Að mínu mati er afar mikilvægt að selja eftirstandandi hlut ríkisins í Íslandsbanka og nota fjármunina til að greiða niður skuldir og eftir atvikum byggja upp innviði. Það er vissulega mikið vantraust í gangi gagnvart frekari eignasölu ríkisins vegna þess hversu mislagðar hendur ríkisstjórninni hafa verið við sölu á ríkiseigum en kannski væri hægt að efla traustið með því að koma því þannig fyrir að Sjálfstæðisflokknum yrði ekki treyst fyrir að hafa yfirumsjón með ferlinu heldur yrði því frekar komið yfir til hinna tveggja stjórnarflokkanna. Það er a.m.k. hugmynd sem vel þyrfti að ræða. Ég er sjálfur þeirrar skoðunar að það séu engin sérstök rök fyrir því að ríkið haldi á eignarhlut sínum í Landsbankanum. Það sama ætti að gilda um hann og Íslandsbanka. Þetta er eign sem við eigum að selja á næstu árum og við eigum að nota fjármagnið til að grynnka á skuldum og efla innviði. Og þetta er algjört grundvallaratriði. Það gengur ekki að selja verðmætar eignir, fá fyrir það einskiptistekjur en nýta þær síðan í almennan rekstur ríkissjóðs. Ferlið við slíka sölu þarf að vera opið og gagnsætt. Lindarhvolsleiðin og leyndarhyggjan þarf að víkja til að landsmenn skilji og skynji að sanngirni og jafnræði skiptir mjög miklu máli, ekki síður en bara hæsta verð. Ríkisstjórn sem ber ekki virðingu fyrir því að hér þurfi að ríkja traust á fjármálamarkaði endar á því að verða sjálf rúin trausti. Sala ríkiseigna þarf að vera í þágu almennings en ekki útvalinna.

###

Frú forseti. Ég þakka hv. þm. Birni Leví Gunnarssyni fyrir. Já, það er vissulega galli á kerfi ef það getur hrunið við möguleg kosningaúrslit þó að þau séu kannski ekkert sérstaklega líkleg.

En mig langaði að spyrja hv. þingmann líka um annað. Ef það er eitthvað viðkvæmt í íslenskri pólitík þá er það auðvitað það hvernig við gætum að hinum dreifðari byggðum landsins. Þetta er oft alveg svakalega erfið umræða á Íslandi, hún er tilfinningahlaðin. Það er auðvitað þannig að mörg byggðarlög hafa verið að horfa upp á fólksflótta lengi og hafa ekki náð sér almennilega á strik á síðustu áratugum. Menn hafa nefnt þar auðvitað ýmsa hluti til sögunnar sem ég ætla ekki að rekja hér en a.m.k. er þetta auðvitað tilfinningalegt sjónarmið og raunverulegt sjónarmið sem við þurfum að taka tillit til þegar við erum að jafna aðstöðumuninn í kosningum á milli kjósenda eftir því hvar þeir búa. Mig langaði að spyrja hv. þingmann um það hvort honum finnist ekki vel hægt að ná fram einhverjum almennum sjónarmiðum um öflugri byggðir úti á landi án þess að það þurfi að ganga svona langt í því að skerða mannréttindi fólks á höfuðborgarsvæðinu umfram það sem gengur og gerist úti á landi. Getum við ekki vel tryggt jafnara vægi atkvæða á landsvísu á milli kjördæma og jafnframt haldið í heiðri kröfunni um það að við viljum hafa öfluga búsetu um landið allt? Þurfum við að tryggja búsetu um landið allt með svona róttæku inngripi inn í mannréttindi eins og við erum að gera núna í kosningalögum?

###

Frú forseti. Ég þakka hv. þm. Birni Leví Gunnarssyni fyrir ræðuna og áhugavert að heyra það sem þingmaðurinn fór hérna yfir. Ég ætla að lýsa því yfir hérna sömuleiðis að ég hygg að það hefði verið ansi erfitt að mynda ríkisstjórn þessara þriggja flokka með eins manns meiri hluta. Ég er ekki viss um að menn hefðu verið neitt sérstaklega æstir í þá vegferð. Engu að síður hefði það þó a.m.k. verið meiri hluti. Ég ætla hins vegar að nefna þessa ríkisstjórn sem minn flokkur sat í um nokkurra mánaða skeið, ríkisstjórn Bjartrar framtíðar, Viðreisnar og Sjálfstæðisflokksins. Auðvitað er þetta viðkvæmt eins og hv. þingmaður var að fara yfir með hverjir setjast á þing fyrir flokkana og ekki. Við þekkjum þá umræðu náttúrlega mjög vel úr Borgarnesmálunum öllum sem komu upp eftir síðustu kosningar og jöfnunarhringekjan fór af stað og allt það, þekkjum það mætavel. Þetta er viðkvæmt og eðlilegt að menn vilji standa vörð um sín réttindi í því.

Hitt er síðan annað að þegar við erum með kosningakerfi sem beinlínis leiðir til þess að það sé hægt að mynda ríkisstjórn sem ekki hefði annars verið hægt að mynda — það fengu sem sagt þrír flokkar, minn flokkur þar á meðal, að stýra landinu hér í tæpt ár án þess að það sé hægt að réttlæta það með neinum sanngirnisrökum vegna þess að þarna var vægið milli flokkanna ekki rétt. Mig langaði bara að spyrja hv. þingmann um það. Þessi talnaleikfimi, þegar þetta í sjálfu sér skiptir ekki neinu máli, fer svolítið niður fyrir radarinn, en þegar þetta farið að snúast raunverulega um það hverjir hafa umboð til þess að stjórna saman landinu þá hlýtur það að árétta svolítið sterkt fyrir okkur að við verðum að breyta þessu þannig að við getum a.m.k. gengið úr skugga um að það sé eðlilegt umboð sem viðkomandi ríkisstjórn hafi til að stjórna landinu.

###

Frú forseti. Ég þakka hv. þm. Stefáni Vagni Stefánssyni fyrir. Já, ég ætla bara að taka undir það. Ég ætla að vona að ef við berum gæfu til þess að fá svolítið góða og þroskaða umræðu um þetta hérna í þingsal og inni í þeim þingnefndum sem undir eru — þ.e. ef ríkisstjórnin sýnir á spilin, hún hefur ekki gert það enn þá þó að það sé kveðið á um þetta í stjórnarsáttmála — þá verði mjög rækilega passað upp á hvers kyns byggðasjónarmið.

Við erum ósammála um margt í þessum þingsal oft á tíðum. En ég held að við séum öll sammála um það grundvallaratriði að það sé góð og öflug byggð hringinn í kringum landið. Við viljum ekki sjá byggðunum blæða út, engum. Við höfum hins vegar örugglega áherslumun um það hvernig við hugsum um þessa hluti og þessi sjónarmið sem hv. þingmaður nefnir sérstaklega til sögunnar eiga svo sannarlega að vera partur af þessari vinnu, enda eru þau í sjálfu sér rökstuðningurinn fyrir misvæginu fyrir það fyrsta, þannig að það hlýtur auðvitað eðli máls samkvæmt að koma þannig til.

Ég ætla þá bara að nota tækifærið hér og brýna ríkisstjórnina til þess að sýna á spilin í þessari vinnu. Það er ekki nóg að setja einhver markmið á blað í stjórnarsáttmála ef síðan á ekkert að vinna áfram með það. Þetta frumvarp er auðvitað góðra gjalda vert til að hefja þá vinnu ef ríkisstjórnin vill ekki gera það sjálf með sínu eigin máli. En ég árétta það sem ég sagði hérna áðan: Jafnvel þótt menn komist ekki í þá vinnu að eða það náist ekki samkomulag um það að jafna vægi atkvæði meira eftir búsetu þá yrði alger grundvallarhneisa ef þingið gæti þó a.m.k. ekki tryggt að þingmannatala flokkanna sé í samræmi við það sem úrslit kosninga hverju sinni segja okkur til um. En auðvitað eigum við að lagfæra bæði atriðin og þá líka með þeim sjónarmiðum sem hv. þm. Stefán Vagn Stefánsson nefndi hér til sögunnar.

###

Frú forseti. Ég vil þakka hv. þm. Stefáni Vagni Stefánssyni fyrir að eiga við mig orðastað um þetta. Ég ætla reyndar alveg að játa það að hafi það komið þannig út hjá mér að ég hafi sérstaklega verið að tilgreina að þessi tiltekna umsögn, sem hv. þingmaður nefnir hér til sögunnar og les upp úr, hafi átt að vera einhver sérstakur jákvæður stuðningur við þetta mál þá var það ekki ætlunin að taka hana út þannig, þetta var bara einn af þeim umsagnaraðilum sem ég nefndi. En það getur vel verið að ég hafi orðað þetta eitthvað klúðurslega. Ég var fyrst og fremst að vitna og vitnaði mest til þess sem kom frá Mannréttindaskrifstofu Íslands og svo vitnaði ég líka mikið til þess sem kom frá Ólafi Þ. Harðarsyni og Þorkeli Helgasyni en ætlaði ekkert að vera að reyna að setja Skagfirðinga undir einhvern annan hatt en þeir vilja sjálfir vera undir. Það var alls ekki þannig.

Bara svo ég árétti: Mér finnst mjög mikilvægt að við tökum alvöruumræðu um þetta hérna í þingsal og í þingnefnd vegna þess að við erum auðvitað annars vegar með bara hrein og klár mannréttindi fólks. Við erum með þetta mikla misvægi sem er á milli landshluta hérna á Íslandi sem er miklu meira heldur en í löndunum í kringum okkur, miklu meira heldur en viðmið Feneyjanefndarinnar kveða á um. Svo erum við hins vegar auðvitað með þennan mikla vilja sem hér er á Íslandi til að passa vel upp á það að geta haldið byggð úti um landið allt og eflt hinar dreifðari byggðir landsins. Ég er ekkert endilega viss um að það sé erfitt að gera þetta eins og ég var að rekja aðeins í minni ræðu. Ég held að þingmenn á höfuðborgarsvæðinu vilji tala máli hinna dreifðari byggða og að við þurfum ekki að hafa þetta mikla misvægi og þetta mikla mannréttindabrot í gangi til að gæta bæði að mannréttindum og því líka að efla búsetu um landið allt.

###

Herra forseti. Ég mæli hér fyrir frumvarpi til laga um breytingu á kosningalögum. Hv. þm. Þorgerður Katrín Gunnarsdóttir er fyrsti flutningsmaður frumvarpsins sem ég mæli hér fyrir í hennar stað en alls koma flutningsmenn úr fjórum flokkum. Allir þingmenn Viðreisnar og Pírata eru á þessu máli en einnig þrír þingmenn Samfylkingar og einn úr Flokki fólksins. Þetta frumvarp hefur verið flutt áður og hefur reyndar tekið breytingum á leiðinni og þá með þeim hætti að reynt hefur verið að taka tillit til umsagna sem borist hafa en það er þó flutt óbreytt frá síðasta og þarsíðasta þingi.

Málið felur í sér að með samþykkt þess verður atkvæðavægi jafnara á milli kjördæma eða eins jafnt og stjórnarskráin heimilar og einnig að flokkar sem ná kjöri á Alþingi fái þingmannafjölda í samræmi við atkvæðafjölda. Eins og við þekkjum er misvægi atkvæða milli kjördæma umtalsvert meira hér en í nágrannalöndunum og mun meira en Feneyjanefndin svokallaða telur eðlilegt. Þá þekkjum við það einnig að í síðustu fernum alþingiskosningum hefur það gerst að flokkar hafa fengið fleiri þingmenn en heildaratkvæðatalan segir til um, sem svo aftur þýðir að aðrir flokkar hafa fengið færri þingmenn en þeir áttu að fá og fer ég nánar yfir það síðar í ræðunni.

Það hlýtur að teljast algjört grundvallaratriði að borgarar þessa lands sitji við sama borð þegar kemur að því að hafa áhrif á samfélagið í gegnum kosningar. Þetta er einn grundvallarþáttur lýðræðisins og ættu að vera sjálfsögð mannréttindi árið 2023. Takmarkanir á atkvæðisréttinum líkt og hér eru við lýði skerða þetta jafnræði og það er ólíðandi. Þetta hefur verið eitt af grundvallarmálum Viðreisnar frá stofnun flokksins, að atkvæði eigi að hafa sama vægi — einn maður, eitt atkvæði. Þetta mál sem ég mæli hér fyrir nær ekki alveg svo langt, enda takmarkar stjórnarskráin hversu langt er hægt að ganga í þessum efnum því að þar segir að kjördæmin skuli fæst vera sex en flest sjö og það takmarkar hversu langt er hægt að ganga með lagasetningu. En nái málið fram að ganga verður misvægið þó mun minna.

Staðan er þannig á Íslandi að í þrígang hefur þurft að færa þingmann frá Norðvesturkjördæmi yfir í Suðvesturkjördæmi til að misvægið haldist innan þeirra marka sem leyfilegt er en kjördæmakerfið okkar leyfir mest tvöfaldan mun á vægi atkvæða eftir búsetu kjósenda. Nefnd Evrópuráðsins um lýðræði með lögum, þ.e. Feneyjanefndin svokallaða, hefur gefið út reglur um góða starfshætti í kosningamálum. Í þeim reglum kemur fram að tryggja skuli sem jafnast vægi atkvæða, að misvægi atkvæða fari almennt ekki yfir 10% og alls ekki yfir 15% nema við sérstakar aðstæður. Á Íslandi er munur á atkvæðavægi kjósenda hins vegar yfirleitt nær 100% — 100%, segi ég, og þessar tölur eru eiginlega þess eðlis að þær þarf að endurtaka. Feneyjanefndin telur að misvægi megi alls ekki fara yfir 15% nema við sérstakar aðstæður. Við Íslendingar þverbrjótum þau viðmið með því að halda úti kerfi sem gerir það að verkum að munurinn er nærri 100%. Það er því algerlega augljóst að breytingar þarf að gera og í þá átt fer þá þetta frumvarp.

Það eru einna helst tvær ástæður fyrir þessum mikla mun; annars vegar að í stjórnarskránni er kveðið á um að kjósendur að baki hverju þingsæti í einu kjördæmi megi ekki vera helmingi færri en að baki þingsæti í öðru kjördæmi og hins vegar að í kosningalögunum er kveðið á um að breytingar á fjölda kjördæmissæta megi aldrei vera meiri en til að fullnægja lágmarksskilyrði stjórnarskrárinnar. Stjórnarskráin útilokar því ekki að atkvæðavægi geti verið mun jafnara en það er í dag. Lög um kosningar til Alþingis gera það þó með því að kveða á um að breytingar á fjölda kjördæmissæta megi ekki víkja lengra frá hinu tvöfalda vægi en nauðsyn krefur.

Þetta séríslenska og ólýðræðislega fyrirkomulag hefur oft verið gagnrýnt og það hefur lengi verið barist fyrir jöfnun atkvæðavægis á Íslandi. Brynjólfur Pétursson, lögfræðingur og þá stjórnardeildarforseti og einn Fjölnismanna eins og við þekkjum, bar fram tillögu þessa efnis fyrir rúmum 170 árum. Ýmsir þingmenn sem eru og hafa verið á þingi hafa lagt fram frumvörp, stjórnarskrárfrumvörp og þingsályktunartillögur með ólíkum leiðum að því marki. Fyrsti flutningsmaður þessa frumvarps, hv. þm. Þorgerður Katrín Gunnarsdóttir, sagði til að mynda í jómfrúrræðu sinni hér á Alþingi í júní árið 1999, með leyfi forseta:

„Réttur hvers manns til að kjósa sér fulltrúa á löggjafarþing landsins, Alþingi, er einn mikilvægasti hlekkurinn í lýðræðiskeðju okkar Íslendinga. Slíkur réttur er ekki og á ekki að vera verslunarvara í pólitísku dægurþrasi. Vissulega þarf að gæta að byggð í landinu og reyna að jafna aðstöðumun hinna dreifðu byggða landsins. En það verður ekki gert með því að meta kosningarrétt einstaklinganna á mismunandi hátt. Hann verður ekki metinn í krónum, vöttum eða kílóriðum. Kosningarrétturinn á að vera fyrirvaralaus.“

Að mati flutningsmanna þessa frumvarps er tímabært að rjúfa þá vafasömu hefð að misvægi atkvæða milli kjördæma sé alltaf mesta misvægishlutfall sem heimilt er samkvæmt stjórnarskránni. Það er orðið tímabært að jafna leikinn milli kjósenda þessa lands.

Hitt atriðið sem þetta frumvarp tekur á er misvægi á milli þingflokka sem er ekki síður meinsemd en misvægi milli kjördæma. Reyndar hefur manni virst á umræðunni í stjórnmálum í gegnum tíðina að flestir stjórnmálamenn, í það minnsta í orði kveðnu, styðji það að eyða misvægi á milli flokka, enda er það algjörlega ótækt að tiltekinn stjórnmálaflokkur fái aukamann á kostnað annars flokks í hverjum kosningunum á fætur öðrum.

Fyrsti flutningsmaður þessa máls rakti það í ræðu á síðasta þingi, þegar þetta mál var flutt, hver sagan er að þessu leyti og benti m.a. á að ef misvægi á milli þingmanna þingflokka er skoðað þá voru jöfnunarsæti fyrst tekin upp árið 1934 og hlutu þá nafngiftina uppbótarsæti. Fram að því hafði ætíð verið afar mikið misvægi á milli þingstyrks flokkanna og landsfylgis þeirra. Þetta var síðan að nokkru leyti leiðrétt árið 1934 og síðan aftur árið 1959 en þó ekki nægjanlega, til þess voru uppbótarsætin einfaldlega ætíð of fá. Það var fyrst með breyttum lögum um kosningar til Alþingis árið 1987 sem það náðist að koma á fullum jöfnuði og þannig var það svo lengi sem þau lög giltu eða til aldamótanna og þá mátti ekki tæpara standa með fjölda jöfnunarsæta, sem voru reyndar ekki nefnd því nafni í lögunum. Um aldamótin tóku síðan við ný lög sem náðu síðan áfram að tryggja þennan umrædda jöfnuð í næstu þrennum þingkosningum þ.e. 2003, 2007 og 2009. Síðan þá hefur þetta markmið ekki náðst. Í fjórgang hefur það því gerst að einhver þingflokkur er stærri en hann á í raun og veru að vera og annar þá minni á móti. Þetta gerðist í þingkosningunum 2013, 2016, 2017 og 2021 og í hverjum þessara kosninga hefur eitt þingsæti í rauninni rambað á rangan þingflokk miðað við heildaratkvæðatölu flokkanna.

Ólafur Þ. Harðarson, prófessor í stjórnmálafræði, hefur margoft bent á þessa meinsemd í ræðu og riti og jafnan verið mjög gagnrýninn á að stjórnmálunum hafi ekki tekist að eyða þessu misvægi á milli flokka. Hann hefur til að mynda bent á að síðan 1987 hefur enginn opinber ágreiningur verið á milli stjórnmálaflokkanna um jafnt vægi atkvæða á milli flokka og undirstrikað að þetta er skýrt markmið í 31. gr. stjórnarskrárinnar. Eins og fyrr var rakið tókst frá 1987 til 2009 að ná þessu markmiði í öllum kosningum en ekki eftir það.

Þetta eru fernar kosningar í röð sem þetta misvægi hefur einhvern veginn fest í sessi og við skulum kannski líta aðeins nánar á það. Í kosningunum 2013 náðist þetta jafnvægi á milli flokka ekki. Þá var það Framsóknarflokkurinn sem fékk einum þingmanni of mikið og það var Vinstrihreyfingin – grænt framboð sem fékk þá einum þingmanni of lítið, sem er auðvitað óboðlegt með öllu. Árið 2016, og þetta er eiginlega athyglisverðasta dæmið, fékk Sjálfstæðisflokkurinn einum þingmanni of mikið, á kostnað VG aftur. Þá gerist það í framhaldinu að það er hægt að mynda ríkisstjórn út frá þessu misvægi á milli flokka, þ.e. ef misvægið á milli flokka hefði ekki verið þá hefði ekki verið hægt að mynda þá ríkisstjórn sem mynduð var. Sú ríkisstjórn var mynduð með eins manns meiri hluta, ríkisstjórn Bjartrar framtíðar, Sjálfstæðisflokks og Viðreisnar. En ef þá hefði verið búið að útrýma þessu misvægi á milli flokka hefði ekki verið hægt að mynda þá ríkisstjórn. Þetta vil ég nefna sérstaklega vegna þess að stundum hefur Viðreisnarfólki verið legið á hálsi að vilja breyta þessu til að auka vægi flokksins, sem er sterkari í þéttbýli heldur en í dreifbýli, en þá er hægt að benda á þetta sem dæmi á móti, að við hefðum ekki viljað hafa kerfið þannig að það sé hægt að mynda ríkisstjórn á grundvelli þessa misvægis. Það var engu að síður hægt eftir þessar kosningar. Síðan var það 2017, þá fékk Framsókn einum þingmanni of mikið og þá á kostnað Samfylkingar. Síðan var það 2021 og þá fékk Framsókn einum þingmanni of mikið og þá á kostnað Sjálfstæðisflokks. Það hefur því ekki tekist að ná þessu markmiði um jöfnuð á milli þingflokka í fernum kosningum í röð og í sumum tilfellum með afdrifaríkum afleiðingum og jafnvel þótt þetta snúist kannski ekkert um þessa dramatík, að það sé hægt að mynda ríkisstjórn út á misvægið sjálft, þá er þetta auðvitað algjörlega ótækt vegna þess að þingstyrkur flokka á að sjálfsögðu að vera í samræmi við það atkvæðamagn sem er í kosningum.

Þrátt fyrir stjórnarskrárákvæðið hefur Alþingi ekki gert nauðsynlegar breytingar á kosningalögum. Þetta frumvarp er sem sagt að tryggja jafnt vægi atkvæða á milli flokka. Nauðsynleg breyting, segir Ólafur Þ. Harðarson og hann var síðan, svo ég nefni það nú hérna líka, mjög afdráttarlaus um þetta þegar hann kom fyrir stjórnskipunar- og eftirlitsnefnd á síðasta þingi þegar þetta mál var þar til umfjöllunar.

Svo má til fróðleiks geta þess að í frægum dómi stjórnlagadómstóls Sambandslýðveldisins Þýskalands frá árinu 2008 var gerð um það krafa að fullur jöfnuður næðist milli þingflokka við kosningar til sambandsþingsins. Það vafðist lengi fyrir sambandsþinginu að framfylgja þessum dómi en niðurstaðan var að bæta skyldi við þingsætum til jöfnunar allt þar til þetta markmið næðist; það markmið sem stjórnlagadómstóllinn sagði að það væri krafa um, að fullur jöfnuður næðist milli þingflokka. Afleiðingin er sú að núna sitja 736 þingmenn á þinginu í stað þess fjölda sem þeir ættu með réttu að vera eða 598 talsins og gætu þeir orðið enn fleiri í komandi kosningum hjá Þjóðverjum. Sú lausn á hliðstæðum vanda okkar hér á landi sem lögð er til með þessu frumvarpi er ekki af þessum toga. Það er hægt að ná fullum jöfnuði á milli þingflokka án þess að það þurfi að fjölga þingmönnum.

Hér má líka nefna og vitna til skýrslu stjórnmálafræðinganna Birgis Guðmundssonar og Grétars Þórs Eyþórssonar til stjórnlaganefndar árið 2011, en þar var nefnt að Ísland hafi gengið lengst Norðurlandanna í misvægi á milli kjördæma og flokka þrátt fyrir að öll Norðurlöndin viðhafi kjördæmaskiptingu líkt og Ísland sem og öll önnur vestræn lýðræðisríki. Nánar tiltekið sé atkvæðavægið að fullu jafnað í Danmörku, Finnlandi og Svíþjóð á meðan Noregur og Ísland hafi misjafnt atkvæðavægi, dreifbýlissvæðunum í hag og þéttbýlissvæðunum í óhag. Þetta vægi var þrefalt meira á Íslandi en í Noregi í kosningunum 1997 og 1999. Það segir okkur þá auðvitað að þetta misvægi er talsvert meira og reyndar miklu meira hér á Íslandi heldur en í löndum sem við viljum bera okkur saman við. Þetta frumvarp er þá mjög stórt skref í að jafna það að verulegu leyti þótt eins og áður segir sé það stjórnarskráin sem kemur í veg fyrir að það sé hægt að ná fullu jafnræði á milli fólks eftir því hvar það býr á landinu þegar kemur að atkvæðavæginu.

Það er eftirsóknarvert og lýðræðislegt að stefna að jöfnu vægi atkvæða. Það styrkir stoðir lýðræðis og tryggir jafnan rétt borgaranna óháð efnahag, óháð kyni, óháð uppruna, búsetu eða öðrum viðeigandi þáttum. Það tryggir betur pólitíska sátt og eykur skilning og réttlæti í samfélaginu. Við byggjum ekki upp réttlátt samfélag og við byggjum ekki upp farsælt samfélag með því að viðhalda misskiptingu í kosningakerfinu. Það verður ekki horft fram hjá því að einn einstaklingur, eitt atkvæði er sjálfsögð krafa í nútímalegu lýðræðissamfélagi.

Ég verð reyndar að segja þá skoðun mína hér að mér finnst það í raun og veru með hálfgerðum ólíkindum að við þurfum að vera að standa í þessari umræðu og leggja fram þessa tillögu núna árið 2023, svo sjálfsagt ætti þetta að vera.

Sem fyrr segir er ekki hægt af hreinum stærðfræðilegum ástæðum að tryggja fyllilega jafnt vægi atkvæða án þess að afnema kjördæmaskiptinguna og hún er stjórnarskrárbundin. Því verður henni ekki breytt með almennum lögum og við sjáum það auðvitað og höfum mörg dæmi um það núna á undanförnum árum og áratugum að það hefur verið mjög erfitt að breyta stjórnarskránni. Það hafa verið gerðar tilraunir sem hafa endað úti í skurði því að flokkarnir komu sér ekki saman um þær breytingar sem gera á og það hefur bara ofur einfaldlega verið ótrúlega mikil tregða hér á Alþingi að jafna vægi atkvæða milli kjördæma og þar hefur þéttbýlið alltaf liðið fyrir. Það eru ákveðnir flokkar hér á þingi sem hafa gengið lengra í þessu en aðrir en nú er mál að linni.

En gott og vel, sumt af þessu er þá bundið við stjórnarskrána. En eins og fram hefur komið byggist þetta frumvarp á því að við erum ekki að breyta stjórnarskránni heldur að reyna að stíga skref í átt að eins jöfnu atkvæðavægi og hægt er, bæði þá á milli íbúa, eins og fyrr er sagt, og svo síðan á milli flokkanna, laga misvægið á báðum þessum endum. Ég ætla ekki að fara með nákvæma útreikninga í þessari ræðu eða gera nákvæmlega grein fyrir stærðfræðinni sem liggur að baki, það er allt saman rakið í þeirri greinargerð sem fylgir frumvarpinu og ég hvet þingheim til að kynna sér það, bæði hvað snertir jafnt vægi atkvæða milli kjördæma og einnig á milli flokka.

Sem fyrr segir hefur þetta mál áður verið lagt fram og á þeirri vegferð hefur frumvarpinu verið breytt til þess að taka tillit til athugasemda og ábendinga sem borist hafa og það verður að taka það fram að flestar umsagnir sem borist hafa um þetta mál hafa verið mjög jákvæðar og hlynntar því grundvallarmarkmiði sem verið er að reyna að ná. Það hafa til að mynda borist umsagnir frá Mannréttindaskrifstofu Íslands, Reykjavíkurborg og byggðarráði Sveitarfélagsins Skagafjarðar, svo dæmi sé tekið. Í umsögn Mannréttindaskrifstofunnar var til að mynda vísað til þriggja skýrslna Öryggis- og samvinnustofnunar Evrópu, ÖSE, um skoðun framkvæmdar kosninga á Íslandi 2009, 2013 og 2017 þar sem bent var á að misvægi atkvæða bryti í bága við ákvæði í Kaupmannahafnarskjalinu svonefnda sem samþykkt var árið 1990 þegar aðildarríki stofnunarinnar samþykktu grunnreglur um mannréttindi — og takið eftir því, um mannréttindi — og skuldbundu sig til að halda lýðræðislegar kosningar samkvæmt tilgreindum reglum. Mannréttindaskrifstofan taldi einnig að ójafnt vægi atkvæða bryti gegn jafnræðisreglum þeirra alþjóðlegu mannréttindasamninga og yfirlýsinga sem Ísland er aðili að, sem var einnig tekið fram í fyrrnefndum skýrslum ÖSE. Þetta segir okkur auðvitað ansi mikið um það hversu brýnt það er að þetta mál nái fram að ganga og það er búið að segja margoft í skýrslum erlendra höfunda að við höfum verið að brjóta alþjóðlega mannréttindasamninga og fram hjá því verður ekki lengur litið að mati þeirra sem flytja þetta mál.

Ég vil líka nefna Þorkel Helgason stærðfræðing í þessu samhengi sem þekkir auðvitað íslensku kosningareglurnar út og inn og kann söguna vel í þessu samhengi. Hann hefur sagt að bæði markmið frumvarpsins, jafnt vægi atkvæða út frá búsetu og jafnt vægi þingmanna milli flokka, náist fullkomlega með þessu frumvarpi. Hann hefur einnig bent á að öll lönd sem við berum okkur saman við stefna að auknu jafnræði og stefna að fullu jafnræði á milli flokka. Sums staðar er verið að breyta kosningalögum og -reglum viðkomandi landa til að tryggja einmitt jöfnuð á milli flokka.

Svo má jafnframt árétta það sem Ólafur Þ. Harðarson, prófessor í stjórnmálafræði, hefur sagt um nauðsyn þess að leiðrétta það misvægi atkvæða sem að óbreyttu ríkir á milli flokka og íbúa víða um land. Hann hefur margítrekað þetta og komið með tillögur þar um og hefur staðið fyrir umfangsmiklum kosningarannsóknum í öllum alþingiskosningum síðan 1983. Það liggja fyrir víðtækar rannsóknir, tölur og gögn sem við hljótum að skoða vel og ummæli hans í allri þessari umræðu hafa auðvitað mjög mikið vægi, enda mikill sérfræðingur á sínu sviði. Hann hefur einnig bent á að jöfnuður á milli flokka hafi ekki náðst síðan í kosningunum 2009, sem er auðvitað brýnt að leiðrétta eins og hér er verið að gera. Við hljótum auðvitað að taka eftir því að þegar Ólafur Þ. Harðarson er að tjá sig um þessi mál, oft í kringum kosningar og eftir kosningar, þá kveður hann mjög fast að orði og lítur svo á að það sé í raun og veru ekkert annað en hneisa að þingið hafi þó ekki að minnsta kosti gengið í það mál að jafna vægið á milli flokka. Hitt er eðli máls samkvæmt kannski pólitískari spurning og örugglega pólitískt flóknara mál.

Hann hefur líka dregið fram, og reyndar fleiri, að stjórnarskráin geri ráð fyrir því að kosningalögin tryggi samræmi milli atkvæðahlutfalls flokka á landsvísu og síðan þingmannatölu flokkanna. Þetta kemur mjög glögglega fram í greinargerðum og fylgiskjölum með stjórnarskrárfrumvarpinu sem var samþykkt í þinginu 1999. Þá var ýmsum útfærsluatriðum kosningakerfisins, sælla minninga, kippt út úr stjórnarskrá og Alþingi falið að fjalla um þau í kosningalögum. Það voru augljósar ástæður fyrir því. Þá yrði einfaldara að kippa augljósum vanköntum í liðinn án þess að breyta stjórnarskránni af því að það er þungt og erfitt að breyta stjórnarskránni eins og við vitum. Það á auðvitað að þurfa að hafa svolítið fyrir því að breyta stjórnarskránni en um þetta hefur ekki náðst samstaða hvað þetta varðar, eins og ég rakti hérna áðan. Alþingi var falið það gæsluhlutverk að passa upp á þessi grunnatriði og þá hugsun stjórnarskrárinnar að hafa misvægi atkvæða sem allra minnst, þannig að frá 1987 til 2009 var þingmannatala flokka í samræmi við fylgi þeirra á landinu öllu eins og ég hef bent hér á og vísa þá líka á Ólaf Þ. Harðarson og hans málflutning í því.

Áður hafði t.d. Framsóknarflokkurinn alltaf grætt á kosningakerfinu. Frægasta dæmið er auðvitað frá árinu 1931 þegar Framsókn fékk ríflega þriðjung atkvæða en tæplega 60% sæta á þingi. Það er auðvitað skekkja sem menn sáu að gat ekki verið eðlilegt að viðhalda og allt frá árinu 1959 hefur Framsókn grætt á þessu kosningakerfi eitt til tvö sæti. Í kosningunum 2013 náðist þetta jafnvægi milli flokka ekki og þá fékk Framsókn einum þingmanni of mikið á kostnað VG eins og ég rakti hérna áðan. Sjálfstæðisflokkurinn fékk svo 2016 einum þingmanni of mikið á kostnað VG og síðan var það 2017 þegar Framsókn fékk einum þingmanni of mikið á kostnað Samfylkingar og svo 2021 á kostnað Sjálfstæðisflokks.

Það hefur ekki tekist að ná markmiði stjórnarskrárinnar fernar kosningar í röð og þetta vil ég undirstrika alveg sérstaklega hér enn og aftur. Það er sáraeinfalt að laga þetta með því að fjölga jöfnunarsætum og fækka kjördæmasætum í kosningalögum. Það getur einfaldur meiri hluti alþingismanna gert og út á það gengur þessi tillaga okkar.

Ég vil líka geta þess að það eru sumir sem vilja jafna vægi atkvæða eftir búsetu, skiljanlega, en það hefur ekki verið eining um það. Stjórnarskráin leyfir slíka breytingu. Það er hægt að hafa þetta vægi nokkuð skýrlega með einföldum meiri hluta á þingi með breytingu á kosningalögum. Þá yrðu þingmenn í Norðvesturkjördæmi sex, þingmenn Norðausturkjördæmis sjö, þingmenn Suðurkjördæmis tíu, þingmenn hvors Reykjavíkurkjördæmis 11, Reykjavík með samtals 22, og þingmenn Suðvesturkjördæmis yrðu þá 18. Undanfarin ár hafa 35 þingmenn komið inn á suðvesturhorninu eða allt frá árinu 2003. Fram að því höfðu landsbyggðarþingmenn verið í meiri hluta á þingi þannig að við höfum auðvitað verið að fara með þetta í ýmsar áttir og tímabært að halda áfram að breyta. Þessir 35 þingmenn suðvestursvæðisins, Reykjavíkur og Suðvesturkjördæmis, hafa hins vegar kosið að nota ekki meiri hluta sinn til að rétta af hluta suðvesturhornsins og jafna vægi atkvæða eftir búsetu en núna er þá komið tækifæri til að reyna að ná þessu fram.

Það er svo alveg hægt að segja hér í fáeinum orðum hvað stjórnarflokkarnir sjálfir hafa sagt, og ég ætla svo sem ekkert endilega fara þá ofan í landsfundi þeirra eða kjördæmisþing, en í stjórnarsáttmála ríkisstjórnarinnar frá 2021 kemur fram um þessa þætti, stjórnarskrá og kosningalög, að ríkisstjórnin muni setja af stað vinnu sérfræðinga um ákvæði stjórnarskrár um Alþingi, kosningar og kjördæmaskipan og að efnt verði til samstarfs við fræðasamfélagið um umræðu og umfjöllun um stjórnarskrárbreytingar. Hér er tækifæri til þess að grípa einmitt þetta frumvarp sem miðar að þessu.

Hér vil ég aftur nefna það sem er auðvitað bara pólitískur veruleiki. Ég hef skilning á því þegar menn koma með rök um að það þurfi að vera eitthvert misvægi á milli fólks eftir búsetu. Ég skil hvaðan fólk er að koma með röksemdinni en ég skil engan veginn hvernig við getum látið það dankast áfram að koma ekki á jafnræði á milli flokka. Það er hins vegar mitt mat að það sé vel hægt að tryggja hagsmuni hinna dreifðari byggða með öðrum hætti en misvægi atkvæða. Mig langar til að mynda að nefna í því samhengi að þó að þingmenn búi á suðvesturhorninu þá eiga þeir flestir taugar til eða ættir að rekja til landsbyggðanna og eru ekkert minna í því að tala um hagsmuni hinna dreifðari byggða þannig að það eitt og sér er ekki bara bundið við búsetu. Við hljótum að þurfa að horfa líka til fleiri þátta þegar við tölum um byggðirnar. Við getum ekki haft það þannig að við séum einhvern veginn að tryggja búsetu um landið allt með því að brjóta mannréttindi á stórum hluta þjóðarinnar. Það finnst mér ekki ganga til lengri tíma.

Virðulegur forseti. Ég vonast til að þetta fái góða umfjöllun í stjórnskipunar- og eftirlitsnefnd. Málið fór þangað fyrir ári síðan. Þegar það var lagt fram þá fékk stjórnskipunar- og eftirlitsnefnd þetta mál til sín og vann nú aðeins í því en það náði ekki fram að ganga og við erum að mæla fyrir þessu núna snemma þingvetrar og það er bara fínt að nefna það að það er brýnt að þetta mál fari lengra núna en það gerði síðast. Þetta er mikið áherslumál hjá mínum flokki, Viðreisn. Við erum fyrstu flutningsmenn að þessu máli en það eru auðvitað flutningsmenn úr öðrum flokkum líka, Pírötum, það er Samfylkingarfólk og einn þingmaður Flokks fólksins sem er með okkur á þessu máli. Við vonumst til þess að hv. stjórnskipunar- og eftirlitsnefnd fari vel yfir það og komi því síðan aftur hingað inn í þingsal því að við þurfum á þessari lýðræðislegu umræðu að halda. Við þurfum að fá að geta greitt atkvæði um þetta mál, að þingviljinn nái fram og menn geta þá opinberað sig sem engir sérstakir talsmenn mannréttinda ef þeim sýnist svo.

###

Frú forseti. Ég vil þakka fyrir þá umræðu sem hér hefur farið fram og það mál sem liggur hér fyrir. Ég hef svo sem ekkert legið á þeirri skoðun minni í þessari umræðu allri um hvalveiðar, sem hefur auðvitað verið mikil í samfélaginu núna yfir sumarmánuðina og í vor, að ég sé engin sérstök rök fyrir því að halda þessum veiðum áfram. Fyrir því eru í raun og veru margar ástæður, allmargar. Það hefur auðvitað verið tínt til hér í umræðunni, bæði í þingsal og úti í samfélaginu í sumar og margoft komið fram og liggur fyrir skjalfest, vottað og staðfest, að þjóðhagslegur ávinningur af þessum veiðum er bara hverfandi. Þetta er ekki eitthvað sem skiptir neinu máli í þjóðhagslegum skilningi. Auðvitað skiptir þetta máli fyrir það fólk sem hefur atvinnu af veiðunum yfir þessa mánuði á ári sem þær eru í gangi, við skulum ekki gera lítið úr því. Við skulum heldur ekki gera lítið úr því að það eru einhver fyrirtæki sem eru starfandi sem þjónusta þennan iðnað, ef má kalla hann svo, og við eigum auðvitað að bera virðingu fyrir því og allt það en í þessu stærra þjóðhagslega samhengi er þetta atvinnugrein sem skiptir mjög litlu máli. Það eru ein rök.

Önnur rök gætu verið þau að orðsporsáhætta Íslands út á við skaðist við þetta. Ég held að það sé alveg augljóst líka. Það á hins vegar ekkert að vera eitthvað sem hefur einhver bein áhrif á það hvernig við högum okkar málum. Við höfum sjálfdæmi um það og þurfum ekki að lúta neinum vilja eða áliti annarra í því. Mér finnst hins vegar sjálfsagt að taka tillit þess. Mér finnst alveg sjálfsagt að taka tillit til þess þegar við erum með atvinnugrein sem skiptir þó ekki meira máli í þjóðhagslega samhenginu en getur haft slæm áhrif á orðspor landsins, þá finnst mér það vera rök sem við eigum að taka inn í jöfnuna. Mér finnst að við eigum að skoða það mjög klárt út frá því líka. Það væri svolítið að stinga höfðinu í sandinn að gera það ekki. Menn hafa talað svolítið fjálglega um þetta, að við eigum ekki að láta einhverja leikara í Hollywood segja okkur fyrir verkum, við séum sjálfstæð þjóð og eigum rétt til að veiða. Það má alveg leggja hlutina þannig upp, það er hins vegar ekkert sem segir að við séum skyldug til að veiða. Það er ekkert sem knýr á um það að við séum að veiða út af þessu sem ég rakti áðan með efnahagslegu rökin. Þetta auðvitað allt saman verðum við að vega og meta bara svolítið í samhengi. Þess vegna var það, svo ég segi það nú bara heiðarlega, svolítið hjárennilegt í sumar, fannst mér, og hjákátlegt að menn skyldu tromma alltaf þannig upp með málflutninginn að þetta snerist einhvern veginn bara nánast um fullveldi okkar eða snerist bara um sjálfsákvörðunarréttinn okkar, eins og það væri einhver knýjandi þörf fyrir okkur að veiða hvali af því að þeir eru syndandi hérna einhvers staðar í nágrenni við landið. Það er ekkert þannig.

Ég er hins vegar líka þeirrar skoðunar að þetta hagsmunamat, þegar við erum að tala um eitthvert orðspor eða efnahagslega samhengið eða annað — það er bara umræða sem þarf að bíða á meðan við erum ekki búin að svara þeirri spurningu með nægilega góðum hætti hvort það sé hægt að veiða hvali án þess að ganga á svig við almenn sjónarmið og lög um dýravelferð. Það er auðvitað grundvallarspurningin. Það er spurning númer eitt sem við þurfum að svara áður en við tökumst á við hin rökin, vegna þess að við getum ekki notað einhver efnahagsleg rök eða einhverjar tilvísanir um atvinnufrelsi í lög og stjórnarskrá þegar við erum á þeim stað að við getum ekki veitt þessi dýr öðruvísi en að kvelja þau. Þarna höfum við auðvitað gögn, skýrslur og samantekt sem leiðir okkur nákvæmlega þangað að þessar veiðar geta ekki farið fram, að mínu mati vegna þess að sjónarmið dýravelferðar eiga að útiloka það. Svo einfalt er það. Síðan getum við tekist á um hin rökin. En það er bara einfaldlega ekki komið að því, finnst mér.

Nú er það auðvitað þannig þegar menn eru að takast á um dýravelferðina og það hvort það sé eðlilegt að veiða þessar stórkostlegu skepnur að þá fara menn oft í þetta: Er ekki loðnan í sjónum? Kvelst hún ekki í nótinni? Þurfum við ekki að horfa til aðbúnaðar dýra eða fiska þegar er verið að veiða á öngul? Allt þetta. Á bak við það allt saman stendur einhvers konar röksemd um það að eitt eigi yfir allar dýrategundir ganga og við eigum auðvitað að koma vel fram við allar dýrategundir. En það er þannig, og menn mega alveg kalla þetta tilfinningarök, að við hugsum ekki eins um allar dýrategundir. Ég hugsa að bóndinn í fjárhúsinu hugsi öðruvísi um lömbin og kindurnar heldur en kóngulærnar og járnsmiðina eða músina úti í haga. Þá má alveg kalla þetta einhvers konar tegundarasisma og tilfinningarök. Mér finnst þetta hins vegar mjög raunveruleg rök sem þarf að taka tillit til. Hvalir eru stórkostlegar skepnur, stórar skepnur sem við hrífumst af þegar við sjáum þær í hafinu, alveg eins og við gerum með stór spendýr á landi og á meðan við getum ekki staðið í því að veiða hvali án þess að vera búin að ganga þannig um hnútana að við séum ekki að meiða eða kvelja dýrin þá eigum við ekki að vera að veiða þau.

Ég er hins vegar alveg sammála þeim sem gagnrýndu matvælaráðherra í þessari umræðu á vormánuðum og í sumar um það hvernig var staðið að því að slá veiðarnar af svona að mestu leyti í sumar. Mér fannst ekki vel að verki staðið þar. Þegar er verið að stöðva atvinnugreinar, þegar er verið að koma með svona íþyngjandi ákvörðun þar sem undir er atvinnugrein, og þó að ég sé ekki hrifinn af atvinnugreininni er þetta samt atvinnugrein, þar sem fólk hefur atvinnu, þar sem fyrirtæki eru bæði í starfsemi í kringum þetta og allt annað, þá finnst mér mjög hæpin stjórnsýsla að það sé hægt að gera þetta með jafn litlum fyrirvara og var gert af hálfu matvælaráðherra. Mér finnst að svona stór og íþyngjandi ákvörðun fyrir fyrirtæki, fleiri en eitt, og fyrir fjölda starfsmanna þurfi að vera betur undirbyggð og það þurfi að vera meiri fyrirvari á. Þarna geta menn auðvitað sagt á móti að það hafi alla vega í einhverjum tilfellum verið gerð athugasemd við eitt og annað í starfsemi fyrirtækisins sem heldur úti þessari starfsemi þannig að menn hefðu alveg getað sagt sér að þetta gæti komið til og því hafi í raun og veru verið einhver fyrirvari. En mér finnst það ekki alveg nægjanlega mikil rök. Þess vegna er það þannig að þó að ég sé sammála því að við eigum ekki að veiða hvali þá finnst mér að við þurfum að gæta að því hvernig við komum í veg fyrir hvalveiðarnar. Þetta frumvarp auðvitað leiðir í jörð í eitt skipti fyrir öll þá hugmyndafræði alla og þau álitaefni. Það er því ekkert annað að gera en að samþykkja það hér.

Það er annað sem ég myndi vilja nefna í þessu samhengi líka og það er að ég held að sumpart hafi þetta hvalveiðimál sprungið svona svakalega upp í sumar, orðið að þessu fári sem það varð, vegna þess að ríkisstjórnarflokkunum fannst ákveðið skjól í því. Við erum í efnahagsástandi sem dregur upp dökka og versnandi mynd af stöðu heimila í landinu. Við erum að kljást við óskaplega háa vexti. Við erum að kljást við mjög háa verðbólgu sem gengur illa að slá á. Við vitum að samsetning þessarar ríkisstjórnar gerir það að verkum að menn eru svolítið að róa í sitthvora áttina og ég held að tveir flokkar í það minnsta í þessu stjórnarsamstarfi, VG og Sjálfstæðisflokkur, hafi svolítið notað þetta mál sem skjól gagnvart hinu og þess vegna hafi umræðan um þetta orðið svona mikil eins og raun ber vitni. Síðan er það auðvitað þannig að það hefur alltaf verið þannig á Íslandi, a.m.k. lengi, að þessar veiðar eru gríðarlega umdeildar. Mig langar að nefna það aftur að við eigum ekki að gera lítið úr því sem menn kalla tilfinningarök í þessari umræðu. Við eigum bara alls ekki að gera lítið úr því. Við eigum að taka það sem gilda röksemd í þessu máli. Við eigum að horfa til þess að það er þannig að úti um alla heimsbyggðina þá er þetta tilfinningahlaðið mál. Dýravelferðarsjónarmið og dýravelferð almennt, það eru miklar tilfinningar í þessu. Ég held að það sé bara inngróið í okkur mannskepnuna að við viljum auðvitað þótt við séum að nýta einhverjar stofna geta a.m.k. gert það án þess að ganga þannig um að við séum að meiða dýrin og kvelja þau, að dauðastríðið vari jafn vel klukkutímum saman, að það þurfi að skjóta sprengiskutlum í dýrin oftar en einu sinni. Það er eitthvað sem við viljum ekki hafa. Á bak við það er auðvitað ekkert annað en bara glerharðar tilfinningar fólks þannig að við þurfum að bera virðingu fyrir þeim rökum í þessari umræðu.

Ég verð líka að fá að nefna af því að menn vísa mikið í atvinnufrelsið og það allt saman, og gott og vel, það er auðvitað eitthvað sem við viljum hafa í hávegum, að atvinnufrelsi hérna á Íslandi sé virt, en eins og ég nefndi í upphafi ræðu minnar þá er ekkert sem segir að okkur sé það beinlínis skylt eða við eigum að veiða hvali þó að þeir syndi hérna í lögsögunni í kringum landið. Það er bara ofur einfaldlega þannig. Því fagna ég því mjög að þetta mál sé komið fram og auðvitað þurfum við að taka ákvörðun um það til lengri tíma hvort það eigi að leyfa þessar veiðar áfram eða banna þær. Ég veit alveg nákvæmlega hvorum megin ég er. Ég vil ekki hafa þessar veiðar í gangi og það er bara nákvæmlega vegna þess að við höfum við ekki getað bundið þannig um hnútana að þetta standist öll þau viðmið og gildi, lög og reglur sem okkur finnst að eigi að gilda um dýravelferð. Á meðan við erum ekki búin að klára þá umræðu og ekki er komin með fast land undir fætur þar þá auðvitað ýtir það öllum öðrum vangaveltum um þessa atvinnugrein á brott, vegna þess að við getum ekki notað efnahagsleg rök eða einhver önnur rök sem einhvers konar réttlætingu fyrir því að við förum illa með dýr. Það held ég að við hljótum að geta sammælst um.

Ég fagna því mjög að þetta mál sé komið fram og að þetta sé til umræðu hérna í þingsalnum. Ég fagna því mjög að þetta mál opinberar í enn eitt skiptið hversu getulítil ríkisstjórnin er í að stjórna þessu landi. Það er auðvitað algjörlega með ólíkindum að flokkar séu í samstarfi sem koma sér ekki saman um nokkurn skapaðan hlut, hvort sem það eru hvalveiðar, efnahagsmál, heilbrigðismál, orkumál eða hvað það er. Þetta er bara enn einn bautasteinninn og varðan í þeirri sögu og vegferð allri að þessi ríkisstjórn nær ekki saman um mál og getur þar af leiðandi ekki stýrt landinu eins og þarf að stýra því akkúrat núna; af einhverri festu, ekki síst í efnahagslegu tilliti. Ég fagna málinu og styð það heils hugar.

###

Herra forseti. Það er í sjálfu sér ágætt að menn vilji viða að sér gögnum og safna saman tölum. En velkist einhver í vafa um að það geisar ópíóíðafaraldur þarna úti? Það þarf ekki annað en að lesa dánartilkynningar dagblaðanna. Það þarf ekki annað en að hlusta á þá sem eru að meðferða fólk. Það eru nefnilega til tölur yfir þá sem hafa leitað sér aðstoðar en eru látnir úr sjúkdómnum. Það getur bæði verið ofskömmtun en það getur líka verið sjálfsvíg eða önnur tilvik. Stóra spurningin er auðvitað þessi: Treystir hæstv. heilbrigðisráðherra sér til þess að lýsa því hér yfir að það gerist aldrei aftur að lífsnauðsynleg þjónusta fyrir mjög veikt fólk, jaðarsett fólk þurfi að loka yfir sumartímann? Getur ekki hæstv. ráðherra tekið undir með mér um það að svona meðferðarstöðvar eiga ekki að loka á sumrin, einfaldlega vegna þess að þessi sjúkdómur fer aldrei í sumarfrí?

###

Herra forseti. Ég nefndi það í ræðu í gær að það hafa fimm látist í umferðarslysum það sem af er ári. Oft verið hærri tala en við erum markvisst að reyna að fækka slysum í umferðinni, erum með áætlanir og sáttmála sem ná mörg ár fram í tímann. Samkvæmt tölum frá SÁÁ stefnir í að um 80 manns látist úr fíknisjúkdómum á þessu ári og athugið, kæru þingmenn og aðrir sem heyrið, þetta er bara fólk undir fimmtugu sem hefur leitað sér aðstoðar hjá SÁÁ. Þarna vantar inn fólk sem hefur ekki farið til SÁÁ og er yfir fimmtugu. 80 einstaklingar eru því vanáætlun. Ef þessar tölur sæjust í umferðinni væri búið að lýsa yfir neyðarástandi. Við myndum aldrei sætta okkur við þetta og við myndum leggja milljarða í ný göng, breikkun vega, brýr og gatnamót. En það birtast ekki fréttir í fjölmiðlum af þeim sem látast úr fíknisjúkdómum. Dauðsföllin verða engu að síður. Þetta eru feður, mæður, bræður og systur. Börn missa foreldra sína. Viðbragð okkar er ekki í neinu samræmi við alvarleika málsins.

Ríkisstjórnin boðaði í apríl aukið fjármagn til SÁÁ vegna ópíóíðafaraldursins. Samkvæmt mínum upplýsingum hefur ekkert samtal átt sér stað um þetta. Peningarnir hafa ekki borist og valið stóð á milli þess að skerða þjónustu vegna ópíóíðafíknar eða loka meðferðarstöðinni í sex vikur. Þetta er ótrúlega sorglegt, ekki síst þegar við höfum í huga að í fyrra dóu 12 einstaklingar á meðan þeir biðu eftir þjónustu. Samfella á milli Vogs og Víkur er lífsnauðsynleg í sumum tilfellum og það gengur ekki upp að loka Vík í sex vikur á ári.

Hæstv. heilbrigðisráðherra varpaði ábyrgðinni á þessu yfir á SÁÁ hér á þinginu fyrr í vikunni. Hann sagði að þetta væri sjálfstæð ákvörðun samtakanna, að ráðuneytið hefði ekki verið með í ráðum og vel væri hægt að halda þessu opnu ef vilji væri til. Ég endurtek: Ef vilji væri til. Telur sem sagt hæstv. ráðherra að það hafi skort vilja til að halda meðferðarstöðin opinni? Og hvers vegna hefur skort á samtal á milli stjórnvalda og SÁÁ um peningana sem lofað var og hvenær eiga þeir að berast svo að hægt sé að þjónusta veikt fólk með þessa banvænu fíkn betur?

###

Herra forseti. Það sem af er ári hafa fimm einstaklingar látið lífið í umferðarslysum — fimm einstaklingar. Það hefur oft verið þannig hér á Íslandi að fleiri hafa látist úr umferðarslysum á hverju ári en engu að síður, þetta er fimm einstaklingum of mikið. Þetta erum við sammála um og við erum alltaf að reyna að leita leiða til þess að bæta umferðaröryggi. Við gerum það með því að endurhanna gatnamót, grafa göng, breikka vegi, fækka einbreiðum brúm og þar fram eftir götunum. Hvað ætlum við þá að segja sem samfélag við þeirri staðreynd að ef fram heldur sem horfir munu 80 einstaklingar deyja úr fíknisjúkdómi á þessu ári? Þetta eru tölur úr gagnagrunni SÁÁ. Það stefnir í það, ef við miðum við hvernig þetta er búið að vera það sem af er ári, að 80 einstaklingar deyi úr fíknisjúkdómi á þessu ári. Það jafngildir því á tíu árum eins og ef allir íbúar Grundarfjarðarbæjar myndu látast. Þetta eru þannig tölur á tíu árum. Við erum hins vegar ekki að gera sáttmála, samninga eða að blása í herlúðra til þess að bjarga þessu fólki, síður en svo, við rétt svo höldum í horfinu. Það er þannig núna að ein stærsta meðferðarstöð landsins, sem er rekin af SÁÁ, Vík, eftirmeðferðarstöð, þurfti að vera lokuð í margar vikur í sumar út af fjárskorti. Það gerði það að verkum að samfellan á milli Vogs og Víkur er rofin. Það gerir það að verkum að batalíkur fólks eru miklu minni og það gerir það mögulega að verkum að fólk deyr.

Ég heyrði hæstv. heilbrigðisráðherra tala hér með þeim hætti sem ég átti ekki von á núna fyrr í vikunni. Hann sagði: Við getum svo auðveldlega haldið því opnu ef það er vilji til þess. Það hefur ítrekað verið kallað eftir meira fjármagni til að hafa það þannig að það þurfi ekki að loka meðferðarstöðvum á sumrin. Þá fer hins vegar svo mikill peningur af sjálfsaflafé SÁÁ í ópíóíðafaraldurinn og viðbragð við honum að það vantar pening í hitt. Það er búið að lofa meira  fjármagni. Það virðist hins vegar vera eitthvað djúpt á því því að það hefur ekki skilað sér til SÁÁ. Við hljótum rétt, eins og í umferðinni, að geta komið í veg fyrir það að fólk deyi að óþörfu.

###

Herra forseti. Ég þakka hv. þm. Jakobi Frímanni Magnússyni fyrir. Ástæðan    fyrir því að ég spurði um afstöðu til þessa máls er sú að formaður    Flokks fólksins sagði aðspurð í blaðaviðtali bara núna á dögunum að sá    flokkur ætli sér ekki að mæla með aðild, og það var svo sem vel þekkt staðreynd    fyrir. Ég vitna orðrétt í viðtal við hv. þm. Ingu Sæland með leyfi forseta: „En að flokkurinn myndi styðja að þjóðaratkvæðagreiðsla færi fram um málið, ef svo bæri undir.“ Þetta finnst mér nefnilega vera meira    bara hrein og klár lýðræðisspurning. Þetta er til að mynda lýðræðisspurning sem Vinstrihreyfingin – grænt framboð hefur sett inn í sína stefnu    að eigi að gera, að styðja tillögu sem þessa. Þetta er eitthvað sem mikill    meiri hluti flokka hér á Alþingi vill gera þrátt fyrir að sumir þessara flokka    vilji ekki ganga í Evrópusambandið. Þannig að mér finnst að við þurfum    í umræðunni svolítið að skilja á milli þess að vilja ganga í Evrópusambandið eða    þess að vilja styðja þessa tillögu sem hér er.

En mig langar líka segja, af því að hv. þingmaður var að tala um nýsköpunarfyrirtækin    og annað, ég var nú að nefna þetta í minni ræðu, að meiri hluti forsvarsfólks    nýsköpunarfyrirtækja telur að krónan hafi neikvæð áhrif á starfsemi nýsköpunarfyrirtækjanna.    73,5% aðspurðra töldu það í könnun 2020 og þetta hefur reyndar komið    fram margoft áður. Mig langar að spyrja hv. þingmann, vegna þess að yfir okkur    hangir líka bókun 35 þar sem margir telja að samningurinn um Evrópska efnahagssvæðið    sé undir og enn aðrir telja að sjálft fullveldi þjóðarinnar sé undir.    Og úr því að hv. þingmaður er þá mögulega tilbúinn að feta í fótspor    formanns síns og samþykkja þá tillögu sem hér er, er hv. þingmaður þeirrar skoðunar að EES-samningurinn sé eitthvað    sem við ættum að ganga út úr? Er EES-samstarfið gengið sér til húðar? Er það    það sem ég get lesið út úr svörum þingmannsins hér áðan?

###

Herra forseti. Ég vil þakka hv. þm. Jakobi Frímanni Magnússyni fyrir ræðuna, víða komið við. Mig langar, í tilefni af því sem nefnt var framarlega í ræðu hv. þingmanns um auðlindirnar, að nefna það að hvað okkur í Viðreisn varðar þá höfum við alltaf litið svo á að Evrópusambandið sé ekki markmið í sjálfu sér. Evrópusambandið er hins vegar leið að markmiði. Evrópusambandið er tæki til að ná fram ákveðnum markmiðum sem ekki hafa náðst hér. Komi það út úr aðildarviðræðum við Evrópusambandið að við Íslendingar missum forræði á okkar helstu auðlindum þá er ég fyrsti maðurinn til að segja nei við slíkum aðildarsamningi. Það eru alveg hreinar línur. Þetta er ekki markmið í sjálfu sér heldur leið að markmiði. Það að hafa forræði áfram á auðlindum okkar er auðvitað eitthvað sem skiptir miklu máli og verður auðvitað útkljáð í viðræðum við Evrópusambandið.

Hv. þingmanni varð tíðrætt um alls konar gjöld sem koma í gegnum Evrópska efnahagssvæðið og aðild að Evrópusambandinu og ég verð að segja að mér finnst það ekkert endilega þannig að íslenskir stjórnmálamenn hafi alltaf staðið sig sérstaklega vel í hagsmunagæslu fyrir íslenska ríkisborgara þannig að ég veit ekki endilega hvort evrópskir stjórnmálamenn séu þess vegna eitthvað verri. En vandinn er hins vegar sá að við fáum til okkar mikið af löggjöfinni í gegnum Evrópska efnahagssvæðið án þess að hafa nokkuð um það að segja, en við hefðum þó a.m.k. eitthvað að segja um það ef við sætum þarna við borðið. En af því að þingmaðurinn var að tala um gjöld þá langar mig að benda á að það var alveg forðast í ræðunni að nefna það sem er þó enn verra fyrir íslensk heimili. Það er krónuskatturinn. Það eru vextirnir sem íslenska krónan veldur okkur.

Mig langaði að spyrja hv. þingmann: Er hann hlynntur eða samþykkur þeirri tillögu sem liggur hérna fyrir? Hann er ekki hrifinn af því að ganga í Evrópusambandið, en er hann tilbúinn til að leyfa þjóðinni að ákveða hvort við eigum að stíga þetta skref eða ekki?

###

Herra forseti. Þetta er mikilvæg tillaga sem við ræðum hér í þingsal. Eins og kom fram hjá framsögumanni, hv. þm. Þorgerði Katrínu Gunnarsdóttur þá hefur þessi tillaga komið fram áður og sambærilegar tillögur reyndar verið fluttar af þingmönnum annarra flokka líka en eru akkúrat á tillögunni núna. Þessi tillaga er í samræmi við þjóðarviljann, þann vaxandi vilja meðal þjóðarinnar annars vegar að ganga í Evrópusambandið en hins vegar að taka þetta fyrsta skref sem er að halda áfram aðildarviðræðunum. Við erum auðvitað í þeirri stöðu, Íslendingar, að Alþingi samþykkti á sínum tíma að sækja um aðild og hefja aðildarviðræður við Evrópusambandið. Það voru stjórnmálamenn án aðkomu þingsins sem sendu bréf til Brussel og settu þær viðræður á ís en þeim hefur ekki verið slitið. Ég ætla rétt að vona það að þingmenn á Alþingi Íslendinga séu sammála um að ef Alþingi ákveður að gera eitthvað þá þurfi Alþingi sjálft að ákveða að hætta við, ekki einhverjir aðrir í þess umboði.

Núna er það þannig að það eru mjög margir sem styðja það að þetta skref sé stigið. Þrefalt fleiri vilja kjósa um aðildarviðræður við ESB en eru á móti þeim, segir í nýlegri frétt upp úr nýrri könnun Maskínu sem vitnað hefur verið hér til, það er bara ofur einfaldlega þannig. 57,3% svarenda styður þessa atkvæðagreiðslu sem er undir í tillögunni hér en 18,9% eru andvíg. Það þýðir að fjöldi þeirra sem vilja að þjóðin ráði för í málinu er þrefaldur sá fjöldi sem er andvígur því. Reyndar er það þannig að ég get vel skilið það að umræðan um aðild að Evrópusambandinu gerir það að verkum að menn skiptist í tvö horn. Þetta er auðvitað umdeilt mál, bæði meðal íslensku þjóðarinnar, rétt eins og annars staðar í álfunni. Reyndar er það nú þannig að 27 ríki Evrópu hafa ákveðið að fara í þetta samband og eru sátt í þessu sambandi. Einungis ein þjóð hefur á síðustu árum gengið úr því. Það eru Bretar og það auðvitað endaði með mjög miklum ósköpum eins og við vitum og pólitískar afleiðingar þess í Bretlandi eru hvergi nærri að baki. Einu sinni var alltaf sagt að það væri ekki hægt að ganga úr Evrópusambandinu þegar menn væru komnir þangað inn. Þetta væri þannig fullveldisspursmál í raun og veru en við erum auðvitað með nýlegt dæmi þar sem búið er að sanna hið gagnstæða.

Það er síðan þannig að þegar við tölum um aðildina sjálfa að Evrópusambandinu, óháð þessari tillögu sem hér er, þá er meiri hluti þeirra sem svara hlynntur því að ganga í Evrópusambandið, 40,2%, en 32,9% eru andvíg. Það má auðvitað gera ráð fyrir því að þeir sem ekki gefa sig upp í þessu vilji kannski gjarnan vita hvað felst í því að vera aðilar að Evrópusambandinu og fá að sjá þá einhvern samning þar að lútandi.

Þetta hefur ekki alltaf verið svona. Vilji þjóðarinnar hefur ekki alltaf verið í þessa átt og reyndar bara alls ekki. Það gerðist um sama leyti og Rússar réðust inn í Úkraínu að þessar tölur fóru að breytast. Þegar Rússar réðust inn í Úkraínu og það var allt í einu komin ný ógn inn í veruleika okkar Íslendinga, rétt eins og annarra Evrópuþjóða þá breyttist viðhorf landsmanna til þess, það vildu þá fleiri ganga í Evrópusambandið og það vildu enn fleiri taka upp þjóðaratkvæðagreiðslu til að svara þeirri spurningu hvort við ættum að fara í aðildarviðræður eða ekki. Og þetta segir okkur auðvitað bara nákvæmlega sömu sögu og blasti við Finnum, Dönum og Svíum um svipað leyti. Við þekkjum það hvernig Svíar og Finnar fóru og brugðust við stríðinu, þeir gerðu það með því að sækja um aðild að Atlantshafsbandalaginu. Danir fóru í þjóðaratkvæðagreiðslu og með þeirri þjóðaratkvæðagreiðslu færðu þeir varnarhluta Evrópusambandsins inn í sitt evrópska samstarf sem þeir höfðu áður verið undanþegnir, þannig að það má alveg segja að hræringarnar hér hafi verið nákvæmlega þær sömu og hjá vinaþjóðum okkar. Svo má auðvitað nefna það líka að það er mikil umræða um það í Noregi hvort samningurinn um Evrópska efnahagssvæðið sé nóg fyrir Norðmenn eða hvort menn þurfi að stíga skrefið til fulls og ganga í Evrópusambandið en Norðmenn hafa reyndar tvisvar svarað þeirri spurningu í þjóðaratkvæðagreiðslu neitandi.

Þannig að þetta er allt á fleygiferð og alveg eins og hefur verið rakið ágætlega hérna þá er það ekki eitthvert risastórt skref að fara í þjóðaratkvæðagreiðslu um framhaldið. En það er mjög mikilvægt skref vegna þess að umsóknarferlið sjálft stæði styrkari fótum með það frá þjóðinni beint til stjórnmálamanna að þetta væri sú vegferð sem ætti að hefja. Þannig að það eru öll rök sem hníga að því og ég verð að segja það alveg eins og er að ég get vel skilið það að við séum ekki sammála um hvort Ísland eigi að ganga í Evrópusambandið eða ekki. Það eru margvísleg rök örugglega sem hægt er að tína til gegn aðild eins og er hægt að tína til rök með aðild. En ég fæ það ekki til að ganga upp í mínum þykka haus að það sé einhver sérstök hugmynd að leggjast gegn þessari tillögu því við erum  einfaldlega að leggja það til að þessi rembihnútur sem íslensk pólitík hefur verið föst í áratugum saman rakni upp með tilstilli íslensku þjóðarinnar. Þetta er akkúrat mál sem hentar í þjóðaratkvæðagreiðslu. Þetta er mál sem hefur áhrif á stöðu okkar í alþjóðasamfélaginu. Þetta er mál sem mögulega sker úr um það hvar við ætlum að setja okkur í sveit með nágrannaþjóðum okkar, með öðrum þjóðum í Evrópu. Þetta er mál sem hefur áhrif á lífskjör hér, alla atvinnuvegi landsins og þar fram eftir götunum og þetta er mál sem deilt hefur verið um í íslensku samfélagi í áratugi án þess að þjóðin hafi nokkru sinni fengið að segja hug sinn.

Það er nefnilega svo að það er miklu blessunarríkara að íslenska þjóðin fái að ákveða framhaldið frekar en Sjálfstæðisflokkurinn, Framsóknarflokkurinn, Samfylkingin, Viðreisn, Píratar, Flokkur fólksins eða hvaða flokkar sem það nú eru. Mér finnst það vera algerlega einboðið að hefja þessa vegferð. En ástæðan fyrir því að ég er Evrópusinni er sú að ég tel að með aðild að Evrópusambandinu þá myndi brotna upp þessi íslenski fákeppnismarkaður sem við Íslendingar erum fastir í á svo mörgum sviðum. Það var komið ágætlega inn á þetta í ræðu flutningsmanns tillögunnar hér áðan. Bankamarkaðurinn var nefndur og tryggingamarkaðurinn og það má alveg bæta við matvörumarkaðnum og öðru. Það er umhugsunarefni að engir erlendir aðilar vilji hasla sér völl þrátt fyrir að engar hindranir séu á því að menn komi hér og veiti íslenskum fyrirtækjum samkeppni. Þar vitum við að íslenska krónan er hindrun. Íslenska krónan er helsta hindrunin fyrir því að erlend fyrirtæki komi hingað til þess að auka samkeppni á íslenskum mörkuðum og nýleg dæmi sanna það svo sannarlega að við Íslendingar gætum vel notað samkeppni að utan okkur til hagsbóta.

Síðan má auðvitað nefna það líka að við erum að horfa á hátt vaxtastig og háa verðbólgu. Við erum með miklu hærri vexti hér þrátt fyrir sambærilega eða lægri verðbólgu í Evrópu. Mér finnst þetta vera mikið umhugsunarefni. Ég get vel skilið það að menn vilji ekki ganga í Evrópusambandið þótt ég sé ósammála þeim, en ég get ekki skilið það að menn sjái einhvern sérstakan hag í því eða sérstakan kost fyrir íslenskt samfélag að vera með minnsta gjaldmiðil í heimi sem nýtur engrar virðingar í alþjóðasamfélaginu, sem þykir vera aðgangshindrun hingað inn á markaðinn. Gjaldmiðill sem gerir það að verkum að meiri hluti forsvarsfólks nýsköpunarfyrirtækja telur að það séu neikvæð áhrif af krónunni á fyrirtæki sín eins og kemur fram í könnun sem sagt er frá á vefmiðlum, og hún er ekki mjög gömul þessi könnun. Þar kemur fram að 73% þeirra sem eru spurðir og reka íslensk nýsköpunarfyrirtæki telja að séríslenskur gjaldmiðill hafi neikvæð áhrif á rekstur nýsköpunarfyrirtækja hér á Íslandi. Þetta eru örfá af þeim rökum sem tína mætti til fyrir því að við Íslendingar eigum að taka upp fulla aðild að Evrópusambandinu. En auðvitað gengur tillagan hér ekki svo langt, eins og við þekkjum.

Mig langar líka að nefna það sem gerðist í kringum kosningarnar 2013. Þá var það þannig að stjórnmálamenn, Illugi Gunnarsson, Hanna Birna Kristjánsdóttir, Ragnheiður Elín Árnadóttir, Kristján Þór Júlíusson og Bjarni Benediktsson, sem nú er formaður Sjálfstæðisflokksins, sögðu öll með skýrum hætti fyrir þær kosningar að það ætti að fara fram þjóðaratkvæðagreiðsla um áframhald viðræðna við Evrópusambandið. Þetta var svikið skömmu eftir kosningarnar. Mér finnst þetta sýna það svart á hvítu að menn eru tilbúnir til að ganga ansi langt til þess að láta þrönga sérhagsmuni flokka sinna ganga framar þjóðarhag. Menn eru meira að segja tilbúnir til þess að svíkja mjög ber og einbeitt loforð um hið gagnstæða strax að loknum kosningum. Það eru öll rök sem hníga að því að þessi tillaga verði samþykkt hér á þinginu. Mig langar líka aðeins í blárestina að nefna  að við eigum ekki bara að spyrja okkur að því hvað við getum fengið út úr Evrópusamvinnunni heldur eigum við líka að velta því fyrir okkur hvað við getum lagt til hennar.

###

Herra forseti. Ég þakka hv. þingmanni fyrir þetta svar, gott var það og efnismikið. Mig langar aðeins að bæta við þetta að það sem gerðist síðan eftir kosningarnar 2013 eða fyrir kosningarnar 2013 var það að fjölmargir þingmenn Sjálfstæðisflokksins, m.a. oddvitar í kjördæmum sem urðu ráðherrar í ríkisstjórn eftir kosningarnar, sögðu nokkrum dögum fyrir þær kosningar skýrt að það ætti að fara fram þjóðaratkvæðagreiðsla um framhaldið á því kjörtímabili. Það var síðan svikið með þessu bréfi sem sent var til Brussel í skjóli nætur. Ég er því ekkert endilega viss um í ljósi þess hve háfleyg kosningaloforðin voru fyrir kosningarnar að það hefði eitthvað þvælst fyrir mönnum eftir þær kosningar að hunsa þjóðarviljann og engu að síður reynt að slíta viðræðum. Hitt er síðan annað mál að það er auðvitað ekki hægt að slíta viðræðum með því að senda bréf án aðkomu Alþingis þegar það er Alþingi sem er búið að samþykkja það að fara í einhvers konar viðræður.

Ég verð að fá að spyrja hv. þingmann núna vegna þess að það hefur talsvert verið rætt um flokk þingmannsins, Samfylkinguna, og Evrópuhugsjónina. Ég hef sjálfur gagnrýnt flokkinn fyrir þá afstöðu að tala með þeim hætti, eins og formaðurinn hefur gert ítrekað, að það eigi ekki að fara af stað með þetta mál vegna þess að það sé ekki hægt að klára það innan kjörtímabils. Mig langar að fá að vita: Er eitthvað sem kemur í veg fyrir það ef Samfylkingin kemst í ríkisstjórn eftir næstu kosningar að a.m.k. þetta skref yrði stigið, að fara í þjóðaratkvæðagreiðslu um viðræður, þegar við vitum það að aðildarviðræður við Evrópusambandið geta tekið talsverðan tíma?

###

Herra forseti. Ég þakka hv. þm. Þórunni Sveinbjarnardóttur fyrir sköruglega ræðu, efnismikla og mjög góða. Það var mjög fínt að fá þennan fyrirlestur um þjóðaratkvæðagreiðslur og þær fullyrðingar sem hér komu fram áður um það að ef það væru þjóðaratkvæðagreiðslur haldnar í stórum málum þá værum við einhvern veginn að gefa fulltrúalýðræðið upp á bátinn. En það er kannski ekki það sem mig langaði að spyrja hv. þingmann um, heldur meira þetta sem aðeins var farið yfir í ræðunni. Það er þetta sem gerðist árið 2009 þegar ákveðið var að sækja um aðild að Evrópusambandinu og hv. þingmaður fór mjög vel yfir það hvers konar andrúmsloft ríkti í samfélaginu þá. Við sáum það á skoðanakönnunum strax upp úr hruni að afstaða fólks gerbreyttist til Evrópusambandsins. Menn voru tilbúnir til að skoða það jákvæðari augum þá heldur en hafði verið á árunum fyrir hrun. Það var mjög auðmælanlegt og auðsjáanlegt í öllum könnunum sem birtar voru. Ég man líka, þá ekki á þingi heldur bara úr fjölmiðlum verandi að fylgjast með þessu máli þá, að það var mikið rætt um það hvort það ætti að leita liðsinni þjóðarinnar og spyrja hana hvort það ætti að fara í vegferðina eða ekki og svo sem eins og hv. þingmaður kom inn á þá var nú meiri hluti fyrir því að gera það þannig þó að sú leið hafi síðan ekki orðið ofan á.

En mig langaði að spyrja hv. þingmann, vegna þess að mönnum hefur verið mjög tíðrætt um það að það var ekki farið í þjóðaratkvæðagreiðslu áður en farið var í viðræðurnar: Að hvaða leyti veikti það ferlið? Menn hafa talað mikið um það í framhaldinu að þetta hafi veikt aðildarferlið. Mig langar að fá það bara úr þessum ræðustól í þessa umræðu hér vegna þess að það skiptir máli, að hvaða leyti það veikti ferlið, og það væri mjög forvitnilegt að fá einhverja yfirferð frá hv. þingmanni um það.

###

Herra forseti. Ég þakka hv. þm. Birni Leví Gunnarssyni fyrir skoðanaskiptin í þessu. Mér fannst það vera þannig þegar ég hlustaði á stefnuræðu forsætisráðherra núna á dögunum að hæstv. forsætisráðherra Katrín Jakobsdóttir taki vel í þessa málaleitan og ég hef ekki fundið annað hjá þeim stjórnmálamönnum sem ég hef heyrt í en að þetta sé tilraunarinnar virði. Við verðum að muna það að útlendingalögin, þegar þeim var breytt, ég held það hafi verið 2016, þá var það gert í einhverri svona þverpólitískri sátt eða a.m.k. meiri sátt heldur en hefur verið um málaflokkinn eftir því sem þunginn í umræðunni hefur verið meiri núna á síðustu misserum og það var svo sannarlega tilraunarinnar virði. Auðvitað getur það alveg gerst að einhverjir stjórnmálaflokkar vilji ekki taka þátt og þá verður bara svo að vera en ef það eru sex flokkar af átta á Alþingi sammála um að reyna eitthvað þá er það betra en að allt sé í upplausn í umræðunni. Við getum líka litið á það þannig að ef stjórnmálaflokkarnir fara að tala með einhverjum tilteknum hætti þá hafi það mögulega róandi áhrif á umræðuna, af því að ég verð að segja alveg eins og er að þegar ég fylgdist með umræðunni í sumar þá hræddist ég það mjög þegar ég var að lesa samfélagsmiðlana hversu agressíft fólk stundum er þegar það er að tala um fólk sem er í neyð. Þarna held ég að við stjórnmálamennirnir berum talsverða ábyrgð. Við höfum öll kannski verið heit í umræðunni, öll auðvitað þeirrar skoðunar að okkar málstaður sé réttur, fagur og góður. En með því að koma stjórnmálunum saman þá kannski seytlar sú viðleitni niður í samfélagið allt. Það er a.m.k. þannig að ef stjórnmálaflokkarnir tala með ábyrgari hætti en gert hefur verið undanfarin misseri þá eru meiri líkur til þess að fólkið í landinu geri það líka.

###

Herra forseti. Ég þakka hv. þm. Birni Leví Gunnarssyni fyrir andsvarið. Þetta er auðvitað eitthvað sem er vel þekkt stef, bæði að stjórnmálaöfl og ýmiss konar samtök sjái sér einhvers konar hag í því að þyrla upp moldviðri, ala á ótta við útlendinga, halda úti einhverjum falsfréttaveitum jafnvel, rugla umræðuna til þess einmitt að búa til ástand sem ýtir þá undir einhvers konar fylgisaukningu flokks eða þá einhvers konar auknum stuðningi við tiltekin samtök sem eru þannig innréttuð.

Ég ætla ekki að gefa mér það fyrir fram að hér séu flokkar á Íslandi sem væru ekki til í að taka þátt í svona samtali. Ég leyfi mér að vona það að allir ábyrgir stjórnmálaflokkar sem fulltrúa eiga á Alþingi komi inn í þessa vinnu og sjái að það er samfélaginu fyrir bestu að reyna að ná einhverjum friði og sátt um þennan málaflokk. Ég ætla ekki að gefa mér það fyrir fram að einhverjir tilteknir stjórnmálamenn eða stjórnmálaflokkar séu ekki tilbúnir í þetta. Ég hef tekið eftir því að sumir þeirra sem vilja loka landinu mjög einbeitt hafa sagt þetta sama, t.d. um flokk hv. þm. Pírata, að Píratar vilji ekki taka þátt í einhverju samkomulagi vegna þess að það hagnist þeim pólitískt að taka umræðuna frá þeim hóli sem þeir eru staðsettir á. Þetta er eitthvað sem ég ætla ekki heldur að gefa mér því ég raunverulega trúi að þegar til kastanna kemur þá viljum við öll sem erum kjörnir fulltrúar koma málum þannig fyrir að við getum horft framan í þjóðina og verið sátt við það að þótt útlendingalöggjöf verði aldrei fullkomin þá séum við a.m.k. að reyna að afgreiða hana í ágætri sátt. Það hlýtur að vera uppleggið að leyfa sér að vona.

###

Herra forseti. Ég kem hingað upp til að lýsa yfir stuðningi mínum við það mál sem hér liggur fyrir og hv. þm. Arndís Anna Kristínardóttir Gunnarsdóttir þingmaður fór vel yfir hér áðan og sömuleiðis hv. þm. Björn Leví Gunnarsson. Mér finnst að núna á síðustu vikum og frá því í sumar höfum við séð að allt það sem var varað við þegar við vorum að breyta útlendingalögunum á síðasta þingvetri hefur komið í ljós. Varnaðarorðin hafa öll ræst. Það var mjög varað við þessari þjónustusviptingu sem var síðan samþykkt hér illu heilli á þinginu á vormánuðum, eða upp úr áramótum held ég að hafi verið. Það sem var búið að vara við var nákvæmlega það að fólk myndi lenda á götunni. Nú höfum við það skjalfest og vottað að það er afleiðingin af þessu einfaldlega vegna þess að þrátt fyrir að hæstv. félagsmálaráðherra hafi talað um að sveitarfélögin ættu að grípa fólkið þá eru sveitarfélögin einfaldlega ekki sömu skoðunar og hafa vísað í að það hafi ekkert samtal átt sér stað um þessa hluti á milli ríkis og sveitarfélaga áður en lögin voru samþykkt. Afleiðingin er sú að hópur fólks fellur á milli skips og bryggju, lendir utan gátta í samfélaginu og á ekki rétt á þjónustu. Við sjáum það á tölum í fjölmiðlum, bara síðast í dag, að það er búið að segja tæplega 60 hælisleitendum að þeir verði sviptir þjónustu og nokkrir þeirra þegar komnir í þá stöðu.

Við fengum fréttir af því í sumar að sumt af þessu fólki býr í tjöldum eða jafnvel í hraungjótum. Við fengum líka fréttir af því að þarna inni væru fórnarlömb mansals. Það kaldhæðnislega er að við þessu var varað aftur og aftur og aftur. Það var ekki bara hluti stjórnarandstöðunnar sem varaði við þessu aftur og aftur. Það gerðu líka ýmis mannúðarsamtök, ýmis hagsmunasamtök, samtök fólks sem beinlínis er í því að aðstoða þetta fólk og þekkir þar af leiðandi stöðu þess betur en við þingmenn gerum. Allir vöruðu við þessu og nákvæmlega það sem var sagt rættist illu heilli. Við erum með fólk á götunni vegna þess að ríkið talar ekki við sveitarfélögin. Sveitarfélögin telja sig ekki eiga að veita þjónustu sem ríkið ætlaði að færa þangað yfir án samtals. Reyndar var þetta allt gert í nafni skilvirkni, einhverrar skilvirkni, og aldrei hef ég getað skilið skilvirkni í því að ríkið hætti að veita þjónustu, ætlist til þess að sveitarfélögin geri það að þeim forspurðum en ætli síðan að borga sveitarfélögunum fyrir. Þetta er auðvitað einhver hringavitleysa og svartur blettur á vinnu Alþingis vegna þess að eins og margoft kom fram, bæði hér í þingsal og inni í nefndarvinnunni hjá allsherjar- og menntamálanefnd, voru það nánast allir, ég held að ég geti sagt allir, nema kannski einn umsagnaraðili, sem voru á móti þessum viðamiklu breytingum sem voru gerðar og þá var einkum og sér í lagi þetta ákvæði sem hér er til umfjöllunar undir.

Það sem þetta mál gengur út á er auðvitað að færa mál í fyrra horf frá því sem var fyrir breytinguna á síðasta þingvetri. Það er eitthvað sem ég styð heils hugar. Reyndar hef ég tekið eftir því að bæði hæstv. félagsmálaráðherra og hæstv. dómsmálaráðherra hafa sagt í fjölmiðlum mjög beinskeytt að Ísland sé ekki þannig samfélag að það sendi fólk á götuna. Það er engu að síður reyndin af þeirri lagabreytingu sem þetta fólk, hæstv. félagsmálaráðherra og hæstv. núverandi dómsmálaráðherra, samþykkti hér á síðasta þingvetri. Þetta er ofur einfaldlega staðan og þetta er algerlega ólíðandi. Við getum auðvitað haft alls konar skoðanir á því hvernig við eigum að haga því hvernig við tökum á móti hælisleitendum, hvernig kerfið okkar eigi að virka, hvernig við förum að því að vísa fólki burt eða ekki, hvað við setjum til grundvallar. Auðvitað erum við að einhverju leyti bundin af alþjóðasáttmálum og öllu því og flóttamannasamningnum og það allt saman. Við getum haft alls konar skoðanir á þessu en við hljótum öll að geta sammælst um að það er bragarbót að afnema þessa þjónustusviptingu sem við festum í lög hér illu heilli á síðasta þingvetri.

Síðan langaði mig kannski aðeins að fá að nefna að það sem gerðist líka í sumar og síðasta vor í umræðunni, einmitt kannski í tengslum við þetta, var að við sáum svo sterkt að pólaríseringin í samfélaginu er að aukast alveg ótrúlega mikið. Manni líður stundum eins og það séu einhverjir jaðrar, fólk sitt hvorum megin á jöðrunum að öskra hvert annað, þar á milli er stór hópur Íslendinga sem vill ekki að Ísland sé alveg opið en heldur ekki að Ísland sé alveg lokað. Þetta er fólk sem er ekki rasistar og ekki eitthvert fólk sem aðhyllist einhverja landamæralausa stefnu heldur meira kannski fólk sem er svolítið ráðvillt og ringlað af allri þeirri umræðu og allri þeirri afvegaleiðingu sem hefur átt sér stað í þessum málaflokki illu heilli, í opinberri umræðu. Við getum auðvitað ekki horft fram hjá því að svona ástand, eins og hefur verið að skapast hérna, er fóður undir það að ýtt sé undir einhvers konar upplausn í samfélaginu og mér finnst að við séum illu heilli að færast nær því sem við sjáum sums staðar í Evrópu, þar sem harkan í þessum málaflokki er miklu meiri en hún hefur hingað til verið hérna á Íslandi. Og það er til mikils að vinna að komast úr því andrúmslofti. Þess vegna hefur formaður Viðreisnar, hv. þm. Þorgerður Katrín Gunnarsdóttir, sent bréf til forsætisráðherra þar sem óskað er eftir því að forsætisráðherra setji af stað vinnu við það að reyna að sætta sjónarmið í samfélaginu, reyna að ná einhvers konar lendingu á meðal stjórnmálaflokkanna þar sem allir þurfa að koma opnir til samtalsins. Mögulega er hægt að finna einhverja leið til að hafa löggjöfina þannig að hún verði ekki andlag endalausra deilna sem svo aftur ýtir undir þessa pólaríseringu sem er svo hættuleg hverju samfélagi og við höfum náttúrlega dæmin þar að utan eins og ég var að nefna áðan. Ég vona heitt og innilega að það sé eitthvað sem stjórnmálaflokkarnir geti horft til og tekið þátt í en að því sögðu styð ég þetta frumvarp sem hér er undir heils hugar.

###

Frú forseti. Ég þakka hv. þm. Bjarkeyju Olsen Gunnarsdóttur fyrir skoðanaskiptin hérna og mig langaði aðeins að fara ofan í ræðuna sem flutt var hér áðan og þá í samhengi við það sem áður hefur verið látið falla hér um fjárlögin. Það er verið að benda á að það sé ráðuneytanna að skera niður innan þess ramma sem gefinn er í fjárlögunum. Það er líka verið að tala um það að fyrir ári, þegar verið var að benda á að það þyrfti að gera nákvæmlega þetta, hafi menn vanmetið stöðuna sem uppi var og ekki gengið nógu langt í því að beita ríkisfjármálunum sem tæki til að berjast gegn verðbólgu. Þetta var fjármálaráðherra að staðfesta í ræðu fyrr í dag. Þannig að mig langaði að spyrja hv. þingmann hvort það sé ekki þannig að menn hafi raunverulega verið svolítið sofandi fyrir ári þegar grípa átti til almennilegra aðgerða vegna þess að þó að hagaðilar séu oft gagnrýnir á það sem er verið að gera þá er þetta allt spurning um væntingarnar sjálfar, verðbólguvæntingarnar, þar sem þeir segja: Það hefur áhrif á verðbólguna. Það sem ríkisstjórnin gerir hefur líka áhrif á verðbólguna. Af hverju voru menn ekki byrjaðir fyrr?

Forseti vill minna þingmenn á að virða ræðutíma.

###

Frú forseti. Ég vil þakka hv. þm. Bjarkeyju Olsen Gunnarsdóttur fyrir ræðuna hér og ágætt að við séum að gefa okkur góðan tíma í að fara í gegnum fjárlögin og ekki veitir nú af. Þetta er svolítið endurtekið efni frá því fyrir ári. Það sem við erum að heyra frá alls konar hagaðilum er sama stef og fyrir ári. Ég var nú bara síðast rétt áðan að hlusta á viðtal í útvarpinu þar sem var verið að tala við fulltrúa frá Samtökum atvinnulífsins og verkalýðshreyfingunni þar sem báðir voru sammála um það, þeir sem töluðu, að ekki væru stigin nægjanlega mikil skref og bentu á það sem við í Viðreisn höfum verið að tala um hér endalaust, þ.e. að þótt skuldahlutfall ríkissjóðs sé ekkert sérstaklega hátt þá borgum við alveg óheyrilega mikið af vöxtum.

Það sem mig langaði svona í fyrri atrennu til að spyrja hv. þingmann um er hversu veigamikið hlutverk þingmaðurinn telur að ríkisfjármálin hafi í því að ná niður verðbólgu. Ég spyr vegna þess að hæstv. fjármálaráðherra hefur talað um það þannig að það sé hlutverk ríkissjóðs að þvælast ekki fyrir Seðlabankanum, hann orðaði það þannig á einum stað og á öðrum stað orðaði hann sömu hugsun með aðeins öðru orðalagi. Þetta hefur hæstv. forsætisráðherra líka sagt hér, bent á að það sé hlutverk Seðlabankans að berjast gegn verðbólgu og talar þá um lögin um Seðlabankann á meðan allir vita að þarna skiptir líka máli hvað aðilar vinnumarkaðarins semja um sín á milli og það hversu mikið aðhald eða aðhaldsleysi er í ríkisfjármálunum.

Mig langaði því að spyrja hv. þingmann um það hversu veigamikið hlutverk ríkisvaldið hefur, ríkisstjórnin, í gegnum fjárlög þegar kemur að því að berjast gegn verðbólgu.

###
