
Virðulegi forseti. Ég vil byrja á því að þakka hæstv. ráðherra en ekki síst hv. fyrirspyrjanda, þingmanninum Líneik Önnu Sævarsdóttur, fyrir þessa umræðu sem er mikilvæg. Það hafa fleiri hv. þingmenn komið inn á það í þessu samhengi að mikilvægt sé að ræða þetta mál út frá mörgum vinklum og gaman að ræða einhverja svona framtíðarmúsík, svo að ég vísi í hv. þm. Þorbjörgu Sigríði Gunnlaugsdóttur.

Ég vil líka taka undir það sem fram hefur komið hér á undan, að miklar hugmyndir einstakra fyrirtækja eiga ekki endilega að leggja línurnar í því hvert við förum í málum eins og þessu. Þar er ég sammála hv. þm. Andrési Inga Jónssyni, nú hæstv. forseta.

En gott og vel, hæstv. ráðherra segir: Það sem þarf er græn orka. Það er rétt en þá langar mig að benda á einn vinkil, annan tveggja sem ég ætla að draga hér upp í mínu máli, en það er til að mynda orkunýtingin, þ.e. hvernig nýtist sú framleidda raforka sem fer svo til framleiðslu á rafeldsneyti og notkunar á því? Ég hef heyrt tölur allt niður í 10% nýtingu í þessu samhengi. Þá spyr ég, sem einn vinkill inn í þessa umræðu: Er það skynsamleg nýting á raforkuframleiddri orku? Hér hefur líka verið rætt mikilvægi þess að við stöndum sjálf í þeirri framleiðslu sem við þurfum á að halda og jafnvel til útflutnings. Ég vil þá líka benda á það í því samhengi að stundum er smæðin bara svo mikil að innflutningur er eitthvað sem við þurfum að reiða okkur á. Við framleiðum ekki allt hér sem við neytum eða nýtum eins og við vitum.

Svo sagði hv. þm. Jakob Frímann Magnússon: Við skulum ganga skynsamlega um gleðinnar dyr. Þá kem ég að hinum vinklinum sem ég vil benda á. Við höfum nefnilega önnur markmið, aðrar áskoranir, önnur verkefni sem við höfum undirgengist, svo sem mikilvægi verndar líffræðilegrar fjölbreytni eða lífbreytileika, víðernanna eins og hv. þingmaður kom inn á, sem setur okkur ákveðnar skorður í því að við getum ekki orðið við öllum hugmyndum sem fram koma.

###

Virðulegi forseti. Ég taldi mig nefnilega vita það og þekkja og bara gott að fá það staðfest að ég og hv. þm. Oddný G. Harðardóttir, og ég veit fleiri hér inni, erum alveg sammála um mikilvægi akkúrat þessa. Ég sagði líka í minni ræðu að þar stöndum við einfaldlega ekki jafnfætis hinum Norðurlöndunum því við búum ekki við þessa löggjöf sem mjög brýnt er að koma á og hangir vissulega saman við þau atriði sem boðuð voru í þeirri heildarsýn sem farið var yfir í mjög löngu máli og ég er með útprentaða fyrir framan mig, því að þetta er mjög gagnlegt að rifja upp. Það eru mörg atriði þarna sem komið er inn á og mjög ánægjulegt að heyra í þessari frétt sem ég minntist á í fyrra andsvari að þar var verið að draga fram atriði sem er þá jafnframt verið að nefna hér þó svo að stefnumótunarvinnan sé ekki búin. Þannig að það er alveg augljóst að við erum einhvers staðar í einhverjum takti hið minnsta við að færa hlutina í rétta átt og þótt hugsanlega hefði það átt að vera fyrr þá erum við samt á réttri leið. Við getum líka talið upp það sem vel er gert og ég veit að ég og hv. þingmaður og fleiri aðrir hv. þingmenn munum njóta þess að ræða þetta mál þegar það kemur til þingsins og fylgjast með framvindu og framgangi þess. En ég hvet hv. þingmann til að sjá þessa frétt sem ég vísaði í áðan.

###

Virðulegi forseti. Ég þakka hv. þm. Oddnýju G. Harðardóttur fyrir sína ágætu ræðu. Fann mig þó knúinn til að koma hingað upp til að árétta eitt sem ég fór einmitt yfir í minni ræðu og ég  biðst bara forláts, virðulegur forseti og hv. þingmaður, ef ég hef misskilið það. Kannski var hv. þingmaður ekki í salnum þegar ég flutti ræðuna en þar dró ég akkúrat upp þetta atriði sem varðar tillögu til þingsályktunar um stefnu í málefnum innflytjenda og flóttafólks sem hv. þingmaður benti réttilega á að hafi verið á þingmálaskrá vorsins en sé ekki þar en sé hins vegar boðuð næsta þingvetur. Ástæðuna fyrir því má m.a. sjá í mjög góðri frétt, leyfi ég mér að segja, Ríkisútvarpsins, fjölmiðils í almannaþágu, frá því í gærkvöldi, af því að það er í gangi heilmikil vinna þessu tengt. Ef hv. þingmenn hafa ekki séð þessa frétt var hún, held ég, ágætisinnsýn inn í þá vinnu sem er í gangi til þess einmitt að undirbyggja þetta og hæstv. félags- og vinnumarkaðráðherra hefur getið þess að sökum þeirrar umfangsmiklu vinnu og þess mikla samtals sem hann hefur boðað og efnt til vítt og breitt um landið þá  náist þetta einfaldlega ekki á þessu þingi. En samhliða er líka unnið að frumvarpi um móttöku flóttafólks og inngildingu innflytjenda sem hæstv. ráðherra hyggst leggja fyrir á næsta þingi sömuleiðis. Og af því að ég hjó eftir því að hv. þingmaður var að ræða hér til hvaða lands á Norðurlöndunum væri vert að horfa til þá vil ég bara segja að ég tek undir það sem fram hefur komið að þar er vert að horfa til Noregs sérstaklega og þeirrar vinnu og þess árangurs sem þau virðast hafa náð í þessum málum og ég tel mig vita  að það er m.a. verið að gera það þegar kemur að þessum málum hæstv. félags- og vinnumarkaðsráðherra.

###

Frú forseti. Já, ég er nú búinn að útskýra það af hverju það kemur svo seint. Ég bara komst ekki fyrr að og bið ykkur afsökunar á því, kæru félagar hér í þingsal. En svona er það bara, þegar fólk keppist að við að komast á mælendaskrá þá verður maður bara að bíða rólegur eftir því að komast að og ekkert mál með það. Ég er ekki einn þeirra stjórnarþingmanna sem stend hér í 1. umræðu og kref önnur um afstöðu og stuðning til mála sem eru ekki búin í þinglegri meðferð og ætla ekki að leggja það í vana minn að gera það. Að sama skapi ætla ég heldur ekki að standa hér og segja að fyrirvarinn þýði að þingmenn VG ætli ekki að styðja þetta mál þegar það er búið í sínum verkum þannig að ég held að það þurfi ekkert að stökkva upp á nef sér í þessari umræðu hér. En ég taldi það rétt og heiðarlegast að koma því á framfæri hver fyrirvari okkar er. En ég skal reyna að vera fljótari að berja í borðið næst til að komast að fyrr í röðinni.

###

Frú forseti. Já, það er eins og hér hafi aldrei verið farið yfir fyrirvara í þingsal áður, þetta er áhugavert viðbragð. En bara svo að ég taki nú af allan vafa þá laut fyrirvarinn einna helst að því, og það má þá lesa í þingtíðindunum þegar þau verða birt, að það væru ákveðin atriði sem við teldum að þyrfti að skoða betur. Ég nefndi til að mynda sérstaklega að við kölluðum eftir upplýsingum varðandi samanburð við Norðurlöndin við verkan málsins í þingflokknum áður en við afgreiddum það til þinglegrar meðferðar með fyrirvaranum. Ég er hér að endurspegla það sem fram kom í umræðum í þingflokknum, að það væru upplýsingar sem væru gagnlegar fyrir vinnuna í allsherjar- og menntamálanefnd þegar þar að kæmi en þangað kemst ekki málið nema það komist til þinglegrar meðferðar og hér erum við í dag. Þannig að ég myndi ekki túlka þennan fyrirvara alveg út í ystu æsar. Hér höfum við úr öllum stjórnarflokkum gert fyrirvara við ýmis mál en engu að síður komist í gegnum þau. Það er ekki neinn annar hugur í okkur í Vinstri grænum, rétt eins og hefur komið fram í máli fjölmargra annarra þingmanna hér, en að vinna af heilindum að þessu máli áfram í þinglegri meðferð, enda er það gagnlegt þegar við skiptumst á skoðunum um málið eins og við höfum verið að gera hér í þingsal í dag og enn frekar á vettvangi nefndarinnar þegar við fáum inn alls kyns umsagnaraðila sem deila með okkur þeirra sýn og þeirra uppleggi og afstöðu og ekki minnst þá sem undirbjuggu frumvarpið með gagngerum upplýsingum til frekari upplýsingar fyrir nefndina sem er að véla um málið.

###

Frú forseti. Enn og aftur þakka ég hv. þingmanni fyrir andsvarið. Án þess að fara nú í eitthvert orðaskak um það hver sagði hvað og með hvaða hætti við umræðu um annað frumvarp, þótt sannarlega hafi það lotið að skyldu máli, þá ætla ég að beina svari mínu að þessari spurningu um 2. mgr. 36. gr., sem sum hafa kallað séríslenska málsmeðferðarreglu, önnur segja að sé hraðleið á botninn. Ég held að þetta sé kannski verkefni sem við stöndum frammi fyrir og þurfum að glíma við hér saman, að við séum með einhverjum hætti að reyna að tala sama tungumálið. Nú er ég ekki að segja að við eigum ekki að hafa skiptar skoðanir á hlutunum heldur að hafa einhvern veginn sama skilning á hlutunum. Ég hef skilið það þannig, af því að ég tek þátt í þessari vinnu sem ég minntist á í fyrri ræðu og var stofnað til að beiðni formanns Viðreisnar á sínum tíma og ég veit að hv. þingmaður gerir það líka, sem mér finnst gagnleg, svo ég taki það fram, að það hafi ekki reynt á 42. gr. laganna, m.a. vegna þessarar greinar sem er öðruvísi en aðrar greinar í samanburðarlöndunum. Tökum bara Norðurlöndin, við skulum horfa á það. Ég heyrði að hv. þingmaður vísaði til Evrópu allrar í andsvari sínu áðan. Ég tók líka eftir því að hv. þm. Jóhann Páll Jóhannsson hnaut um þetta sama atriði og benti á í þessu samhengi samspil 3. mgr. 36. gr. og 42. gr. Þetta er eitt af þeim atriðum sem ég vil gjarnan fá aðeins betri upplýsingar og svör um í meðförum allsherjar- og menntamálanefndar, þ.e. með hvaða hætti 42. gr. getur gripið þá aðila sem 2. mgr. 36. gr. greip áður.

###

Virðulegi forseti. Ég þakka hv. þingmanni fyrir andsvörin. Ég reyndi að vanda mig við að tala hægt og rólega hér áðan til að hraða nú málinu ekki of mikið, af tillitssemi við aðra þingmenn hér í salnum, en ég skal reyna að fara aðeins yfir þetta aftur til skýrleika. Ég tók það sérstaklega fram í minni ræðu og það kemur fram í okkar fyrirvara að við sjáum ekki alveg svona í fljótu bragði hvernig styttri dvalarleyfatími eigi raunverulega að auka skilvirkni við afgreiðslu mála. Ég nefndi sérstaklega að það kynni að hafa þveröfug áhrif og auka álag á stjórnsýsluna. Yfir þetta fór ég og ég hygg að ég og hv. þingmaður höfum tekið eftir því sama í frumvarpinu ef það er það sem hv. þingmaður er að ýja að.

Hvað í þessu frumvarpi stuðlar að inngildingu? Sá kafli sem laut að inngildingu í mínu máli var meira svona til að benda á það sem koma skal í samhengi við hæstv. félags- og vinnumarkaðsráðherra, ég tel það óaðskiljanlegan þátt í umræðunni um heildarsýn í útlendingamálum. Ég hygg nú raunar miðað við hvað umræðan um það hefur vaxið á undanförnum misserum að það séu fleiri sammála mér í því. Gott og vel, en við erum ekki að fást við það endilega í þessu frumvarpi.

Samhengið við Norðurlönd held ég að hafi verið þriðja spurningin. Ég tók sérstaklega fram hér áðan að eitt af Norðurlöndum er nú aldeilis ekki það sama og annað. Ég var einmitt að spjalla við annan hv. þingmann í hliðarsal undir umræðum hér áðan og mín tilfinning er sú, og ég ætla að leyfa mér að segja tilfinning, að Norðmönnum virðist ganga betur en mörgum öðrum á Norðurlöndunum í þessum málum. Ég tel mjög spennandi að horfa til þeirra. Af því að síðasta spurningin laut að því hversu langt eigi að ganga svo ná megi botninum þá tel ég okkur ekki vera, ekki með þessu frumvarpi og heldur ekki bara í vinnunni eins og hún hefur staðið fyrir dyrum hérlendis, í einhverjum hraðbyri í átt að botninum.

###

Virðulegi forseti. Ég þakka hv. þingmanni enn og aftur andsvarið. Það kann vel að vera að það hefði farið betur á því að þetta hefði komið fyrr fram í umræðunni hér í dag. Ég verð reyndar að segja eins og er að ég atti miklu kappi hér við aðra þingmenn sem kepptust við að reyna að komast á mælendaskrá og ég bara dró stutt strá og komst ekki fyrr að, því miður, hv. þingmaður. En ég hef svo sem ekkert áhyggjur af því. Við eigum eftir að fara með þetta í gegnum þinglega meðferð og erum bara hér í 1. umræðu. Ef það er einhver sameiginlegur tónn í þeim vangaveltum og áhyggjum sem við höfðum uppi og birtum í okkar fyrirvara í þingflokki Vinstrihreyfingarinnar – græns framboðs sem eru sammerkt með athugasemdum annarra hér — ég verð reyndar að fá að segja það, virðulegur forseti, að mér hefur fundist þessi umræða gagnleg og ágæt. Og af því að ég kom sérstaklega inn á það í minni framsögu að ég teldi það vera verkefni okkar allra að vinna gegn skautun í íslensku samfélagi — sum hér telja vera merki um skautun, önnur telja ekki svo vera og ég tel mig nú frekar tilheyra fyrra liðinu í þessu og hef miklar áhyggjur af því — þá skynja ég ekkert annað í þessum þingsal en að það sé ríkur vilji til að leggjast á eitt við að sporna við vondri þróun í þeim efnum. Ég hef sagt það áður og segi það enn: Ég fagnaði frumkvæði formanns Viðreisnar, hv. þm. Þorgerðar Katrínar Gunnarsdóttur, að falast eftir því við hæstv. forsætisráðherra, sem fól svo aftur hæstv. dómsmála- og félags- og vinnumarkaðsráðherra það, að leiða vinnu um svona þverpólitískan hóp þingmanna í þessum málaflokki. En ég ætla þó líka að nota tækifærið hér og segja að ég sakna fulltrúa í þeim hópi sem tilheyrðu flokkum sem hafa hér komið og tekið til máls og þætti vænt um að sjá fulltrúa þeirra á þeim vettvangi vegna þess að ég er bara hjartanlega sammála því sem fram kom í máli formanns Viðreisnar hér áðan um að það væri brýnt að vinna gegn þessu með öllum hætti. Ég tek glaður  þátt í þeirri vinnu og finn að fleiri hv. þingmenn hafa áhuga á því hér inni og það er vel.

###

Virðulegi forseti. Ég þakka hv. þm. Þórunni Sveinbjarnardóttur fyrir andsvarið. Vil þó segja að það er vissulega okkar í þingflokki Vinstri grænna að greina frá því ef við höfum fyrirvara við mál þannig að ég geri ekki athugasemdir við einhver svör hæstv. dómsmálaráðherra frá því fyrr í dag og því er ég hér að gera grein fyrir fyrirvaranum. Ég get lesið hann allan upp aftur ef hv. þingmaður vill það en það var svona stofninn í minni framsögu — ég er bara ekki viss um að mér endist tíminn til þess  en ég get þó byrjað á því og annars getum við leitað í þingtíðindin. Til þess er jú leikurinn gerður að vera með hlutina skráða, svo það sé ljóst hver afstaða okkar er. Ég vil þó taka fram að vissulega afgreiðum við málið með fyrirvara, það gerum við auðvitað með einhver mál og ég hef staðið hér áður og gert grein fyrir þeim þegar það á við, en engu að síður að málið fari til þinglegrar meðferðar. Eins og ég tók fram í mínu máli er þetta frumvarp nú auðvitað bara liður í breiðri heildarsýn í málefnunum, þótt sannarlega stöndum við akkúrat hér að ræða þetta tiltekna frumvarp þar sem er verið að leggja m.a. upp með það að færa hlutina nær því sem gengur og gerist í norrænu samhengi. Þar óskuðum við, eins og ég tók fram í minni ræðu áðan, eftir gögnum því tengdu og óskum jafnframt eftir því í fyrirvaranum að þau þá komi fram við þinglega meðferð málsins, vegna þess að Norðurlönd eru ekki það sama og Norðurlönd og það vitum við og höfum farið yfir það í þessu samhengi í þessum sal í dag. Ég sé ekkert því til fyrirstöðu að það verði farið gaumgæfilega yfir það í meðförum hv. allsherjar- og menntamálanefndar þegar að því kemur. Annars dró ég líka upp í samhenginu að eitt af því sem við þurfum að gera og hefur komið fram í máli hæstv. félags- og vinnumarkaðsráðherra er að horfa til vinnu við inngildingu sem er í gangi og sem tekur m.a. mið af því sem gengur og gerist á Norðurlöndunum.

###

Virðulegi forseti. Ríkisstjórnin kynnti á dögunum heildarsýn í útlendingamálum. Með henni er lagt upp með að taka utan um málaflokkinn með heildstæðum hætti og markmiðið er að stuðla að betri, skilvirkari og skýrari framkvæmd innan lands og bættri þjónustu til að renna styrkari stoðum undir stjórn útlendingamála. Með þessari heildarsýn er lögð áhersla á mannúð og virðingu og unnið gegn skautun í íslensku samfélagi sem er verkefni sem ég hygg að við séum öll sammála um að sé brýnt að við leggjum okkur fram við, þ.e.  að vinna gegn skautun í íslensku samfélagi.

Það frumvarp sem við ræðum hér er einn af fjölmörgum liðum í áðurnefndri heildarsýn. Þingflokkur Vinstri hreyfingarinnar – græns framboðs gerði almennan fyrirvara við frumvarpið um leið og við samþykktum að málið færi til þinglegrar meðferðar. Þingflokkurinn telur ekki nægilegar upplýsingar liggja fyrir um áhrif fyrirhugaðra breytinga á gildistíma dvalarleyfa, svo sem hvort þau muni raunverulega auka skilvirkni við afgreiðslu mála eða hafa þveröfug áhrif og auka álag í stjórnsýslunni. Allt bendir til þess að fara þurfi oftar í gegnum umsóknir þar sem gildistími dvalarleyfa er styttur. Þá þarf að skoða gaumgæfilega í meðförum hv. allsherjar- og menntamálanefndar hver raunveruleg áhrif yrðu vegna fyrirhugaðra breytinga á réttinum til fjölskyldusameiningar. Við yfirferð málsins óskaði þingflokkurinn eftir aðgengilegum gögnum um samanburð á milli Norðurlandanna svo greina mætti fyrirhugað samræmi við ákvæði útlendingalaga á hinum Norðurlöndunum og telur mikilvægt að þessi gögn komi fram í þinglegri meðferð málsins. Þá telur þingflokkur Vinstrihreyfingarinnar – græns framboðs að ekki liggi fyrir nægilega skýrar upplýsingar um áhrif á fjárheimildir til málaflokksins til lækkunar, eins og boðað hefur verið samfara þessum breytingum.

Að endingu, virðulegi forseti, telur þingflokkurinn að greina þurfi betur áhrif frumvarpsins á ólíka hópa umsækjenda um alþjóðlega vernd og réttarstöðu þeirra í þinglegri meðferð frumvarpsins og áður en það verður að lögum.

Sú heildarsýn í útlendingamálum sem ríkisstjórnin kynnti á dögunum er mikilvæg, virðulegi forseti. Þar er m.a. vísað til þess að horfa til hinna Norðurlandanna til samræmingar, ekki einvörðungu með því frumvarpi sem við ræðum hér heldur einnig með tilliti til inngildingar.

Þingflokkur Vinstrihreyfingarinnar – græns framboðs leggur áherslu á að mótuð verði heildarsýn á málaflokkinn með áherslu á aukinn fjölda kvótaflóttafólks, aukna aðlögun og inngildingu og aðgerðir til að tryggja jöfnuð og velsæld allra borgara samfélagsins. Hæstv. félags- og vinnumarkaðsráðherra hefur boðað tillögu til þingsályktunar um stefnu í málefnum innflytjenda og flóttafólks á næsta þingvetri en unnið er að heildstæðri stefnumótun henni til grundvallar þessa dagana. Þá mun hæstv. ráðherra einnig leggja fram frumvarp um móttöku flóttafólks og inngildingu innflytjenda á haustþingi.

Virðulegi forseti. Það verður að segjast eins og er að hin Norðurlöndin standa okkur framar í regluverkinu hvað varðar móttöku og inngildingu þeirra sem til landsins leita. Við getum og verðum að stuðla að inngildingu þeirra sem vilja búa hér og þar er verk að vinna.

###

Frú forseti. Ég vil þakka hv. þingmönnum og hæstv. ráðherra fyrir þessa góðu umræðu. Það er augljóst að við getum rætt þetta meira og fleiri anga þessa máls. Hv. þm. Halla Signý Kristjánsdóttir kom inn á það að víst er unnið að stefnumótun í ferðaþjónustu og hefur bara verið töluverð vinna þar í gangi af hálfu þessarar ríkisstjórnar. Ég vil bara skora á hv. þm. Þorgerði Katrínu Gunnarsdóttur að eiga orðastað í einhverju formi við ferðamálaráðherrann um þessi mál og ekki munum við sem hér sitjum skorast undan því að taka þátt í þeirri umræðu. Öðrum hv. þingmönnum vil ég líka þakka fyrir ýmis mjög mikilvæg atriði sem hafa verið dregin fram, svo sem almannarétturinn sem á sér ævafornar rætur, ekki bara í íslenskri löggjöf heldur á Norðurlöndunum öllum. Hann þarf alltaf að horfa á að mínu mati í samhengi við gjaldtöku á friðlýstum svæðum, perlanna okkar sem við eigum saman en deilum líka með okkar gestum. Þá vil ég taka undir með hæstv. ráðherra sem segir að verndarhagsmunir svæðanna verði að ráða stefnumótuninni en ekki gjaldtakan. Þar erum við fyllilega sammála. Ég held að um margt getum við gert betur í því að forvinna og huga að mikilvægi skilningsins á verndarhagsmunum í samhengi gjaldtökunnar, vegna þess að við eigum alveg dæmi þess að ráðist hafi verið í uppbyggingu á svæðum og okkar perlum og gengið ansi freklega í að ryðja land undir manngerð bílastæði til að mynda. Þetta er eitthvað sem við verðum að hafa í huga þegar við erum að leggja línurnar í þessum málum og ég tek heils hugar undir með ráðherra í þessu. Þá finnst mér einboðið og augljóst að við ræðum hugmyndir um komugjald á þessum vettvangi undir einhverjum öðrum forsendum því að það eru augljóslega skiptar skoðanir um það, sum sjá í því mikil tækifæri og önnur ekki. En ég held að við höfum ekki sagt okkar síðasta í því. Ég vil að endingu, virðulegi forseti, þakka hv. þingmönnum og hæstv. ráðherra enn og aftur fyrir þessa mjög svo gagnlegu umræðu.

###

Virðulegi forseti. Ég vil byrja á því að þakka hæstv. ráðherra fyrir þessa sérstöku umræðu um gjaldtöku á friðlýstum svæðum sem ég hlakka til að eiga hér, bæði við hann og aðra hv. þingmenn. Um 23% af landi á Íslandi eru friðlýst. Þetta eru 130 friðlýst svæði, þar af þrír þjóðgarðar. Við Íslendingar höfum undirgengist alþjóðlegar skuldbindingar um að ná þessu hlutfalli upp í 30% fyrir árið 2030, bæði á landi og hafi. Það má segja að það hafi gengið hraðar og vel á undanförnum árum að hækka þetta hlutfall með tilliti til lands en það vantar mikið upp á þegar kemur að hafinu. Þar er þó vinna hafin í því samhengi og góður gangur í henni, eins og ég hef skilið það. Flest þeirra sem sækja Ísland heim, einu sinni eða oftar, svara því til að þau hafi valið að koma hingað vegna íslenskrar náttúru, sérstöðu hennar, víðáttunnar, upplifunarinnar sem finnst hér og jafnvel hvergi annars staðar. Ég nota hvert einasta tækifæri þegar við ræðum þessi mál til þess að geta þess að ef við tökum Evrópu alla eru síðustu 43% af ósnortnum víðernum Evrópu að finna á Íslandi einu. Þetta eru verðmæti í sjálfu sér, virðulegi forseti. Þetta fólk er svo ekki bara að sækja ósnortna náttúru eða íslenska náttúru heldur líka þá upplifun sem náttúran veitir þeim og gefur og margir þessara gesta sem hingað sækja koma jú aftur og aftur eins og við þekkjum.

Þetta er mikill fjöldi fólks, virðulegi forseti, og hefur þeim fjölgað hratt á undanförnum árum, við þekkjum þá sögu ágætlega, sem eru að sækja í þessi verðmæti okkar. En þau skilja líka eftir sig verðmæti. Efnahagslegt virði friðlýstra svæða hefur verið kannað í einstaka rannsóknum en líka í rannsókn sem tók til að ég held 12 svæða, sem nær öll eru friðlýst  eða mikilvægir áfangastaðir í íslenskri náttúru. Þetta var 2018 og þar var niðurstaðan sú að hver króna sem hið opinbera leggur í málaflokkinn skilar sér í formi 13 kr. að jafnaði til baka en allt að 23 kr. í einstaka tilfellum, svo sem eins og í Snæfellsjökulsþjóðgarði. Það er því ljóst að það er töluvert af fjármunum í umferð þarna.

Mig langar í þessu samhengi því að spyrja hæstv. ráðherra: Á hvaða friðlýstu svæðum er gjaldtaka fyrir veitta þjónustu í dag? Hvaða frekari áform hafa stofnanir sem hafa umsjón með friðlýstu svæðunum, og þær eru þrjár, um gjaldtöku á þeim? Hérna er ég að spyrja um innheimtu fyrir veitta þjónustu, þ.e. bílastæðagjöld, salernisgjöld og aðra þjónustu sem veitt er á friðlýstum svæðum, hún er margháttuð. Hvaða viðmið telur ráðherra við hæfi að ráði því hvort hefja skuli gjaldtöku á friðlýstu svæði eða einstaka stöðum þess? Hversu stórt hlutfall af fjárheimildum einstakra friðlýstra svæða er til komið vegna sértekna af innheimtu þjónustugjalda? Hvert telur ráðherra vera eðlilegt hlutfall sértekna til rekstrar friðlýstra svæða í samhengi framlaga af hálfu hins opinbera? Gildir eitt og sama viðmiðið fyrir öll friðlýst svæði á Íslandi? Ég sagði hér áður að við erum með þrjá þjóðgarða. Þeir eru misstórir og misvel sóttir hlutar þeirra innan hvers þjóðgarðs. Ég get tekið sem dæmi að Jökulsárlón og Skaftafell eru innan Vatnajökulsþjóðgarðsins og Lakagígar, en þar höfum við ekki endilega séð mikla aukningu gesta. Blessunarlega, segi ég, því að þetta er líklega eitt viðkvæmasta svæðið á landinu.

Að endingu langar mig að spyrja að því: Telur ráðherra komugjald, þar sem gestir greiða eitt fast gjald við komuna til landsins, vera fýsilegan kost til fjármögnunar rekstrar og viðhalds á friðlýstum svæðum? Ef svo er, hvert ætti fyrirkomulag slíks gjalds að vera?

Virðulegi forseti. Ég ítreka þakkir mínar til hæstv. ráðherra fyrir að taka þessa umræðu hér. Hún klárast nú sjálfsagt ekki að fullu, við þekkjum það og höldum áfram að ræða þetta. Upp hafa komið ýmsar hugmyndir í gegnum tíðina um það hvernig við viljum standa að gjaldtöku á friðlýstum svæðum en ég treysti því að hv. þingmenn sem taka þátt í umræðunni séu sammála mér um það að það er mikilvægt að hún sé í ákveðnu formi og að við séum sammála um það að við getum innheimt gjöld á þessum svæðum en það þurfi að vera eftir einhverjum ákveðnum reglum og viðmiðunum.

###

Virðulegi forseti. Við höldum áfram umræðu frá því í gær og gott að sjá hæstv. dómsmálaráðherra hér í hliðarsal sem ætlar ekki að missa af umræðunni og framhaldi hennar, eins og okkur fór á milli hér fyrr í dag. Við í þingflokki Vinstri hreyfingarinnar – græns framboðs afgreiddum þetta frumvarp frá okkur til þinglegrar meðferðar. Eins og við þekkjum þá sáum við frumvarp af sama meiði á síðasta löggjafarþingi og þó að frumvarpið hafi nú tekið breytingum til hins betra frá fyrri framlagningu gerir þingflokkur VG fyrirvara við málið.

Áhyggjur þingflokksins lúta helst að því að ekki sé gengið nógu langt til þess að tryggja réttaröryggi borgaranna, einna helst þar sem samtímaeftirlit og eftirlit með aðgerðunum þarfnast úrbóta.

Að mati þingflokksins teljum við varhugavert að gera stýrihóp um skipulagða brotastarfsemi að endurskoðunaraðila um lögmæti ákvarðana um að viðhafa eftirlit, þar sem sá hópur telst tæplega óháður aðili sem ætla megi að geti endurskoðað lögmæti ákvarðana með fullnægjandi hætti. Þar að auki skortir að mati þingflokksins réttarúrræði til handa borgurum sem telja á sér brotið en það getur skapað hættu á tortryggni borgara í garð yfirvalda, tryggir ekki nægilega lýðræðisleg sjónarmið og grundvöll réttarríkins sem verður að treysta að mati þingflokks VG. Þá þarf að auka skýrleika um varðveislu, vinnslu og eyðingu upplýsinga.

Virðulegi forseti. Það varðar grundvallarþætti réttarríkisins og sterk lýðræðisleg sjónarmið að slíkar aðgerðir séu takmarkaðar, skýrar, lúti ströngu eftirliti og séu ekki háðar geðþótta.

Þá er þingflokkur VG enn á því að frumvarpið þyrfti að taka þeim breytingum í meðförum hv. allsherjar- og menntamálanefndar að aðkomu dómara verði krafist vegna ákvörðunar um eftirlit gegn einstaklingum vegna afbrotavarna svo tryggja megi réttaröryggi borgaranna. Þingflokkur VG telur það eðlilegan þátt í mótun réttarumhverfisins að grípa til allra þeirra ráðstafna sem nauðsynlegar eru til að tryggja réttaröryggi borgaranna, þar á meðal koma í kring ferli þar sem öryggisvottaðir dómarar og annað nauðsynlegt starfsfólk komi að málinu.

Þá teljum við í þingflokki VG að það verði að skoða það gaumgæfilega í þinglegri meðferð málsins hvernig hægt sé að tryggja réttarúrræði handa einstaklingi sem fær tilkynningu um að aðgerðir gagnvart honum voru ólögmætar. Staða einstaklings sem fær slíka tilkynningu um ólögmætt inngrip er óljós og ófullnægjandi að okkar mati eins og frumvarpið stendur nú. Það er brýnt að tryggja raunhæf og virk úrræði handa borgurunum til að geta leitað réttar síns.

Að endingu er brýnt að mati þingflokks VG að takmarkanir verði settar á þær upplýsingar sem safnast á meðan borgari sætir eftirliti, þ.e. á geymslu, varðveislu og notkun upplýsinganna. Að okkar mati í þingflokknum væri til bóta að taka af vafa um reglur um eyðingu, nýtingu, varðveislu og deilingar vegna reksturs miðlægs gagnagrunns.

Virðulegi forseti. Ég hef nú reifað stuttlega þær athugasemdir sem við höfum haft í þessu máli í þingflokki VG. Við breytingar á samfélaginu í þessa veru er mikilvægt að við vöndum vel til verka. Það veit ég að við erum öll sammála um hér í þessum sal. Ég veit jafnframt að hv. allsherjar- og menntamálanefnd mun gera það við þinglega meðferð málsins, þ.e. vanda vel til verka eins og hún er þekkt fyrir.

###

Virðulegi forseti. Hér undir þessum dagskrárlið, störfum þingsins, langar mig að koma örlítið inn á mikilvægi samstarfs við kollega okkar í öðrum löndum. Það fer nefnilega ekki bara fram í gegnum Íslandsdeildir eða svokallaðar alþjóðanefndir þingsins heldur líka í gegnum framtíðarnefnd þingsins. Framtíðarnefnd íslenska þingsins var komið á fót á grundvelli bráðabirgðaákvæðis IV í þingsköpum og með leyfi forseta langar mig aðeins að koma inn á hver hennar helstu verkefni eru:

„Nefndin skal m.a. fjalla um áskoranir og tækifæri Íslands í framtíðinni að því er snertir tæknibreytingar, langtímabreytingar á umgengni við náttúruna, lýðfræðilegar breytingar og sjálfvirknivæðingu.“

Við sem sitjum í framtíðarnefnd Alþingis höfum horft til fyrirmyndarinnar í finnsku framtíðarnefndinni. Finnar hafa nefnilega rekið á vettvangi síns þings framtíðarnefnd í ríflega 30 ár og við vorum svo lánsöm í framtíðarnefndinni hinni íslensku að fá gesti frá finnsku framtíðarnefndinni til okkar í dag, en við heimsóttum þau fyrir að verða tveimur árum síðan til að kynna okkur það starf sem þar fer fram. Sjálf erum við, m.a. vegna þess sem ég nefndi hér áður, að þetta ákvæði um framtíðarnefnd íslenska þingsins er á grundvelli bráðabirgðaákvæðis í þingsköpum, að feta okkar fyrstu spor hér á vettvangi Alþingis með þessa nefnd. Við höfum til að mynda undanfarið lagt ríka áherslu á að kafa ofan í gervigreindina. Við höfum og munum standa fyrir málþingum hennar vegna og ætlum m.a. að brjóta þetta örlítið upp og nýta okkur tæknina í því samhengi þegar við erum að þokast áfram í að takast á við það verkefni. Mig langar því bara að nota hér tækifærið, virðulegi forseti, og hvetja hv. þingmenn til að fylgjast með og taka þátt í vinnu framtíðarnefndar Alþingis því að við þurfum líka að finna út úr því hver framtíð téðrar nefndar á að verða þegar þessu, hvað eigum við segja, kjörtímabili er lokið.

###

Frú forseti. Ég vil nú að byrja á því eins og önnur hér, aðrir hv. þingmenn sem hafa talað, að þakka hæstv. forsætisráðherra fyrir þessa skýrslu og þessa umræðu hér sem er um margt gagnleg en líka þörf í ljósi þeirrar stöðu sem við höfum öll horft upp á, einhver hér inni þurft að þola og upplifa á eigin skinni en ekki við öll hin sem höfum horft upp á þetta í fjölmiðlum að undanförnu og undanfarin ár raunar. Ég vil líka taka undir með öðrum hv. þingmönnum sem hafa dregið fram hið augljósa fyrir okkur sem höfum verið að horfa og það er þetta sem hæstv. forsætisráðherra orðaði í færslu á fésbókinni í gær, þessi viðnámsþróttur samfélagsins sem blasir við okkur, þrautseigja og útsjónarsemi þeirra viðbragðsaðila sem hafa brugðist hratt og örugglega við á svæðinu. Þetta er aðdáunarvert að sjá. Þarna var unnið þrekvirki, eins og fleiri hafa komið inn á, við að koma heitu vatni á til allt að 10% þjóðarinnar, áskorun sem getur ekki verið auðvelt að vinna undir viðlíka pressu eins og unnið var undir en tókst með miklum ágætum. Og aftur endurtek ég, virðulegi forseti, að það er aðdáunarvert að fylgjast með þessu.

En þetta er ekki eitthvað, eins og við gerum okkur grein fyrir og höfum verið að ræða hér, sem er að gerast út í bláinn, eins og sagt er, heldur höfum við verið að fylgjast með þessari þróun atburða á undanförnum árum og þar höfum við þurft að reiða okkur á læsi og getu okkar færasta vísindafólks í að skilja og reyna að átta sig á hreyfingu hlutanna og hvernig þetta mun allt saman leggjast. Vísindafólkið getur ekki sagt endanlega til um niðurstöðuna þó að það sé ákveðinn freistnivandi fjölmiðla að spyrja þau iðulega að því hvernig þetta gerist og hvenær og á hvaða tímapunkti, en alltaf reyna þau að svara því besta sem þau vita á hverjum tíma. Það er alger grunnforsenda allrar ákvarðanatöku þegar við reynum að bregðast við. Þetta eru eins og hæstv. forsætisráðherra kom inn á áskoranir samfélagsins alls. Við höfum auðvitað staðið frammi fyrir alls kyns áskorunum þegar kemur að náttúrunni og náttúruvá á minni skala e.t.v., en þó stórum skala hverju sinni. Á undanförnum árum höfum við horft upp á hvern náttúruviðburðinn á fætur öðrum; ef það eru ekki skriðuföll þá er það snjóflóð, ef það er ekki óveður þá er það eldgos. Og yfir og allt um kring gerum við okkur fulla grein fyrir því án þess að sjá fyrir endanlegan enda á því að loftslagsváin ein og sér mun skapa alls kyns aðstæður sem verða okkur krefjandi og við þurfum að mæta með getu, viðnámsþrótti, þreki og kannski þegar upp er staðið góðum vilja. Það er eitthvað sem við höfum ekkert endilega mörg hér komið inn á, mikilvægi samhugarins í samfélaginu þegar eitthvað bjátar á.

Ég hjó eftir því í orðræðu fulltrúa almannavarnadeildar þegar var verið að senda skilaboð í gegnum ríkisfjölmiðilinn okkar og fleiri fjölmiðla um mikilvægi þess að íbúar á Reykjanesskaganum myndu huga að nágrannanum í leiðinni. Þetta er akkúrat svona sem við komumst í gegnum verkefni, þ.e. með því að standa saman og hugsa ekki bara hvert um sig fyrir okkur sjálf heldur reyna að leggja okkar af mörkum til að tryggja að öll sem skapa og skipa þetta samfélag með okkur séu meðvituð um stöðuna og fái og njóti þeirrar aðstoðar, því að öll getum við eitthvað lagt af mörkum.

Að endingu vil ég draga fram, virðulegi forseti, af því að ég er búinn að lista þær hér og einhverjir hafa komið inn á  þessar áskoranir sem við höfum staðið frammi fyrir sem samfélag á undanförnum árum. Hæstv. innviðaráðherra veltir því upp hér hvort við höfum hugsanlega sofnað á verðinum. Ég vil meina að viðbrögð stjórnvalda á undanförnum árum við þeim viðburðum og þeim atburðum sem við höfum staðið frammi fyrir hafi líka verið fordæmalaus og hröð um margt. Hér getum við eðli málsins samkvæmt tekist á um einstaka hluti, einstakar tengingar eða einstaka stykki sem ekki er byrjað að smíða en það verður aldrei sagt annað að mínu mati um viðbrögð stjórnvalda við þeim náttúruváráskorunum sem við höfum staðið frammi fyrir en að þau hafi verið afdráttarlaus. Samstaða okkar hér á þinginu hvað varðar mál er lúta að sér í lagi þeim verkefnum sem samfélagið í Grindavík hefur staðið frammi fyrir hefur verið alger í að ná árangri og vinna hratt og örugglega að því að leysa mál. Ég treysti því, virðulegi forseti, að við höldum því áfram í góðri samvinnu og góðri samstöðu fyrir fólkið sem sannarlega stendur í miklu meiri raun heldur en við hér við að reyna að koma hlutunum frá okkur hratt og örugglega.

###

Frú forseti. Ég mæli hér fyrir tillögu til þingsályktunar um atvinnulýðræði í  þriðja sinn en tillagan hefur verið flutt í þessari eða keimlíkri mynd á nokkrum fyrri löggjafarþingum. Að tillögunni standa ásamt mér hv. þingmenn Kári Gautason, Steinunn Þóra Árnadóttir, Bjarkey Olsen Gunnarsdóttir og Bjarni Jónsson, allt saman þingmenn Vinstrihreyfingarinnar – græns framboðs.

Tillagan fjallar um skipun starfshóps og vil ég, með leyfi forseta, lesa hana:

„Alþingi ályktar að fela félags- og vinnumarkaðsráðherra að skipa starfshóp aðila vinnumarkaðarins og hins opinbera sem geri tillögur um hvernig auka megi lýðræði á vinnustöðum. Í starfshópnum eigi sæti fulltrúar Alþýðusambands Íslands, BSRB, Bandalags háskólamanna, Samtaka atvinnulífsins, Samtaka íslenskra sveitarfélaga, forsætisráðuneytis, fjármála- og efnahagsráðuneytis og félags- og vinnumarkaðsráðuneytis. Félags- og vinnumarkaðsráðherra skipi formann starfshópsins. Ráðuneyti leggi starfshópnum til aðstöðu og nauðsynlega sérfræðiþjónustu.

Starfshópurinn skili tillögum eigi síðar en 1. júní 2024.“

Hér er með öðrum orðum kveðið á um að öll þau sem að þessum málum koma komi saman og finni hvort og þá hvernig best sé að haga þessum málum, þ.e. að auka atvinnulýðræði. En hvað er atvinnulýðræði, virðulegi forseti?

Á íslenskum vinnumarkaði hefur vinnandi fólk tryggt aðkomu sína að reglusetningu í gegnum verkalýðsfélög, sem í gegnum kjarasamninga semja um kaup og kjör í tilteknum starfsgreinum eða á tilteknum vinnustöðum við atvinnurekendur eða samtök þeirra. Kjarasamningar kveða iðulega á um laun, vinnutíma, kaffi- og matarhlé, orlofsrétt, veikindarétt o.s.frv. Þótt kjarasamningar tryggi almenna aðkomu að reglusetningu tryggja þeir ekki aðkomu að ákvarðanatöku innan vinnustaða, sem hafa þó óneitanlega mikil áhrif á líf starfsfólks. Þessari tillögu er ætlað að draga ólíka aðila að borðinu sem gera eiga tillögur um hvernig auka megi lýðræði á vinnustöðum.

Andstæð sjónarmið sem hafa hér þýðingu takast á, annars vegar stjórnunarréttur atvinnurekenda og hins vegar sjálfræði starfsmanna. Þá skal tekið fram að tillögurnar eiga ekki að koma í stað eða grafa undan íslenska vinnumarkaðslíkaninu sem hefur þróast í rúma öld. Mikilvægt er að tryggja að samtakamáttur og samstaða launafólks sé í hávegum höfð auk stöðu verkalýðshreyfingarinnar. Samstaða launafólks hefur gert það að verkum að í fáum löndum er þátttaka í verkalýðsfélögum almennari en á Íslandi og hlutur launafólks í verðmætasköpun hefur farið vaxandi á meðan þróunin hefur verið gagnstæð víðast hvar á Vesturlöndum. Þessa stöðu er mikilvægt að við varðveitum hér og eflum enda eftir henni tekið. Er þessum hugmyndum því fyrst og fremst ætlað að vera viðbót við hið íslenska vinnumarkaðslíkan og liður í framþróun þess.

Virðulegi forseti. Aukið lýðræði og gagnsæi á vinnustöðum má tryggja með ýmsum hætti. Má hér nefna setu starfsmanna í framkvæmdastjórnum og eftirlitsstjórnum fyrirtækja, að lögbinda ráðgjafarrétt starfsmanna og jafnframt upplýsingarétt um tiltekin mál innan fyrirtækis, t.d. um fjárhagslega stöðu og framtíðaráform, og að starfsfólk fái til sín tiltekið hlutfall ágóða eða arðgreiðslna úr fyrirtæki sem það fær val um að ráðstafa. Bæði má kanna breytingar á núverandi löggjöf sem og ólíka hvata, t.d. skattalega og aðra fjárhagslega hvata, til að hvetja fyrirtæki að taka upp lýðræðislegri stjórnarhætti eða rekstrarform. Æskilegt er að ólíkar leiðir séu athugaðar og að reynslan af þeim sé könnuð með tilliti til félagslegra, efnahagslegra og umhverfislegra þátta, sé reynsla til staðar. Þá er mikilvægt að kannað sé hvaða áhrif mögulegar breytingar kynnu að hafa á íslenska vinnumarkaðslíkanið.

Með tilkomu fjórðu iðnbyltingarinnar má og ætla að mikilvægara sé að auka lýðræði á vinnumarkaði þegar gervigreind og sjálfvirknilausnir taka við hlutverkum mannsins í auknum mæli. Það hefur mikla þýðingu fyrir vinnandi stéttir að tekin séu skref til að gera þeim kleift að koma að ákvörðunum fyrirtækja um innleiðingu nýrrar tækni og gefa þeim þannig tækifæri til að njóta virðisaukans af tækniframförum. Þann virðisauka mætti til að mynda nýta til að stytta vinnutíma starfsfólks, hækka laun þess, auka starfsöryggi og bæta vinnuumhverfi og kjör að öðru leyti. Að auki má telja að þekking starfsfólks geti nýst vel til innleiðingar nýrrar tækni, sem gæti meðal annars birst í aukinni framleiðni fyrirtækja.

Þetta er í grófum dráttum yfirferð yfir hugmyndir um hvernig hægt væri að auka lýðræði á vinnustöðum, svokallað atvinnulýðræði. Ég ítreka að hér er ekki verið að hugsa að þetta komi á einhvern hátt í staðinn fyrir vinnumarkaðsmódelið sem er ein af grunnstoðum íslensks samfélags heldur þvert á móti að þetta styðji við það. Það getur skipt gríðarlega miklu máli að starfsfólk komi beint að ákvörðunum fyrirtækisins en á sama tíma þarf t.d. að tryggja að sú staða komi ekki upp að starfsfólk sé þrátt fyrir að eiga óvirka setu einhvers staðar, gert samábyrgt í einhverjum tillögum eða aðgerðum sem koma niður á starfsfólki. Yfirferð mín er því einungis reifun á mögulegum leiðum til að tryggja markmið aukins atvinnulýðræðis. Verði tillagan samþykkt bíður það starfshópsins sjálfs að finna réttu leiðirnar.

Virðulegi forseti. Þessar hugmyndir eru í raun ekki nýjung. Atvinnulýðræði þekkist um allan heim. Ég hvet áhugasama til að kynna sér greinargerðina þar sem farið er aðeins yfir stöðuna í Vestur-Evrópu að öðrum heimssvæðum ólöstuðum. Á Norðurlöndunum, svo sem í Svíþjóð, hefur atvinnulýðræði tíðkast lengi og er einnig vel þekkt í Þýskalandi. Að mínu mati eigum við að horfa til nágranna okkar á Norðurlöndum hvað þetta varðar.

Í þessum sal hefur þetta mál einnig verið rætt áratugum saman. Fyrsta tillagan til þingsályktunar um atvinnulýðræði var flutt á 85. löggjafarþingi vorið 1965. Þá var það Ragnar Arnalds heitinn, þáverandi hv. þm. Alþýðubandalagsins, sem flutti þá tillögu og síðan hafa fjölmargir þingmenn flutt tillögu um þessi mál. Mig langar sérstaklega að nefna hæstv. matvælaráðherra Svandísi Svavarsdóttur sem flutti ásamt öllum þáverandi þingflokki Vinstrihreyfingarinnar – græns framboðs tillögu á nokkrum löggjafarþingum fyrir nokkrum árum um skipan nefndar sem gera skyldi tillögur um atvinnulýðræði. Sú tillaga í þessari mynd sem hér er til umfjöllunar var fyrst flutt af þáverandi hv. þm. Kolbeini Óttarssyni Proppé ásamt öllum þingflokki Vinstrihreyfingarinnar – græns framboðs á 151. löggjafarþingi og þeim sem hér stendur á síðustu tveimur löggjafarþingum. Tillagan gekk þá til hv. velferðarnefndar og hafa um hana borist nokkrar umsagnir frá samtökum launafólks og Öldunni, félagi um sjálfbærni og lýðræði. Allar umsagnirnar fagna tillögunni og í umsögn VR frá 152. löggjafarþingi um tillöguna er minnt á að í yfirlýsingu í aðdraganda síðustu alþingiskosninga hafi framtíðarnefnd félagsins skorað á framboð til Alþingis að svara kröfum um atvinnulýðræði.

Atvinnulýðræði hefur því lengi verið baráttumál vinstri afla á Alþingi. Auk allra þessara þingmála hafa ýmis önnur mál komi fram á síðustu hálfu öld sem hafa miðað að því að auka þátt starfsmanna í ákvarðanatöku á vettvangi atvinnustarfsemi. Öll þau mál voru lögð fram fyrir tilverknað fulltrúa vinstri flokka.

Þrátt fyrir að oft hafi verið reynt að móta og setja reglur um framkvæmd atvinnulýðræðis á Íslandi hefur það enn sem komið er borið takmarkaðan árangur hérlendis. Atvinnulýðræði hefur þó skipað veglegan sess í mótun vinnumarkaðar í nágrannalöndum okkar síðustu hálfa öldina og þykir sjálfsagður og eðlilegur hluti vinnumála. Íslenskur vinnumarkaður verður því að teljast ærið frumstæður hvað þetta snertir og full ástæða er til að gera úrbætur á þeim mikilvæga vettvangi.

Það eru þó dæmi um að fulltrúar starfsmanna hafi með lögum fengið sæti í stjórnum menningarstofnana eins og Þjóðleikhússins og Ríkisútvarpsins og að fulltrúar starfsmanna og nemenda hafi fengið sæti í stjórnum framhaldsskólanna. Nefna má í þessu sambandi ákvæði laga nr. 23/2013, frá 20. mars, um Ríkisútvarpið, fjölmiðil í almannaþágu, og ákvæði annarra laga, svo sem um framhaldsskóla og lög um Þjóðskjalasafn Íslands og leiklistarlög svo að dæmi séu tekin.

Einnig verður að hafa í huga í þessu sambandi að samvinnufélögin sköpuðu möguleika á áhrifum viðskiptamanna á rekstur fyrirtækjanna. Okkur eru flestum hugleikin samvinnufélögin og samvinnuhreyfingin og þær hugsjónir sem að baki henni bjuggu. Það átti t.d. við um neytendur í þéttbýlinu og viðskiptamenn, eins og bændur, í dreifbýlinu. Með hruni samvinnuhreyfingarinnar var allt þetta kerfi lagt niður og þó einkum sú hugmyndafræði lýðræðis sem samvinnuhreyfingin byggðist þó á í öndverðu.

Forseti. Ég hvet alla hv. þingmenn til að lesa annars ágæta greinargerð sem fylgir tillögunni. Í það minnsta er hún ítarleg og fræðandi. Ég ætla að ljúka máli mínu með því að minna á að hugtakið atvinnulýðræði merkir leiðir til að auka áhrif starfsmanna innan fyrirtækja. Um það snýst þessi tillaga og að því eigum við öll að stefna að mínu mati að íslenskur vinnumarkaður geti þróast á sömu lund og hann hefur gert í löndunum í kringum okkur síðustu hálfa öld.

Að lokinni fyrri umræðu legg ég til að tillögunni verði vísað til hv. velferðarnefndar.

###

Virðulegi forseti. Ég vil byrja á því að þakka hv. þm. Bryndísi Haraldsdóttur fyrir yfirferðina á þessari skýrslu Íslandsdeildar Norðurlandaráðs. Ég er einn þeirra sem sitja í Íslandsdeildinni og mig langaði að nota tækifærið til að segja eitt sem er ánægjulegt í starfi þingmannsins — og rétt sem kom fram í máli hv. þm. Oddnýjar G. Harðardóttur í fyrri skýrsluumræðu að þetta er stærsta landsdeildin, ég held það hafi verið hv. þingmaður sem kom inn á það, engu að síður er það staðreynd — en það er gaman að segja frá því og gaman að hafa upplifað það sem tiltölulega nýr þingmaður á þingi hvað landsdeildirnar eru þegar upp er staðið mikill sameiginlegur vettvangur fyrir Íslands hönd í þessum verkefnum sem við eigum að sinna fyrir hönd þingsins. Það er aldeilis ekki undantekning á því í íslensku landsdeildinni hvað varðar Norðurlandaráð þar sem við vinnum þétt og náið saman, bæði hér heima á okkar fundum og líka þegar við sækjum fundina þegar þeir eru í einhverju hinna Norðurlandanna. Þetta er skemmtilegt verkefni, þetta er skemmtilegt viðfangsefni og það er gaman að geta komið sameinuð fram og unnið sameiginlega. Eðlilega erum við með skiptar pólitískar skoðanir okkar á milli en við stöndum þó saman fyrir Ísland sem er gaman og gott að segja.

Mig langaði annars bara að koma stuttlega upp til að taka undir orð hv. þm. Oddnýjar G. Harðardóttur varðandi þá vinnu. Hv. þingmaður rakti mjög ágætlega þessa sögu og þetta sem kemur eilíflega upp á öllum fundum og í öllum flokkahópum, þessi saga dvínandi fjármagns í norrænu samstarfi. Ég hygg engu að síður að það sé alveg rétt hjá hv. þingmanni að allir þessir norrænu þingmenn séu sammála um mikilvægi þess en svo hefur fjármagnið kannski ekkert endilega fylgt með. Sjálfur er ég þeirrar skoðunar að þetta sé afar mikilvægt samstarf fyrir okkur hér á Íslandi og brýnt að við sinnum því og tökum þátt í því á hinum mismunandi plönum og það hefur verið afar gaman að fylgjast með þessari áherslu á vettvangi norrænu ráðherranefndarinnar, hvar við höfum gegnt forystu á síðasta ári.

Ég vil jafnframt taka undir orð hv. þm. Oddnýjar G. Harðardóttur um þá samvinnu sem Íslandsdeildin hefur átt við hæstv. samstarfsráðherra, Guðmund Inga Guðbrandsson. Þess er getið í þessari skýrslu sem við ræðum hér hvernig sá hæstv. ráðherra steig inn í mál, bæði með fyrri formennsku og þá með núverandi formennsku, varðandi bæði fjármagnið sem slíkt en eins líka framtíðarsýnina. Ég held að það sé mikill bragur á því að samstarfsráðherrarnir hverju sinni leggi sig mikið fram um þetta samtal og þessa samvinnu við þingvettvanginn sem Norðurlandaráð er. Eigum við þess kost í okkar formennsku að viðhalda þessu með nýrri formennsku Svía þá tel ég að það sé afar mikilvægt vegna þess að þarna þarf augljóslega að byggja brýr í mörgum málum.

Að endingu langar mig bara að segja, vegna þess að það er eitt af því sem kemur fram í formennskuáætlun Íslandsdeildarinnar fyrir árið í ár, að það er áframhald þeirrar umræðu sem fer af stað í tilefni 60 ára afmælis Helsingfors-samningsins, þessa grundvallarsáttmála og opinbera sáttmála í þessu norræna samstarfi. Sannarlega hefur krafan eða viljinn til að horfa til endurskoðunar á honum tekið mið af hörmungarástandi í Evrópu sem miðar að auknum stríðsátökum og því sem við horfum hér upp á og höfum horft upp á á undanförnum misserum. Við sem Norðurlönd höfum sannarlega getað unnið friðsamlega saman í yfir 200 ár en það er líka brýnt að horfa til annarra atriða sem sannarlega þarfnast uppfærslu þegar kemur að mögulegri endurskoðun á samningnum. Þau eru mörg hver tíunduð í þessari skýrslu sem hér liggur fyrir og er til umræðu. Mig langar þó sérstaklega draga fram þau gildi sem við teljum okkur eiga sameiginleg á Norðurlöndum, allt saman fjölþjóðleg samfélög en við teljum okkur engu að síður hafa þessi gildi okkar á milli sem lúta að kynjajafnrétti, stöðu hinsegin fólks, lýðræði og mannréttindum. Þetta, auk umhverfis- og loftslagsmálanna, er augljóslega eitthvað sem við getum lagt af mörkum í íslensku deildinni inn í mögulega endurskoðun á samningnum, auk þess sem hér hefur verið farið yfir áhersluna á frið sem er auðvitað forsenda þess að við getum viðhaldið þessum gildum í samfélögunum, þ.e. jafnrétti, stöðu hinsegin fólks, mannréttindum í því samhengi, lýðræði og svo mætti lengi telja.

Annars þakka ég góða umræðu og hlakka áfram til áframhaldandi samstarfs við Íslandsdeild Norðurlandaráðs. Þetta er skemmtilegur vettvangur.

###

Virðulegi forseti. Ég mæli hér öðru sinni fyrir tillögu til þingsályktunar um gjaldtöku vegna nýtingar á vindi, sameiginlegri auðlind þjóðarinnar, til raforkuframleiðslu. Tillagan var áður flutt á 143. löggjafarþingi og gekk til nefndar en náði ekki fram að ganga. Flutningsmenn þessarar tillögu nú, ásamt þeim sem hér stendur, eru hv. þingmenn Vinstrihreyfingarinnar – græns framboðs, Steinunn Þóra Árnadóttir, Jódís Skúladóttir, Bjarkey Olsen Gunnarsdóttir og Bjarni Jónsson. Tillagan hljóðar svo, með leyfi forseta:

„Alþingi ályktar að fela umhverfis-, orku- og loftslagsráðherra að leggja fram frumvarp til laga sem tryggi hlut þjóðarinnar í arðinum af nýtingu vindorku til raforkuframleiðslu með innheimtu auðlindagjalds. Vindur verði skilgreindur í lögum sem sameiginleg auðlind í eigu þjóðarinnar.“

Virðulegi forseti. Vindur hefur fram til þessa ekki verið nýttur að ráði til raforkuframleiðslu hérlendis en áhugi á framleiðslunni hefur aukist stórum á undanförnum misserum samfara hraðri framþróun í tiltækri tækni til nýtingarinnar. Ekkert okkar hefur farið varhluta af umræðu um stórkarlaleg uppbyggingaráform hringinn í kringum landið og þykir sumum nóg um. Það er því rétt að halda því til haga að í dag heyrir nýting vindsins undir lög um verndar- og orkunýtingaráætlun og á grundvelli þeirra samþykkti Alþingi einmitt tvær vindorkuvirkjanir, Búrfellslund og Blöndulund, í nýtingarflokk áætlunarinnar vorið 2022.

Á vegum stjórnvalda er nú unnið að stefnumótun í málaflokknum. Á þingmálaskrá hæstv. umhverfis-, orku- og loftslagsráðherra er frumvarp til laga um vindorku boðað í næsta mánuði sem byggist á tillögum starfshóps um nýtingu vinds til raforkuframleiðslu. Það verður áhugavert að sjá þetta frumvarp fram komið sem og þingsályktunartillögu um opinbera stefnu um hagnýtingu vindorku eins og starfshópurinn leggur til.

Virðulegi forseti. Umræða um nýtingu vinds er tiltölulega ný af nálinni í okkar auðlindaríka landi. Að mati flutningsmanna þessarar tillögu verður að ríkja sátt annars vegar um staðsetningu á uppbyggingu vindorkuvirkjana og hins vegar hvernig arðurinn af nýtingu þessarar nýju auðlindar nýtist samfélaginu. Sátt um hvort tveggja er forsenda þess að hér verði unnt að ráðast í uppbyggingu vindorkuvirkjana. Mikilvægt er að vindorkuvirkjanir byggist upp á afmörkuðum og þegar röskuðum svæðum með lágt verndargildi, nærri tengivirkjum og flutningslínum þar sem unnt verður að tryggja afhendingaröryggi og lágmarka umhverfisáhrif. Taka þarf ríkt tillit til sjónrænna áhrifa, vistkerfa, dýralífs og náttúru. Til að ná þessum markmiðum þurfa umhverfisrannsóknir og samráð við félagasamtök og almenning að vera grundvöllur ákvarðana.

Virðulegi forseti. Flutningsmenn þessarar tillögu telja mikilvægt að boðuð lagasetning um nýtingu vindorku hérlendis undirstriki þá meginreglu að vindurinn sé auðlind í sameign þjóðarinnar og leyfi til nýtingar hans tryggi íslensku þjóðinni beina og sýnilega hlutdeild í afkomu vegna nýtingar til framleiðslu raforku. Vindurinn er um margt ólíkur öðrum auðlindum sem nýttar eru til raforkuframleiðslu hér á landi. Vind er víðast að finna í ríkulegu magni, ólíkt landsvæðum sem þykja ákjósanleg undir vatnsfalls- og/eða jarðvarmavirkjanir. Vindurinn er þó ekki stöðugur orkugjafi líkt og miðlað fallvatn og talið heppilegt að framleiðslu á orku úr vindi sé studd af sveifluminni framleiðslu, svo sem miðluðu vatni, svo tryggja megi afhendingaröryggi.

Uppbyggingu vindorkuvirkjana fylgir mikið umhverfisrask vegna mannvirkjagerðar, svo sem vega og línulagna, sem kann að rýra og ganga á gæði lands í nágrenni virkjunarinnar. Þá hafa rannsóknir sýnt fram á ýmis umhverfisáhrif, svo sem sjón-, hljóð- og umhverfismengun, til að mynda frá byggingarefnum, að ótöldum áhrifum á lífríki, sérlega dýralíf. Ekki síst geta sjónræn áhrif vindorkuvirkjana á landslag verið mikil.

Brýnt er að mörkuð verði stefna um vindorkuvirkjanir á hafi, en umhverfisáhrif þeirra eru eðli málsins samkvæmt annars konar en vindorkuvirkjana á landi.

Eins og áður segir er nú unnið að stefnumótun í málaflokknum. Í boðaðri lagasetningu er mikilvægt að skilgreina grundvöll endurgjalds vegna nýtingar á vindi til raforkuframleiðslu og að hann taki mið af kostnaði vegna áhrifa á vistkerfi í návist vindorkuvirkjunarsvæða og óafturkræfra áhrifa á landslagsheildir.

Hvað varðar landnæði og gjaldtöku af auðlindum er vert að vísa til ákvörðunar Eftirlitsstofnunar EFTA frá 20. apríl 2016 þar sem segir að endurgjaldslaus afnot af landi og auðlindum í eigu hins opinbera feli í sér ríkisaðstoð og stangist á við EES-samninginn. Sú niðurstaða undirstrikar meginreglu um að eðlilegt gjald skuli greitt fyrir afnot af sameiginlegum auðlindum en niðurstaðan vísar til nýtingar vatns- og landsréttinda á þjóðlendum á Þjórsársvæðinu, einu helsta orkuvinnslusvæði landsins. Þjóðlendur eru auðlind samkvæmt lögum og var Landsvirkjun gert að greiða endurgjald vegna afnota af svæðinu til raforkuframleiðslu.

Engin heildarlög eru til um skilgreiningu auðlinda, nýtingu þeirra og gjaldtöku. Hins vegar eru dæmi um auðlindir sem ekki eru háðar einkaeignarrétti og teljast þjóðareign á grundvelli sérlaga, til að mynda laga um þjóðlendur og afrétti, sem og laga um auðlindir hafsbotnsins. Þá nær einkaeignarréttur ekki til auðlinda án skilgreinds eiganda, til að mynda sólarljóss og vindorku. Fiskveiðiauðlindin er skilgreind sem sameign þjóðarinnar í 1. gr. laga um stjórn fiskveiða, nr. 116/2006. Um auðlindina gilda síðan sérlög vegna gjaldtöku, lög um veiðigjald, nr. 145/2018. Gjaldtakan er m.a. hugsuð til að mæta rannsóknum og eftirliti á nýtingu auðlindarinnar sjálfrar en jafnframt til að tryggja hlutdeild þjóðarinnar í arði af auðlindinni.

Eins og áður segir er vindur um margt ólíkur öðrum auðlindum og ein augljósasta hliðstæðan eru fjarskiptatíðnir innan íslensks yfirráðasvæðis. Þær, rétt eins og vindinn, er að finna óháð náttúrulegum skilyrðum á landi. Fjarskiptatíðnir eru skilgreindar sem auðlind í þjóðareign samkvæmt lögum um fjarskipti, nr. 70/2022.

Virðulegur forseti. Markmið þessarar tillögu er að tryggt verði með lögum að greitt verði fyrir afnot af sameiginlegri auðlind þjóðarinnar. Mikilvægt er að slíkt gjald endurspegli umhverfisáhrif, standi undir eftirliti, ítarlegum rannsóknum og mælingum á virkjunarsvæðum. Með vísan til 1. gr. laga um veiðigjald er lagt til að gjaldið endurspegli hlutdeild þjóðarinnar í arði af auðlindinni og að úthlutun leyfis til nýtingar á vindi til orkuframleiðslu sé tímabundin heimild til skilyrtra afnota sem leiði hvorki til beins eignarréttar né varanlegs nýtingar- og ráðstöfunarréttar auðlindarinnar, líkt og kveðið er á um í lögum um fjarskipti.

Virðulegur forseti. Að umræðu lokinni legg ég til að tillögunni verði vísað til hv. umhverfis- og samgöngunefndar.

###

Virðulegi forseti. Ég vil byrja á því að þakka hv. málshefjanda og hæstv. ráðherra fyrir þessa umræðu og tek undir það að hún er bæði nauðsynleg og skemmtileg. Það verður seint sagt annað en að það sé stuð þegar verið er að ræða þessi mál hér í þingsal og ljóst að við erum ekki að segja okkar síðasta í þessu þar sem þessi umræða fer vaxandi í samfélaginu og eru fyrirheit um frumvörp og annað sem er á leiðinni inn í þingið. Við þurfum því að ræða okkur áfram með það og er það kannski útgangspunkturinn þegar við erum að koma okkur niður á það með hvaða hætti við ætlum að nýta þau gæði sem við búum yfir. Við erum rík af þessum gæðum og þar þarf að gæta jafnvægis.

Hér hefur verið komið inn á rammaáætlun, svokallaða verndar- og orkunýtingaráætlun, og það er með vilja sem ég hægi á mér þegar ég segi „verndar-“ vegna þess að það er hinn helmingurinn ef við viljum horfa á þetta sem tvískipta arma. Það er akkúrat hinn helmingurinn af löggjöfinni, að horfa til verndar annars vegar og nýtingar hins vegar. Hér höfum við sammælst um að leggja áherslu á að tryggja að orkan gangi upp í það að mæta okkar skuldbindingum í þágu loftslagsmála. Þá skulum við heldur ekki gleyma því að ástæðan fyrir því að þjóðir heims eru komnar á þennan stað sem þær eru á er vegna þess hvernig þær hafa gengið gegndarlaust á gæðin. Það getur því ekki verið lógískt í öllu samhengi að ganga bara áfram gegndarlaust á gæðin án þess að við tryggjum að gæta einhvers jafnvægis í upplegginu. Ég minni þess vegna á mikilvægi verndarþáttarins í þessu samhengi. Þar er ágætt að minna á, og ég nota hvert einasta tækifæri í þessari umræðu til að minna á það, að á Íslandi eru síðustu 43% af ósnortnum víðernum allrar Evrópu. Það eru nú aldeilis gæði. Við þurfum að horfa til verndar heilla vatnasviða, m.a. til að tryggja líffræðilegan fjölbreytileika og gæta þess að ganga ekki svo gegndarlaust á hann að við getum ekki endurheimt hann aftur. Það er atriði sem þarf líka að horfa til þegar við ætlum okkur að fara að nýta náttúruna hér eins og við höfum verið að gera.

###

Virðulegi forseti. Við greiðum hér atkvæði um afar mikilvægt mál, frumvarp þar sem tekið er á grunnhugmynd svokallaðs ETS-kerfis um losun gróðurhúsalofttegunda frá tiltekinni starfsemi á EES-svæðinu og að hún sé háð gjaldi og að hægt sé að skapa aukna hvata til samdráttar í losun og hvata til orkusparnaðar og orkuskipta. Hugsunin í kerfinu er sú að greiða þurfi fyrir losun gróðurhúsalofttegunda frá starfsemi í anda mengunarbótareglunnar. Þetta er mikilvægt mál og hér erum við með setningu þessara laga, nái málið fram að ganga, að koma því þannig fyrir að ETS-kerfið og allt sem því við kemur sé í einni löggjöf til skýrleika. Þannig er löggjöfin aðgengilegri líka.

###

Virðulegi forseti. Ég þakka hv. þingmanni andsvarið. Ég ætla að leyfa mér að segja að við erum greinilega alveg á öndverðum meiði hvað varðar uppleggið í þessu. Það kemur kannski ekki hv. þingmanni eða öðrum á óvart. En mig langar samt að spyrja hv. þingmann öðru sinni og þá kannski orða spurninguna öðruvísi: Er hv. þingmaður sammála mér og mörgum öðrum, eftir því sem ég kemst næst, um mikilvægi þess að við gerum allt sem við getum til að draga úr áhrifum mannsins á loftslagið, þ.e. draga úr loftslagsáhrifum hér á jörð? Með öðrum orðum, viðurkennir hv. þingmaður að þetta er einn stærsti vandi sem við glímum við í samtímanum, þ.e. loftslagsváin?

###

Virðulegi forseti. Ég þakka hv. þingmanni fyrir hans ræðu. Ég er með eina einfalda spurningu til hans sem mér þætti vænt um að fá svar við. Ber okkur sem á hlýðum að skilja það sem svo að hv. þingmaður vilji ekki að við tökum þátt í þessu viðskiptakerfi um losunarheimildir? Með öðrum orðum, ber þá að skilja það þannig að hv. þingmaður vilji ekki að við leggjum okkur fram um það að reyna að stemma stigu við loftslagsvánni með öllum tiltækum aðgerðum, þ.m.t. þátttöku í þessu ETS-kerfi?

###

Virðulegi forseti. Ég mæli fyrir hönd meiri hluta umhverfis- og samgöngunefndar fyrir nefndaráliti í 543. máli, viðskiptakerfi ESB með losunarheimildir.

Með frumvarpinu er lagt til að kaflar og ákvæði laga um loftslagsmál sem fjalla um viðskiptakerfi ESB um losunarheimildir, svokallaða ETS-kerfi, verði færð inn í ný heildarlög. Þá er lagt til að innleiddar verði þrjár EES-gerðir á sviði loftslagsmála, sem fela í sér breytingar á ETS kerfinu. Evrópusambandið kom árið 2005 á fót viðskiptakerfi með losunarheimildir vegna gróðurhúsalofttegunda. Eins og rakið er í greinargerð með frumvarpinu er grunnhugmynd kerfisins að losun gróðurhúsalofttegunda frá tiltekinni starfsemi á EES-svæðinu sé háð gjaldi sem skapi aukna hvata til samdráttar í losun, orkusparnaðar og orkuskipta. Hugsunin er sú að greiða þurfi fyrir losun gróðurhúsalofttegunda frá starfsemi í anda mengunarbótareglunnar.

Við upptöku kerfisins fengu bæði stóriðja og flugrekendur úthlutað endurgjaldslaust ákveðnum fjölda losunarheimilda sem til stóð að fækka jafnt og þétt eftir því sem tímar liðu. Aðilar stæðu því frammi fyrir tveimur kostum, að draga úr losun eða kaupa losunarheimildir til að bæta upp fyrir losun sína. Kerfið myndi með því móti skapa hvata fyrir þá aðila sem féllu undir það til að leita leiða til að draga úr losun og komast þannig hjá því að þurfa að leggja út fjármuni til kaupa á losunarheimildum. Dregið hefur verið úr heildarfjölda losunarheimilda í ETS-kerfinu jafnt og þétt frá upphafi kerfisins. Breytingarnar nú fela í sé að dregið verður hraðar úr heildarfjölda losunarheimilda í ETS-kerfinu en áður var gert ráð fyrir til þess að tryggja samdrátt í losun gróðurhúsalofttegunda í samræmi við sett markmið.

Meiri hlutinn telur að með setningu sérlaga um ETS-kerfið sé fyrst og fremst verið að gera löggjöfina aðgengilegri og auka skýrleika laga sem varða kerfið.

Virðulegi forseti. Nefndin fjallaði um málið, fékk á sinn fund gesti og bárust umsagnir. Greint er frá því í nefndaráliti sem liggur frammi.

Nefndin fjallaði almennt um tekjur af þátttöku í ETS-kerfinu en þær eru samkvæmt frumvarpinu ekki markaðar til tiltekinna verkefna, heldur renna þær í ríkissjóð líkt og á við um aðrar tekjur ríkisins. Ljóst er að fjárveitingar til loftslagsmála eru ákveðnar í fjárlögum hverju sinni, og leggur meiri hlutinn áherslu á að mikilvægt sé að fjárlög styðji við markmið Íslands í loftslagsmálum.

Nefndin er upplýst um að vinna við uppfærslu aðgerðaáætlunar í loftslagsmálum er hafin, en í þeirri vinnu er lögð áhersla á gagnsæi í ráðstöfun fjármagns og að valdar séu aðgerðir í aðgerðaáætlun Íslands sem skila sem mestum ávinningi í átt að loftslagsmarkmiðum. Þá hyggst ráðherranefnd um loftslagsmál skoða hvernig tekjum af sölu uppboðsheimilda í ETS-kerfinu sem renna í ríkissjóð verði varið í þágu þess að hraða orkuskiptum í samstarfi við atvinnulífið. Meiri hlutinn áréttar mikilvægi þess að framangreint verði skoðað af ráðherranefnd um loftslagsmál.

Virðulegi forseti. Líkt og fram hefur komið leiddu viðræður íslenskra stjórnvalda til samkomulags um aðlögun Íslands að ákvæðum tilskipana um flugsamgöngur. Hagsmunir Íslands í málinu sneru að því að jafna samkeppnisstöðu þeirra flugfélaga sem fljúga til og frá Íslandi og þeirra flugfélaga sem fljúga um aðra flugvelli innan Evrópska efnahagssvæðisins en flugleiðir til Íslands eru mun lengri en meðalflugvegalengd á milli annarra flugvalla innan Evrópu eins og við þekkjum.

Í þeim umsögnum sem bárust frá flugrekstraraðilum er áréttað mikilvægi þess að frumvarpið verði að lögum fyrir áramót. Í tengslum við þá aðlögun sem ég lýsti hér að ofan, var í umsögn Landverndar tekið fram að samtökin styðji að þeir sem menga þurfi að greiða fyrir og eru þeirrar skoðunar að allar losunarheimildir skuli vera á ábyrgð þess sem losar og að Ísland eigi ekki að skorast undan ábyrgð með undanþágu um að halda áfram að veita endurgjaldslausar losunarheimildir til flugrekenda lengur en aðrar þjóðir í Evrópu. Í umsögninni segir enn fremur að með aðlögun Íslands til þess að veita endurgjaldslausar losunarheimildir til flugrekenda af þeim losunarheimildum sem ríkið fær til uppboðs árin 2025 og 2026 sé ríkið að niðurgreiða notkun jarðefnaeldsneytis og brjóti með því gegn eigin yfirlýstri stefnu um að beita sér fyrir því að niðurgreiðslum á notkun jarðefnaeldsneytis verði hætt.

Meiri hlutinn telur rétt að taka fram að íslensk stjórnvöld sóttust eftir aðlögun fyrir Ísland vegna breytinga á tilskipuninni til að jafna ójafna samkeppnisstöðu íslenskra flugrekenda. Sú aðlögun sem samið var um tryggir samkeppnishæfni þeirra út árið 2026 og var talin nauðsynleg vegna landfræðilegrar legu Íslands og mikilvægi flugsamgangna fyrir þjóðarbúskapinn. Í minnisblaði umhverfis-, orku- og loftslagsráðuneytisins sem liggur fyrir nefndinni er einnig bent á að aðlögun fyrir Ísland um 100% endurgreiðslu vegna kaupa á sjálfbæru flugvélaeldsneyti á flugvöllum á Íslandi leiði til aukinnar eftirspurnar eftir slíku eldsneyti sem stuðlar að auknu framboði sem er tilgangur þessa ákvæðis í gerðinni.

Meiri hlutinn áréttar að framangreind aðlögun var bæði nauðsynleg og gríðarlega mikilvæg fyrir íslenska hagsmuni. Með aðlöguninni sé Ísland síður en svo að skorast undan ábyrgð og bendir á að ETS-kerfið er lykilbreyta hvað varðar að ná samdrætti í losun, en undir það taka Náttúruverndarsamtök Íslands í umsögn sinni við frumvarpið. Þá bendir meiri hlutinn á að um 40% losunar gróðurhúsalofttegunda á Íslandi fellur undir ETS-kerfið, eins og rakið er í greinargerð með frumvarpinu.

Þá fjallaði nefndin um svokölluð „ystu svæði“. Kom fram í umfjöllun málsins í nefndinni að íslensk útflutningsfyrirtæki, m.a. í stóriðju, séu háð því að flytja vörur sínar með flutningaskipum því aðrar leiðir standi ekki til boða. Það leiði til þess að samkeppnishæfni þeirra á alþjóðlegum mörkuðum minnki en töluverður kostnaður fylgi því að koma vörum á áfangastað erlendis, sem eingöngu sé hægt sjóleiðina. PCC Bakki lagði til í umsögn sinni að undanþáguheimild tilskipunar sem varðar sjóflutninga verði spegluð í frumvarpinu sem við ræðum hér, að teknu tilliti til landfræðilegra aðstæðna og takmarkaðra flutningsmöguleika. Ráðherra verði því heimilt að skilgreina ystu svæði hér á landi með reglugerð og þannig verði unnt að innleiða sambærilega undanþágu og gildir t.d. fyrir Kanaríeyjar sem nú þegar njóta undanþágu þar sem ekki þarf að standa skil á losunarheimildum til ársloka 2030 vegna skipaflutninga frá Kanaríeyjum til Valencia á Spáni.

Í minnisblaði ráðuneytisins til nefndarinnar var á það bent að undaþáguheimild tilskipunarinnar er bundin við siglingar milli hafnar í ysta svæði aðildarríkis og til hafnar sem er staðsett í sama aðildarríki, sem og sjóferðir milli hafna innan ysta svæðis og sjóferðir milli hafna á ystu svæðum í sama aðildarríki. Auk þess kom fram að íslensk stjórnvöld sóttust eftir sérlausn í viðræðum um aðlögun fyrir Ísland vegna breytinga á reglum í flugi, á þeim grunni að Ísland ætti margt sameiginlegt með ystu svæðum. Evrópusambandið hafnaði þeim málatilbúnaði með þeim rökum að efnahagsleg staða Íslands og svæða sem teljast til ystu svæða væri ekki sambærileg. Siglingaleiðir í gámaflutningum og hrávöru væru auk þess almennt frekar langar og siglingaleiðir til Íslands væru ekki teljandi lengri í samanburði við margar siglingaleiðir gámaskipa innan Evrópu.

Þar sem efnisleg rök skorti var talið því sem næst útilokað að ESB myndi veita Íslandi undanþágu á þessum grunni hvað varðaði sjóflutninga. Flutningskostnaður dreifðist auk þess á fleiri einingar og milliliði í sjóflutningum og hefði því ekki sömu eftirspurnaráhrif og vegna millilandaflugs þar sem flugmiðar væru seldir beint til neytenda. Enn fremur kemur fram í minnisblaði ráðuneytisins að viðræðum við Evrópusambandið um aðlaganir við upptöku tilskipunar ESB 2023/959 hafi lokið í lok september á þessu ári. Íslensk stjórnvöld sóttust ekki eftir aðlögun við upptöku ETS-kerfisins í sjóflutningum á grundvelli þeirra raka að ESB hefði hafnað því að Ísland gæti fallið undir sömu reglur og ystu svæði ESB í flugmálinu, þ.e. flughluta gerðanna.

Meiri hlutinn telur ljóst að verði tekin ákvörðun um að innleiða sams konar reglu í íslensk lög og gildir fyrir ystu svæði samkvæmt 3-b mgr. 12. gr. án samþykkis ESB væri það brot á EES-samningnum.

Virðulegi forseti. Nefndin fjallaði einnig um þvingunarúrræði og viðurlög en í umsögnum sem bárust nefndinni kom fram nokkur gagnrýni á ákvæði frumvarpsins sem fela í sér þvingunarúrræði og viðurlög. Meiri hlutinn bendir á að þau ákvæði eru tekin óbreytt upp úr gildandi lögum um loftslagsmál og hafa verið í gildi í um tíu ár. Einungis eru lagðar til breytingar á ákvæðum varðandi sjóflutninga. Telur meiri hlutinn ekki forsendur til þess að leggja til breytingar á framangreindum ákvæðum.

Þar að auki fjallaði nefndin um nauðsyn þess að leiðbeiningar stjórnvalda til fyrirtækja séu skýrar sem og hlutverk Umhverfisstofnunar við meðferð málsins sem lögbærs stjórnvalds hvað varðar ETS-kerfið. Stofnuninni ber að tryggja að þeir aðilar sem falla undir kerfið framfylgi þeim kröfum sem gerðar eru til þeirra og geri upp losunarheimildir í þeim tilfellum sem það á við. Í því hlutverki Umhverfisstofnunar felst m.a. upplýsingaskylda við þá aðila sem falla undir kerfið, leyfisveitingar, yfirferð gagna, svo sem vöktunaráætlana, losunarskýrslna og annarra skýrslna er varða ETS-kerfið, samvinna við aðrar hlutaðeigandi stofnanir og umsjón með íslenska hluta skráningarkerfisins sem landsstjórnandi. Meiri hlutinn áréttar mikilvægi þess að öll upplýsingagjöf og leiðbeiningar stjórnvalda til fyrirtækja um ETS-kerfið séu skýrar og aðgengilegar.

Virðulegi forseti. Meiri hlutinn leggur til breytingar á frumvarpinu sem hér verður stuttlega gerð grein fyrir. Til nánari skýringar vísast til ítarlegrar umfjöllunar í nefndaráliti sem liggur frammi. Í fyrsta lagi er lögð til breyting er varðar reglugerð um aðliggjandi gámaumfermingarhafnir. Í minnisblaði ráðuneytisins til nefndarinnar kemur fram að ráðuneytið telji rétt að gerð verði sú breyting á 4. gr. frumvarpsins að ráðherra verði gert skylt að setja reglugerð um aðliggjandi gámaumfermingarhafnir. Í minnisblaðinu kemur fram að auknum kostnaði við sjóflutninga, sem rýmkun ETS-tilskipunarinnar hefur í för með sér þannig að hún nái yfir sjóflutningastarfsemi, fylgir áhætta á sniðgöngu ef hnattræn markaðstengd ráðstöfun er ekki fyrir hendi.

Í öðru lagi er lögð til breyting er varðar innleiðingu EES-gerða, en við þinglega meðferð málsins voru þær gerðir sem vísað er til í 12.-14. tölulið 33. gr. frumvarpsins teknar upp í EES-samninginn, sbr. ákvörðun sameiginlegu EES-nefndarinnar. Nefndin var upplýst um að meiri hluti utanríkismálanefndar samþykkti á fundi sínum 11. desember síðastliðinn að veita heimild til að aflétta stjórnskipulegum fyrirvara af ákvörðunum sameiginlegu EES-nefndarinnar frá 8. desember síðastliðnum með lagafrumvarpi, í samræmi við reglur Alþingis um þinglega meðferð EES-mála. Vegna þessa telur meiri hlutinn rétt að leggja til breytingu og vísa til upptöku gerðanna í EES-samninginn.

Í þriðja lagi er lögð til sú breyting að við ákvæði frumvarpsins bætist ákvæði til bráðabirgða. Í því felst að ráðherra verði skylt að gefa Alþingi skýrslu um efnahagsleg áhrif ETS-kerfisins á Ísland. Þar skulu koma fram upplýsingar um viðræður við Evrópusambandið vegna aðlögunar gagnvart öllum breytingum á regluverki ESB með losunarheimildir og með hvaða hætti best verður tekið tillit til sérstöðu Íslands, m.a. vegna landfræðilegrar legu auk annarra þátta sem kunna að varða hagsmuni Íslands þegar aðlögun í flugi samkvæmt ákvæðum laganna lýkur.

Nánar er fjallað um efnislegar breytingartillögur meiri hlutans í nefndaráliti, en auk þeirra eru lagðar til tæknilegar breytingar sem þarfnast ekki skýringa.

Virðulegi forseti. Að framansögðu virtu leggur meiri hlutinn til að frumvarpið verði samþykkt með þeim breytingum sem gerð hefur verið grein fyrir og lagðar eru til í sérstöku þingskjali.

Undir álit meiri hluta hv. umhverfis- og samgöngunefndar rita auk þess sem hér stendur hv. þingmenn Bjarni Jónsson, Halla Signý Kristjánsdóttir, Ingibjörg Isaksen, Njáll Trausti Friðbertsson, Vilhjálmur Árnason, Þorbjörg Sigríður Gunnlaugsdóttir og Þórunn Sveinbjarnardóttir með fyrirvara.

Að lokum vil ég þakka hv. umhverfis- og samgöngunefnd fyrir vinnuna við þetta mikilvæga mál, þeim gestum sem komu fyrir nefndina, að ólöstuðum sérfræðingum ráðuneytanna sem gerðu allt til þess að upplýsa okkur hratt og vel.

###

Forseti. Á Íslandi búum við að fágætum auði þegar kemur að náttúru landsins. Þeim auði fylgir ábyrgð. Við höfum því miður of mörg dæmi þess að hafa farið óðslega fram í orkuöflun gagnvart viðkvæmri og einstakri náttúru landsins og samfélögunum sem undir eru. Við erum á góðri leið að byggja hér upp grænt og kolefnishlutlaust samfélag og við ætlum að ná fullum orkuskiptum fyrir árið 2040. En það þarf að virða mikilvægi þess að það ríki sátt um nýjar virkjanir. Að mínu mati, virðulegi forseti, þarf að leita allra leiða til að nýta betur þá orku sem þegar er framleidd, ná fram betri nýtingu í virkjunum sem fyrir eru og takmarka orkutap í orkukerfinu öllu. Nýleg skýrsla sýnir fram á mikla möguleika í því. Það er enginn sómi að því að sóa því sem gnægð er af. Til að mæta stærstu áskorun samtímans, loftslagsbreytingum, þurfum við að hraða orkuskiptum. Höfum í huga að öll skref á þeirri leið þurfa að vera tekin að vel yfirlögðu ráði og leggja þarf hugmyndafræði sjálfbærrar þróunar til grundvallar allri ákvarðanatöku og þar með treysta náttúruvernd. Það er ekki gefið að aukin orkuframleiðsla skili sér lóðbeint í árangri í orkuskiptum svo stemma megi stigu við áhrifum loftslagsbreytinga. Það er ekki verkefnið að verða við öllum orkukræfum hugmyndum sem fólk fær. Það verður endalaus eftirspurn eftir grænni orku. Til að ná samfélagslegri sátt um aukna orkuöflun væri þakklátt að sjá umræðuna fara upp úr skotgröfunum, að við spöruðum okkur gífuryrðin og lögðum okkur fram um að leita lausna til framtíðar. Skammtímahagsmunir dagsins í dag mega ekki ráða för á kostnað framtíðarinnar.

###

Virðulegi forseti. Ég vil byrja á að þakka hæstv. ráðherra og hv. þingmönnum fyrir þessa umræðu hér í dag. Jólin eru tími sem einkennist af kærleika og hlýju þegar við fögnum endurkomu ljóssins  í myrkrinu. Sum fagna einnig fæðingu barns í Betlehem þar sem nú geisar í næsta nágrenni eitt skelfilegasta stríð sem heimsbyggðin hefur orðið vitni að lengi.

Við erum herlaust eyríki langt frá heimsins vígaslóð. Stríðið á Gaza birtist okkur í daglegu lífi sem fyrirsagnir í blöðum, á samfélagsmiðlum og sem fréttir í sjónvarpi. Við sjáum skýrar en nokkru sinni hvaða hörmungar stríð hefur í för með sér. Sérhvert líf er dýrmætt. Sérhver manneskja er einstök. Sérhvert tilgangslaust dauðsfall er harmur heimsins alls. Mörg okkar finna fyrir vanmætti og reiði þegar við finnum ekki kröftum okkar viðnám en horfum á þessar skelfilegu hörmungar dag eftir dag í beinni útsendingu. Við höfum séð ótrúlega magnaða samstöðu fólks um allan heim með þeim sem á um sárt að binda, í raun lýðræði í verki þegar fólk þrýstir á sín stjórnvöld og stjórnvöld hlusta á þau. Það gefur okkur von. Mikilvægt er fyrir okkur öll að hafa augun á lokamarkmiðinu sem er að enda þessi tilgangslausu átök.

Við Íslendingar höfum löngum verið stolt af því að vera friðelskandi þjóð. Við fengum það hlutverk að hýsa friðarljós sem tendrað er ár hvert í minningu manns sem lagði hart að heiminum að ímynda sér frið og við höfum lagt okkur í líma við að beita okkur fyrir friðsamlegum lausnum í hvívetna. Hæstv. forsætisráðherra Katrín Jakobsdóttir hefur verið talsmaður friðar fyrir Íslands hönd hvar sem hún kemur, nú síðast í Genf þar sem hún hitti Riyad al-Maliki, utanríkisráðherra Palestínu.

Virðulegi forseti. Gegndarlausar árásir á saklausa borgara undir því yfirskini að um sjálfsvörn sé að ræða eru óverjandi. Börn eru ekki skotmörk, aldraðir eru ekki skotmörk. Saklaust fólk er ekki skotmörk, blaða- og fréttamenn eru ekki skotmörk. Við fylgjumst öll með þessum skelfilegu atburðum og mörg okkar hugsa hvað við sem þjóð, þátttakendur á alþjóðasviðinu, getum gert til þess að stöðva blóðsúthellingar á almennum borgurum. Það er mikilvægt að við hér á Alþingi leggjum okkar af mörkum, líkt og við gerðum með samþykkt þingsályktunartillögu hv. utanríkismálanefndar um átökin fyrir botni Miðjarðarhafs, eitt örfárra þjóðþinga í heiminum.

Virðulegi forseti. Ísland greiddi á þriðjudag atkvæði með ályktun á allsherjarþingi Sameinuðu þjóðanna um tafarlaust vopnahlé á Gaza. Ályktunin var samþykkt með 153 atkvæðum og kom í kjölfar þess að Bandaríkin beittu neitunarvaldi í öryggisráði Sameinuðu þjóðanna vegna sambærilegrar ályktunar um vopnahlé á þeim vettvangi. Það er óneitanlega óbærileg staða þegar ríki heims reyna í sameiningu að vinna að því að koma á vopnahléi en þó ljós í myrkrinu að fleiri lönd greiddu nú atkvæði með friði en nokkru sinni fyrr, sem má túlka sem von um að alþjóðleg samstaða sé að myndast um að þessu stríði verði að ljúka.

Það er gríðarlega stórt verkefni fyrir heiminn að takast á við þá spurningu hvernig við förum að því að finna friðsamlegar lausnir þegar okkar alþjóðlegu stofnanir virðast þess ekki megnugar. Þeirri umræðu eigum við ekki að skorast undan. Við eigum að leggja okkar lóð á vogarskálarnar og reyna að finna leiðir fyrir alþjóðasamfélagið til að taka á málum eins og þessum, finna aðferðir til að fá stríðsaðila til að láta af gegndarlaust ofbeldi gagnvart saklausu fólki eins og við verðum vitni að á Gaza og raunar víðar í Palestínu. Eina leiðin að varanlegum friði er í gegnum samtal, ekki með sprengjum og átökum. Við verðum að taka skref í átt að varanlegum endalokum þessa stríðs og við verðum að vona og trúa að það sé mögulegt. Það er ljósið í myrkrinu.

###

Virðulegi forseti. Ég vil byrja á því að þakka hv. þm. Andrési Inga Jónssyni fyrir þessa umræðu. Við eigum jú báðir sæti í umhverfis- og samgöngunefnd þar sem við vorum að ræða þetta mál og höfum verið að ræða þetta mál og ekki bara á þessu haustþingi heldur líka síðastliðið vor.

Ég kom aðallega upp til að orðlengja örlítið betur það sem við segjum í nefndaráliti okkar í meiri hlutanum — hv. þingmaður talar auðvitað fyrir nefndaráliti 1. minni hluta — sér í lagi varðandi tvennt. Í fyrsta lagi er það ákvæðið varðandi 25% eða allt að fjórðungi heildarfermetrafjölda sem sannarlega er lagt upp með að sé heimildarákvæði og undir þá tillögu tekur nefndin eftir töluvert miklar umræður, á móti því að gera það að skylduákvæði en með réttu vildu nokkrir umsagnaraðilar sem sendu okkur umsögn um málið gera það að skyldu. Ég tek um margt undir sjónarmið hv. þingmanns í þessu og þetta ræddum við í nefndinni. En yfir það er farið í nefndaráliti meiri hlutans að það að skylda sveitarfélögin til þessa samræmist ekki sjónarmiðum um sjálfstjórn sveitarfélaganna og skipulagsvald þeirra, samanber stjórnarskrána.

Gott og vel. Þá kynni einhver að segja: Hvernig ætlum við þá að ná þessum árangri? Hvernig náum við þá þessum markmiðum með því að samþykkja þetta heimildarákvæði? Eins og kom fram í framsögu minni áðan snýst frumvarpið um heimild sveitarfélaga til að leggja upp með fjórðung heildarfermetrafjölda, þ.e. fermetrafjöldinn er undir í því, á meðan rammasamningur ríkis og sveitarfélaga, sem hv. þingmaður kom inn á, um aukið framboð íbúða 2023–2032 og sameiginlega sýn og stefnu í húsnæðismálum, sem undirritaður var 12. júlí 2022, ávarpar ekki bara fjölda íbúða í þúsundum heldur sérstök prósentumarkmið. Með leyfi forseta, ætla ég að fá að lesa 3. gr. b sem fjallar um framboð íbúða á viðráðanlegu verði, sem á akkúrat við um það frumvarp sem við erum að ræða hér:

„Aðilar samnings þessa eru sammála um nauðsyn þess að leggja sérstaka áherslu á uppbyggingu hagkvæmra íbúða á viðráðanlegu verði og að hlutfall þeirra verði að jafnaði um 30% nýrra íbúða.“

Þarna liggur kannski munurinn, virðulegi forseti. Annars vegar í frumvarpinu hér, sem fjallar um heimildarákvæði, erum við að tala um allt að 25% heildarfermetrafjölda á meðan hitt fjallar um nýjar íbúðir. Svo að ég haldi áfram að lesa úr 3. gr. um helstu samningsmarkmið rammasamningsins téða, með leyfi forseta:

„Mæta þarf hækkun húsnæðisverðs og veikri stöðu leigjenda og fyrstu kaupenda með því að auka aðgengi að hagkvæmu húsnæði á viðráðanlegu verði fyrir tekju- og eignalægri. Hagkvæmar íbúðir á viðráðanlegu verði geta m.a. verið íbúðir innan almenna húsnæðiskerfisins, hlutdeildarlánaíbúðir og aðrar íbúðir sem njóta einhvers konar stuðnings stjórnvalda og er ætlað að leysa úr húsnæðisþörf tekju- og eignalægri hópa, þar með talið námsmanna, ungs fólks, fyrstu kaupenda, öryrkja og eldra fólks.

Aðilar eru jafnframt sammála um að á samningstímanum verði félagsleg húsnæðisúrræði að jafnaði sem næst 5% af öllu nýju húsnæði.“ — Enn erum við að tala um prósentutölur í samhengi húsnæðis. — „Með félagslegu húsnæðisúrræði er átt við íbúðir sem sveitarfélagi ber lagaleg skylda til að útvega einstaklingum eða fjölskyldum sem ekki eru á annan hátt færir um að sjá sér fyrir húsnæði sökum lágra launa, þungrar framfærslubyrði eða annarra félagslegra aðstæðna.“

Virðulegur forseti. Ástæðan fyrir því að ég vildi draga þetta sérstaklega upp er að ég held að í eðli sínu sé nauðsynlegt að það komi fram að rammasamningurinn var undirritaður 12. júlí 2022 og eftir því sem ég næst kemst eru tvö sveitarfélög sem eru að vinna eftir honum — og þau mættu sannarlega vera fleiri, ég held að ég og hv. þm. Andrés Ingi Jónsson séum sammála um það, sér í lagi vegna þess að þau hafa undirgengist þessi viðmið — tvö sveitarfélög sem hafa unnið á grundvelli hans síðan hann var undirritaður. Það er annars vegar Reykjavíkurborg og hins vegar Mýrdalshreppur. Ég held að ég sé að hafa þetta algjörlega hárrétt eftir, virðulegi forseti. Þessu hafa sveitarfélögin engu að síður náð að vinna að og hafa getað undirgengist samningsmarkmiðin án þess að það væri sérstakt heimildarákvæði, eða skylduákvæði eins og hv. þingmaður leggur til í sinni breytingartillögu,  í núgildandi skipulags- og byggingarlöggjöf. Þá má spyrja sig: Hvernig fara þau að því? Jú, það gera þau vegna þess að þau gera þetta á grundvelli svokallaðra einkaréttarlegra samninga. Það er ekkert í þessu frumvarpi sem kveður á um að sveitarfélögum sé meinað að gera frekari einkaréttarlega samninga umfram þessi 25%. Í meðförum málsins kom fram að dæmi séu um að einstaka sveitarfélög hafi á einstaka reitum farið upp fyrir prósentuhlutföllin en þá einmitt á grundvelli einkaréttarlegra samninga. Er það vel, virðulegur forseti, því að með því náum við þeim markmiðum sem koma m.a. fram í rammasamningi ríkis og sveitarfélaga þótt sannarlega telji ég að 25% heimildaákvæði, varanlegt inn í skipulagslöggjöfina, muni liðka fyrir og hjálpa til við þessa mikilvægu vinnu inn í framtíðina.

Ég vildi bara koma þessu að, virðulegi forseti.

###

Frú forseti. Fyrir hönd meiri hluta umhverfis- og samgöngunefndar mæli ég fyrir nefndaráliti með breytingartillögu um frumvarp til laga um breytingu á skipulagslögum.

Meginmarkmið þessa frumvarps er að stuðla að því að byggðar verði hagkvæmar íbúðir. Með því er átt við íbúðir sem stjórnvöld hafa lagt áherslu á og gert ráðstafanir til að byggðar verði til þess að fólk geti eignast eða leigt íbúðarhúsnæði á viðráðanlegum kjörum. Í frumvarpinu er í þessu skyni ákvæði þess efnis að sveitarfélögum verði heimilað við gerð deiliskipulags nýrra íbúðasvæða að tileinka allt að fjórðungi heildarfermetrafjölda íbúðarhúsnæðis íbúðum sem falla undir lög um almennar íbúðir og íbúðum sem uppfylla skilyrði fyrir hlutdeildarlánin og lánum til leiguíbúða samkvæmt lögum um húsnæðismál, nr. 44/1998. Meiri hlutinn telur frumvarpið vera mikilvægt skref í þeirri vinnu ríkis og stjórnvalda að fjölga íbúðum, stuðla að fjölbreytni í húsnæðiskostum og þar með auka möguleika fólks á að eignast eða leigja húsnæði.

Nefndin hefur fjallað um málið og fékk til sín gesti sem komu sjónarmiðum sínum á framfæri eins og greint er frá í nefndaráliti. Einnig bárust sjö umsagnir um málið og eru þær aðgengilegar á vef Alþingis, eins og alla jafna gildir um umsagnir mála, ásamt minnisblaði innviðaráðuneytisins og umsögnum sem bárust um málið þegar það var til umfjöllunar á 153. löggjafarþingi. Þetta kemur allt saman fram í áliti nefndarinnar.

Rætt var á vettvangi nefndarinnar hvort stíga ætti það skref að skylda sveitarfélög til að ætla fjórðung byggingarmagns til uppbyggingar hagkvæmra íbúða en hvorki nefndin né iðnaðarráðuneytið leggja það til þar sem það samræmist ekki sjónarmiðum um sjálfstjórn sveitarfélaga og skipulagsvald þeirra. Þá var fjallað um það hvort hlutfallið sem um ræðir, fjórðungurinn, ætti að vera 30% eins og kveður á um í rammasamningi ríkis og sveitarfélaga um aukið framboð íbúða á árinu 2023–2032 en ekki er lagt til að það skref verði tekið þar sem um ólíka þætti sama máls er að ræða og ekki er sýnt að breyting í þessa veru styddi við það meginmarkmið að auka framboð á hagkvæmum íbúðum. Það sjónarmið kom fram að heimildarákvæðið um fjórðung fermetrafjölda til hagkvæmra íbúða kunni að verða til þess að almennt íbúðaverð hækki og það geti einnig haft áhrif á samninga sveitarfélaga við eigendur byggingarlands. Nefndin tekur ekki undir þessi sjónarmið en álítur að rétt sé að láta fara fram árið 2027, þegar þriggja ára reynsla hefur fengist af breytingunni, mat á áhrifum þeirrar heimildar sem felst í frumvarpinu.

Meiri hlutinn leggur því til að frumvarpið verði samþykkt með þeirri breytingu að kannað verði hvort og hvernig sveitarfélögin nýta heimildina til að ráðstafa fjórðungi byggingarmagns til hagkvæmra íbúa íbúða og skili ráðherra og Alþingi skýrslu um þetta eigi síðar en 1. febrúar 2027.

Undir nefndarálitið rita, auk þess sem hér stendur, eftirtaldir hv. þingmenn: Bjarni Jónsson formaður, Njáll Trausti Friðbertsson, Halla Signý Kristjánsdóttir, Þórunn Sveinbjarnardóttir, Ingibjörg Isaksen og Vilhjálmur Árnason.

###

Virðulegi forseti. Hv. þm. Sigmari Guðmundssyni tókst það sem hann ætlaði sér, að svæla mig hér upp í of lágt ræðupúltið sem er víst ekki svo vegna orkuskorts. Ég tek bara undir fram komnar hugmyndir um það sem hér hefur verið fleygt fram í þessari umræðu, sem við getum vonandi farið að ljúka því að þetta er komið langt út fyrir umræðu um fundarstjórn forseta, og að við ræðum orkumálin sérstaklega. Ekki drögum við af okkur í þeirri umræðu, við  í Vinstrihreyfingunni – grænu framboði, til þess að lýsa okkar sýn og okkar skoðun þar. Ég hlakka til að eiga þessa umræðu, eins og ég átti reyndar í síðustu viku við hv. þm. Sigmar Guðmundsson, og það verður bara gaman hjá okkur þegar við tökum umræðu um þetta þegar forseti finnur tíma fyrir það í dagskránni.

###

Virðulegi forseti. Við greiðum hér atkvæði um 48 millj. kr. framlag til þeirra átta náttúrustofa sem við höfum hér vítt og breitt um landið. Ég styð þessa tillögu heils hugar því að verkefni náttúrustofanna eru mörg og skipta máli. Það verður spennandi að ræða málefni þeirra frekar í öðru frumvarpi sem tengist þeim sérstaklega sem varðar sameiningu stofnana. Ég styð þetta heils hugar.

###

Virðulegi forseti. Nú stendur yfir 28. loftslagsráðstefna Sameinuðu þjóðanna í Dúbaí sem öllu skiptir að skili raunverulegum árangri fyrir loftslagið og umhverfið. Hæstv. forsætisráðherra lýsti þar þeirri afstöðu Íslands að markmið Parísarsáttmálans skuli standa, eða halda öllu heldur, og hlýnun jarðar skuli ekki fara yfir 1,5°C. Að auki lýsti hún yfir eindregnum stuðningi við útfösun jarðefnaeldsneytis og að þjóðir heims hættu niðurgreiðslu á því. Á meðan berast ýmsar fréttir er lúta að umhverfismálum og neyslu þjóða en í ár verða sett ný met í útblæstri vegna brennslu á jarðefnaeldsneyti. Misskipting auðs í heiminum hefur áhrif á neyslu okkar. Í dag berast þær fréttir til að mynda að samkvæmt nýrri skýrslu UNICEF búi fimmtungur barna í ríkustu löndum heims við fátækt. Þar má minna á að óhollt mataræði og endingarverra vöruúrval er líka fylgifiskur fátæktar. Þessu þarf að breyta, virðulegi forseti. Öll ættum við að hafa sömu möguleika á því að borða hollan mat og næringarríkan mat og öll ættum við að geta fjárfest í endingargóðum vörum. Hvort tveggja stuðlar að aukinni velsæld og bættri umgengni við jörðina okkar. Það er með öllu óréttlátt að velta skuldinni yfir á þá einstaklinga sem ekki bera sömu ábyrgð og þau sem nóg hafa.

Mig langar því, virðulegi forseti, nú í aðdraganda jóla að hvetja hv. þingmenn og önnur þau sem eiga nóg að rifja upp nægjusemina sem var einu sinni talin hér til dyggða og er algerlega nauðsynleg ef okkur á að takast að stemma stigu við þeirri óheillaþróun sem við okkur blasir. Við getum ekki gengið gegndarlaust á gæði jarðar, gæðum sem þar að auki er misskipt.

###

Virðulegur forseti. Ég þakka hv. þm. Sigmari Guðmundssyni andsvarið. Örlítið í framhaldi af þessu orðalagi með skoðanamuninn. Eins og hv. þm. Njáll Trausti Friðbertsson kom réttilega inn á hefur þróunin í hinum vestræna heimi verið sú að hinum mismunandi flokkum og hreyfingum fjölgar og röddunum eftir því. Ég vil einmitt meina að það endurspegli vilja lýðræðisins að fólk með mismunandi skoðanir setjist við sama borð til að reyna að komast að einhverri niðurstöðu og ég tók dæmi um hvernig við gátum og gerðum það með sóma og sann þegar þessi sama ríkisstjórn afgreiddi 3. áfanga rammaáætlunar. Enn er ég ekki sammála því að það sé svo mikill skoðanaágreiningur að við komumst ekkert áfram, þótt það þjóni sjálfsagt pólitískum hagsmunum að halda því svolítið reglulega á lofti.

Ég skil hv. þingmann þannig að hann sé ekki alveg sammála mér með það að endurskoðun á ráðstöfun þegar framleiddrar orku sé möguleiki heldur snúist þetta um aukna orkuöflun. Hv. þingmaður bendir hins vegar á hið augljósa, að verðmæti náttúrunnar er líka mikið og það eru auðvitað takmörk fyrir því hvað orkuöflunin getur vaxið. Það eru endimörk á vextinum. Hvernig eigum við þá í ósköpunum að mæta þeim áskorunum sem við stöndum frammi fyrir í ljósi loftslagsvárinnar þegar við vitum að hluti vandans að við erum komin í þessa stöðu er vegna þess hvernig við höfum gengið gegndarlaust á gæðin, svo ekki sé talað um hugmyndafræði sjálfbærrar þróunar sem miðar að því að reyna að mæta þörfum samtímans án þess að ganga á þarfir komandi kynslóða? Hvernig sér hv. þingmaður fyrir sér að við getum komist á þessa braut án þess að ráðast í aukna orkuöflun ef við ætlum ekki að sameinast um að vert sé að taka umræðuna um að forgangsraða þegar framleiddri orku í þágu þess að ná utan um og koma í veg fyrir aukna loftslagsvá í heiminum?

###

Virðulegur forseti. Ég vil taka undir með hv. þingmanni og hans lokaorðum um verðmætin sem felast í náttúrunni okkar. Mig langar þó að nota tækifærið og biðja hv. þingmann sem hefur verið tíðrætt í ýmsum andsvörum og ræðum um einhverja óeiningu í ríkisstjórninni og að það gangi hvorki né reki vegna þess að ríkisstjórnin komi sér ekki saman um alla skapaða hluti, að leggja ekki til grundvallar því mati sínu orð eins þingmanns, hv. þm. Jóns Gunnarssonar. Það er óþarfi. Hér sitjum við skælbrosandi stjórnarþingmennirnir í salnum með hv. þingmanni og hann hefur enga ástæðu til að halda að þetta sé allt saman á einhverri niðurleið.

Ég vil líka nota tækifærið og minna á að það var einmitt í tíð þessarar ríkisstjórnar sem 3. áfangi rammaáætlunar, sem hafði sannarlega ekki verið afgreiddur af þinginu, var afgreiddur. Ég vísa þessu lóðbeint til föðurhúsanna. Hv. þingmaður og aðrir þurfa ekki að hafa neinar áhyggjur af því að hér sé allt í einhverju stoppi þegar kemur að orkumálum. Mig langar hins vegar að nota tækifærið, vegna þess að ég endaði ræðu mína áðan á því sem ég hefði kannski átt að orðlengja örlítið frekar, að spyrja hv. þingmann út í það að á sínum tíma voru teknar stórar og miklar ákvarðanir, sumar kannski stórkarlalegar eins og hv. þingmaður sagði áðan, um að ráðast í meiri háttar orkuöflun til handa einhverri einni fabrikku eða einu stóriðjuveri. Það voru stórar og miklar ákvarðanir sem voru sjálfsagt réttar á þeim tíma. Deilir hv. þingmaður þeirri skoðun minni að nú séum við á þeim tímamótum í ljósi loftslagsvárinnar og þeirra krafna og skuldbindinga sem höfum undirgengist að kominn sé tími á að við endurskoðum hvernig við ráðstöfum þegar framleiddri orku og forgangsröðum henni í þágu þess að reyna að stemma stigu við loftslagsvánni?

###

[Hlátur í þingsal.]Virðulegi forseti. Ég held að ég skilji það sem hv. þingmaður er að meina, þ.e. hvort mér finnist þetta eðlilegt og ég var að reyna að svara hv. þingmanni þessu. Ég ætla ekki að fara efnislega inn í akkúrat þetta mál því að á því eru margir gallar og það eru margir vinklar og margar sögur af því. Geri ég ekkert lítið úr því að einhvers staðar hefur þetta þótt góð hugmynd. Ég er ekki að gera það. Ég er þeirrar skoðunar, hafandi lesið öll þessi gögn aftur á bak og áfram, að við erum bara að fá frekari dæmi og sannanir þess að þetta tiltekna mál er ekkert sérstaklega góð hugmynd. En gott og vel. Hv. þingmaður spyr hvort ég telji eðlilegt að hlutirnir geti tekið 20 ár. Það sem ég er að reyna að segja er að ef ég undirbygg hugmynd mína svo vel og gagnlega og er tilbúinn að laga mig að aðstæðum og hugsanlega því regluverki eða lögum eða lagaákvæðum sem mér var bara ekki kunnugt um þegar ég lagði af stað í vegferðina þá getur það tekið tíma. Það getur gert það. Það er kannski ekki í lagi að það taki 20 ár en ef hugmyndin er eftir 20 ár engu að síður enn þá, ég vil segja glórulaus, er hún þá ekki andvana fædd, hv. þingmaður? Er þá eitthvert vit í því að vera að keyra hugmyndin áfram? Þetta snýst ekkert um einhverja skipulagða andstöðu við góðar hugmyndir mínar, hv. þingmaður. Þetta snýst um það að við virðum þær upplýsingar og þau gögn og það sem fyrir liggur, þá aðila sem eru að reyna að ráða okkur heilt þegar við fáum alls kyns hugmyndir, margar þeirrar misvitrar. En vegna þess að ég endaði síðasta andsvar mitt á að segja að allar ákvarðanir væru réttar þegar þær eru teknar þá leiðrétti hv. þm. Óli Björn Kárason mig og sagði að því væri akkúrat öfugt farið. Allar ákvarðanir eru rangar þegar þær eru teknar. Það á kannski bara við í þessu tilfelli, hv. þingmaður.

###

Virðulegur forseti. Ég þekki þetta mál ágætlega sem hv. þm. Birgir Þórarinsson er að spyrja út í en ég kýs hins vegar að fara ekki í tæplega tveggja mínútna ræðu efnislega ofan í atriði þess máls. Það get ég hins vegar og skal gera ef hv. þingmaður vill utan salar. En ég held að inntakið í spurningu hv. þingmanns hafi verið það hvort mér finnist eðlilegt að hlutir taki svona langan tíma þegar er verið að berjast í því. Þá ætla ég að svara svona: Mér finnst óeðlilegt ef upp kemur sú staða þegar fyrir liggur hugmynd sem þykir fýsileg til að mynda með afgreiðslu Alþingis í svokallaðan nýtingarflokk — það þýðir ekki að það eigi að virkja. Það þýðir að það þyki fýsilegt og megi skoða möguleikann á virkjun. Öll þessi málsmeðferð er að mörgu leyti eftir þegar þingið hefur klárað sig af ákvörðuninni. Ef upp koma málefnaleg rök fyrir því að hugmyndin sé þegar upp er staðið ekki góð — mér mun alltaf finnast hún góð sem höfundur hugmyndarinnar, því er ekkert að leyna, það verður alltaf svo — ef upp koma málefnalegar aðstæður, hvort sem það eru náttúruverndarsamtök sem benda á þetta og/eða eins og í þessu tilfelli þar sem hv. þingmaður vísar í yfirvöld sem draga það skýrt fram með röksemdafærslum og lögum, þá hljótum við og ég vil meina að við eigum að hafa hug og þor og þrek til að taka nýjar ákvarðanir. Það mættum við gera meira af hér þegar fyrir liggja nýjar niðurstöður og nýjar rannsóknir og nýjar upplýsingar sem sýna fram á að fyrri hugmynd sé ekki góð, en við höfum einhvern tímann verið þeirrar skoðunar að hún sé betri, þá eigum við að snúa af þeirri leið og taka nýja ákvörðun. Allar ákvarðanir eru réttar þegar þær eru teknar, sjáðu til.

###

Virðulegi forseti. Ég held nefnilega að þetta sé nú kannski ekki alveg einhlítt. Hv. þingmaður segir: Við ætlum að reiða okkur helst á raforkuna til að ná kolefnishlutleysinu. Það að ná tökum á loftslagsmálunum snýst líka um að tryggja bindingu og draga úr losun, draga úr losun eins og við lifandi getum. Það gerum við ekki bara með því að skipta út jarðefnaeldsneytinu. Það eru margir aðrir losunarþættir í samfélaginu sem við þurfum að vinna á. En rafmagnið er sannarlega eitt af því sem getur komið í staðinn fyrir það. Ég held ég hafi svarað hv. þingmanni hér áðan með það að ég er sammála því, já, að kerfið þarf að vera þannig úr garði gert að það stuðli að því að við getum nýtt raforkuna þar sem þarf að nota hana. Við getum til að mynda framleitt inn á kerfið og kerfið sé þá í stakk búið að taka við því þar sem það á við og til að mynda liggja fyrir einhverjar hugmyndir og/eða fýsilegir kostir. Við getum tekið dæmi í kringum Blöndu og Blönduvirkjun, þar eru tveir kostir sem ekki er hægt að ráðast í einfaldlega vegna þess að kerfið getur ekki tekið við þeim. Við hv. þingmaður þekkjum auðvitað þetta dæmi mjög vel. Þannig að ég er sammála því, já, en ég bara ítreka að það er einhver ástæða fyrir því að það er fyrirstaða og ég segi ekki ég held, ég veit það að tími nautslegra og svívirðilegra bragða í því að reyna að fá fólk á eina sveif er bara löngu liðinn. Samfélagið vill það ekki og sem betur fer eru teikn um allt aðra aðferðafræði hjá þeim sem véla með þessi mál og ég þakka fyrir það. Ég held því að við séum ekki að horfa upp á önnur 20 ár í þessu, svo ég segi það við hv. þingmann.

En ég ætla samt að enda hérna á öðru, af því að hann talaði hér í löngu máli í fyrra andsvari um að vindorkan gæti skapað gríðarleg tækifæri. Það má vel vera að það sé rétt. En við vitum líka að hún getur skapað gríðarlegar ógnir. Við skulum ekki gleyma því þegar við fáum það mál til umræðu þegar að því kemur í þinginu. En við erum ekki að ræða það hér og ég ætla ekki að fara út í þá sálma.

###

Virðulegi forseti. Ég þakka hv. þingmanni andsvarið. Ég tek alveg undir það sem hv. þingmaður er að segja um mikilvægi þess að tengingarnar séu í lagi og flutningskerfið standi undir því. Og þegar hv. þingmaður spyr hvort ég telji eðlilegt að það taki 20 ár að koma línu í gegn einhvers staðar með einhverjum hætti þá langar mig líka að rifja upp orð eða orðalag sem ég vona að ég hafi rétt eftir, sem hv. þm. Björn Leví Gunnarsson sagði hér áðan og sjálfur hef ég notað þau í öðru samhengi: Ef það er einhver fyrirstaða fyrir því að hægt sé að leggja línuna þá hlýtur að þurfa að leggja sig í framkróka við að reyna að finna út úr því í hverju hún felst. Það getur ekki verið lausnin að keyra bara og keyra, við sjáum ekki að það hafi skilað okkur miklum árangri, að keyra hlutina svoleiðis áfram og í kaf að þú eiginlega kemst hvorki lönd né strönd. Til þess erum við með þessa ferla, til þess erum við með þetta virka samtal og samráð við íbúa og við hagaðila þegar það á við og það er mjög mikilvægt að vanda vel til verka í þessu svo við náum einmitt fram þessari samlegð. Þannig að já, ég er sammála hv. þingmanni um að það er mjög mikilvægt að við getum tryggt kerfið, tryggt tengingarnar á milli hinna mismunandi framleiðslustaða. En það þarf að gerast með sóma, skulum við segja, því það eru því miður of mörg dæmi þess að það hafi verið ruðst áfram í mikilli óþökk fólks og það er bara, held ég, algerlega liðin tíð að við getum beitt þannig aðferðafræði, aðferðafræði nautsins, ef ég leyfi mér að þýða það, virðulegur forseti.

###

Frú forseti. Við ræðum hér frumvarp til laga um breytingu á raforkulögum sem hv. atvinnuveganefnd sameinast um og leggur fyrir þingið vegna aðstæðna sem eru fyrirséðar og eru okkur alls ekkert ókunnar. Bara til að rifja aðeins upp, þó að hv. þm. Björn Leví Gunnarsson hafi að einhverju leyti aðeins komið inn á það í sinni ræðu hér á undan mér, þá segir í frumvarpinu að við lögin bætist nýtt ákvæði til bráðabirgða, svohljóðandi, með leyfi forseta:

„Til að tryggja raforkuöryggi notenda raforku, annarra en stórnotenda, ber markaðsráðandi vinnslufyrirtæki að tryggja framboð forgangsraforku á heildsölumarkaði til notenda, annarra en stórnotenda…“

Það sem er innihaldið í þessu er það að tryggja að almenningur, fólkið í landinu, og smærri fyrirtæki hafi þann aðgang að raforku sem er nauðsynlegur þegar og ef, eða kannski að öllum líkindum þegar, til skerðinga kemur vegna þess að ekki er nægilega sterk staða í lónum. Þegar ég segi ekki sterk staða í lónum meina ég að ekki sé nægilegt vatn til að framleiða þá raforku sem búið er að ráðstafa einhvers staðar.

Ég ræddi þetta áður í andsvari við hv. þm. Jón Gunnarsson og var að reyna að velta upp spurningum, sem ég er ekki viss um að ég hafi alveg fengið svar við frá hv. þingmanni en það er allt í lagi, um hvort þetta séu ekki aðstæður sem við verðum ekki bara að gera okkur grein fyrir heldur gera ráð fyrir. Það er rétt sem hv. þingmaður segir að gert er ráð fyrir þessu að einhverju leyti í plönum þeirra aðila sem framleiða raforkuna og endurselja hana, þ.e. að til þess geti komið að staðan sé knöpp.

Það er augljóst þykir mér, virðulegi forseti, að það er gengið aðeins of nærri línunum með akkúrat þetta þegar staðan er svoleiðis að við horfum hér fram á skerðingar og getum þá ekki gert ráð fyrir því að staðan sé þannig í lónunum í ár að hægt sé að tryggja, nema til komi sérstakt bráðabirgðaákvæði í lögum, forgang til heimilanna og smærri fyrirtækjanna í landinu. Þetta eru náttúrlega aðstæður, sveiflur sem við er að búast af hinni sömu náttúru og við reiðum okkur á þegar við öflum orkunnar. Skárra væri það nú að við reyndum að gera okkur aðeins grein fyrir því hvernig náttúrulegar sveiflur virka þegar við á annað borð reiðum okkur svona vel og mikið á náttúruna. Það má kannski færa fyrir því rök að við höfum ekki gert það þegar við verðum við gegndarlausum beiðnum um að afhenda raforku sem hugsanlega er ótrygg vegna þess að það getur verið lágt í lónum, svo að það sé sagt.

Hér er þingmönnum tíðrætt um frekari orkuöflun og ég fann mig þess vegna knúinn til að koma upp þó að ég hafi, í upphafi alla vega, verið að vanda mig við að reyna að halda mig við efnisatriði málsins. En í ljósi þess að þingmönnum hefur verið tíðrætt um orkuöflun og sumir hverjir þrátyggja þá möntru, sem hefur flogið hér fjöllunum hærra, að hér sé nauðsynlegt að ráðast í stórfellda orkuöflun — hér voru einhvern tímann nefndar tölur um tvöföldun orkuöflunar, ég hef reyndar ekki heyrt mikið um þá umræðu akkúrat undanfarið — þá langar mig að benda á eitt. Vinna og afrakstur vinnu, sem ef ég man rétt var samstarfsverkefni Landsvirkjunar, umhverfisráðuneytisins og Orkustofnunar, nýleg skýrsla sem kom út sem var unnin af Dönum, ef ég tók rétt eftir, bendir á það sem hefur verið í þessari sömu umræðu um aukna orkuöflun eða þörf á aukinni orku, að með betri nýtingu á þegar framleiddri orku getum við náð um 8% út úr kerfinu, sumpart með tiltölulega litlum eða engum tilkostnaði, einhverjum hluta með einhverjum tilkostnaði, en þetta eru 8%. Til samanburðar nota heimilin í landinu, þau hin sömu og við erum að reyna að verja með bráðabirgðaákvæði sem er til umræðu í akkúrat þessum dagskrárlið hér, 5%. Horfum bara aðeins á þennan stærðarskala. Þetta eru lágar tölur og við eigum auðvelt með að bera þetta saman. Með betri nýtingu á orkunni sem við framleiðum nú þegar getum við náð í þá raforku sem vantar og gott betur.

Einhvers staðar hefði nú þótt sómi að því, og ég hef nú stundum notað þau orð í þessum umræðum hér í þingsal, að fara vel með það sem við eigum. Við eigum gnægð af auðlindum, það er alveg rétt, en við höfum líka gengið mjög frekjulega um þær að mínu mati, af sömu eða sams konar frekju og yfirgangi og við sjáum afraksturinn af, ef það má orða það þannig, í því að maðurinn fer langt út fyrir getu jarðarinnar til þess að standa undir sér. Þetta er grunnurinn að áhrifum á loftslagsmálin, þetta er grunnurinn að hnignun líffræðilegs fjölbreytileika, þetta er grunnurinn að mjög mörgum vandamálum. Og ætlum við að leysa það með þeirri einu hugmynd að ráðast í stórfellda orkuöflun til viðbótar? Það er jú akkúrat hluti ástæðunnar fyrir því að við komumst í þessi vandræði, bara svo að því sé haldið til haga.

Ég fagna alla vega þessari skýrslu sem ég vísa í hér og ef ég hjó rétt eftir í fjölmiðlum gerði Daninn sem vann skýrsluna líka þær athugasemdir að honum fyndist lítið um upplýsingar og mátti lesa í orð hans sem svo að Íslendingar hefðu greinilega ekkert verið að velta þessu mikið fyrir sér, með öðrum orðum, þeir ættu að fara bara vel með það sem þeir væru nú þegar að framleiða. Gott og vel, skýrslan liggur fyrir og ég held að það sé fullt tilefni til þess að horfa til hennar sem eins af þeim liðum sem við getum horft til þegar kemur til stöðu eins og er vænt núna, að ekki sé nægt rafmagn í pípunum fyrir það sem er í gangi eins og staðan er í dag. Og algjörlega sjálfsagt mál og ég heyri ekki betur en að þingmenn séu sammála því, þó að málið gangi aftur til nefndarinnar til frekari umræðu og það er gott og vel, að það sé nauðsynlegt að forgangsraða og tryggja það að heimilin og almennir notendur og smærri fyrirtæki fái nægt framboð af svokallaðri forgangsraforku komi til skerðinga.

Hér hefur aðeins verið rætt um rammaáætlun og ég hét því í andsvari við hv. þm. Jón Gunnarsson að ég ætlaði ekki í söguskýringu á rammaáætlun en kannski er það ágætt vegna þess að það verkfæri sem komið var á hér fyrir um tíu árum síðan miðar að því, eins og ég sagði í andsvörum við hv. þingmann, að reyna að gæta að jafnvægi á milli verndar og nýtingar. Það hallar verulega á náttúruverndarsjónarmið í þessari umræðu um aukna orkuöflun í samfélaginu þykir mér og ég veit að ég er ekkert einn um þá skoðun. Það er ástæða fyrir því að þetta verkfæri er eina verkfærið sem við, eins og staðan er í dag, treystum til þess að reyna að vega og meta með þessum hætti. Áður fyrr, og ég minntist nú á það í mínu andsvari, stóðu fyrirrennarar okkar hér frammi fyrir því að taka ákvarðanir eða afstöðu til einstakra framkvæmda sem gjarnan splittuðu heilu samfélögunum og/eða voru, eins og hv. þm. Björn Leví Gunnarsson kom ágætlega inn á áðan, einhvers konar ein stór lausn.

Hér bar orð og athafnir VG-liða á fyrri tíð á góma. Þá var nú ekki lítið grínið gert að okkur í VG, eða fyrirrennurum okkar þar, fyrir að hafa bent á það að við ættum ekki að setja eggin öll í sömu körfuna og við þyrftum að hugsa í lausnum og kannski eilítið frjálslegar, svo að ég noti mín eigin orð, og reyna að sjá fyrir okkur einhverja aðra möguleika og einhverjar aðrar hugmyndir en akkúrat eina staka lausn sem myndi leysa allt. Og á öllum þessum árum höfum við séð, til að mynda með aukinni nýsköpun og auknum stuðningi við nýsköpun, akkúrat þessa hluti raungerast. Ég tek undir orð hv. þm. Björns Leví Gunnarssonar þegar hann segir hér að við eigum mýmörg tækifæri og mýmargar hugmyndir sem eru vel á veg komnar sumar hverjar og eru vaxandi stoð undir íslensku samfélagi. Hverju skila t.d. skapandi greinar inn í útflutningstekjur? Eru það ekki einmitt16%? Ekkert af þessu er svo orkufrekt að það þurfi að reisa heila virkjun fyrir það en sannarlega þurfa þessar greinar orku að nota.

Vernd líffræðilegs fjölbreytileika og afstaða til verndar líffræðilegs fjölbreytileika og jafnvel endurheimtar á líffræðilegum fjölbreytileika er eitthvað sem fer sem betur fer vaxandi og hafa sum þeirra sem hafa velkst hvað lengst í þessum umræðum um umhverfismál, og þá loftslagsmál í seinni tíð, bent á að það sé í rauninni kannski brýnna og jafnvel meira aðkallandi verkefni heldur en loftslagsváin sem við erum þó öll, eða nær öll alla vega í þessum sal, orðin sammála um að sé mjög mikilvægt að ná tökum á og erum að leggjast á eitt með það. Vernd líffræðilegs fjölbreytileika er mál sem við verðum að ná skýrum tökum á og verðum að ná djúpum skilningi á til að leggja til grundvallar því þegar við tökum ákvarðanir eins og til að mynda það að ráðast í stórvirka orkuöflun.

Ég fór yfir hér í ræðu, líklega í gær, alveg eins og hv. þm. Björn Leví Gunnarsson kemur inn á, þ.e. að ósnortin náttúra er líka verðmæti í sjálfu sér. Ég minnti þá á þær tölur sem okkur eru kunnugar, þ.e. að 43% af síðustu ósnortnu víðernum í Evrópu er að finna á Íslandi einu. Það eru verðmæti. Þau felast ekki bara í því að brjóta landið í aukna orkuöflun eins og kyrjað er víða. En ferlið er sannarlega flókið, þ.e. frá hugmynd til framkvæmdar, og það eru margar stofnanir sem koma að þessari vinnu eins og hv. þm. Birgir Þórarinsson kom inn á hérna áðan. En ferlið á að einhverju leyti líka að vera flókið. Er það eðlilegt að ég geti bara fengið hvaða hugmynd sem er, til að mynda að virkja ósnortna jökulá sem rennur að mestu leyti í farvegi eldhrauns sem nýtur verndar samkvæmt annarri löggjöf, og hún eigi bara sjálfvirkt að ná fram að ganga? Er það bara algerlega eðlilegt? Ég segi nei, það er bara ekkert eðlilegt að það nái fram að ganga án þess að að því komi fleiri aðilar en ég sem fékk þessa góðu hugmynd, svo að ég taki dæmi.

Mat á umhverfisáhrifum er verkfæri sem við fundum ekki upp sjálf, Íslendingar, en erum svo lánsöm að hafa einmitt tileinkað okkur á grundvelli þess að vera áhangendur, skulum við segja, í Evrópusamstarfinu, þ.e. í gegnum okkar EES-samning. Af því að ég er að tala um ferlið og ferli rammaáætlunar í þessu samhengi er hér í þessum sal tekin ákvörðun annars vegar um það hvort skoða megi möguleikann á nýtingu einhvers kosts — ég legg áherslu á orðið skoða, það að virkjanakostur eða hugmynd að virkjun fari í eitthvað sem heitir nýtingarflokkur þýðir ekki, ef menn lesa lögin, að hann skuli virkja —  eða að einhver kostur skuli fara í verndarflokk. Þar hins vegar segja lögin mjög skýrt: Hann skal líka vernda gegn orkuvinnslu. Annað lendir í biðflokki sem þarf að skoða betur og það er gert á forsendum sérfræðinga eins og við þekkjum. Þegar fyrir liggur ákvörðun þingsins um að eitthvað sé komið í nýtingarflokk, eins og sagt er, þá er akkúrat þetta ferli um mat á umhverfisáhrifum eftir. Þá er þessi vinna eftir sem við erum búin að binda í lög, eitthvað sem við treystum á til þess að ganga úr skugga um: Var þessi hugmynd yfir höfuð góð þó að Alþingi hafi afgreitt hana í nýtingarflokk? Það er eins og sumir aðilar geti ekki skilið hvert eðli verkefnisins er. Það er til að tryggja jafnvægi á milli verndar og nýtingar.

Ég verð alltaf jafn hissa á því, virðulegur forseti, þegar afgreiðsla í nýtingarflokk á einhvern veginn að þýða að það eigi að virkja hlutaðeigandi kost. Hún bara þýðir akkúrat ekki það. Hins vegar raungerist það oft og verður að veruleika og það er bara hið besta mál vegna þess að undir liggur einhvers konar faglegt mat á því hvort hægt sé að nýta einhvern ákveðinn kost, eða í þessu tilfelli, svo að við tökum vatnsaflsvirkjanir, vatnasvið eða vatnssvæði, eða ekki. Ef það liggur fyrir ákvörðun þingsins, með rökum, að hér skuli þetta tiltekna vatnasvið og þessi tiltekna á og allar hugmyndir um virkjunarkosti teknar út af borðinu vegna þess að viðkomandi hugmynd fer í verndarflokk þá erum við búin að taka ákvörðun um það með friðlýsingu ráðherra í framhaldinu. Á ráðherranum hvílir skylda samkvæmt lögunum að gera það.

Höfum það bara í huga að þó að ferlið sé flókið, eins og hv. þm. Birgir Þórarinsson kom inn á, og það séu margar stofnanir sem koma að þessu þá er það líka af ástæðu. Þegar ég fæ hugmyndina, hver sem hún er — og auðvitað eru allar mínar hugmyndir góðar, okkur þykir það öllum sjálfum, ekki satt, þegar við fáum góðar hugmyndir? — þá fæ ég aukaaugu á það og það er bara alveg sjálfsagt að mínu mati að við gerum það með ferli sem tekur vel utan um það og með skilvirkum hætti. Ég er ekkert að mæla því bót að eitthvað dragist úr hemju, bara alls ekki, en hins vegar að það sé gert með skilvirkum hætti og að við lútum þá líka þeirri niðurstöðu eða lögum okkur að aðstæðum. Virkjun er ekki það sama og virkjun, við gerum okkur grein fyrir því líka.

Virðulegi forseti. Ég vil hér að lokum nota þessa mínútu mína af því að ég heyri í ræðum einstakra þingmanna að gefinn er ádráttur um eitthvað sem ég sagði hér á fyrstu metrum eftir að ég tók sæti sem þingmaður. Mér þykir gott að heyra að það eru fleiri farin að velta þessu fyrir sér. Á sama tíma og við tókum djarfar ákvarðanir um að ráðast í meiri háttar orkuöflun í þágu einhvers konar einnar framkvæmdar, segjum stóriðju á einhverjum stað, þá skipti það vafalaust mjög miklu máli á þeim tíma þegar ákvörðun var tekin og hún hefur sjálfsagt verið rétt þegar hún var tekin. Nú kalla ég eftir því þegar við horfum á loftslagsvána og mikilvægi orkuskipta og þess að við nýtum raforkuna sem við eigum til þess að mæta þeim áskorunum sem við stöndum frammi fyrir, þessi heimur, af því að við höfum gengið svo gegndarlaust á gæðin, að við tökum jafn djarfar ákvarðanir. Byrjum alla vega á samtalinu um það; um að ráðstafa þegar framleiddri orku til þeirra verkefna þar sem er þörf á því. Tökum þessa umræðu og klárum okkur af henni vegna þess að það er alls ekki sjálfsagt mál að ráðast í endalaust freka orkuöflun eins og það sé eina lausnin fram á við.

###

Virðulegi forseti. Ég þakka hv. þingmanni svarið. Ég skil ekki betur en svo að ég og hv. þingmaður séum alla vega sammála um mikilvægi þess að tryggja framgang þess frumvarps sem við stöndum og erum að ræða, sem hv. atvinnuveganefnd er öll sameinuð um að flytja í ljósi þeirrar stöðu sem upp er komin. Ég heyri ekki betur en að ég og hv. þingmaður séum líka sammála um að þetta er náttúruleg staða sem veldur því að lónsstaðan er svona lág, en ég fæ ekki alveg botn í það að við séum endilega á sömu línu um að eðlilegt sé að gera ráð fyrir því. Hv. þingmaður segir sannarlega að fyrirtækin geri ráð fyrir því í sínum plönum en í sömu setningunni talar hann um að eftirspurnin sé gríðarleg. Það vitum við. Er þá hv. þingmaður með öðrum orðum að segja, með vísan til fyrra samtals um það að vinnan við rammaáætlun gengur út á að gæta jafnvægis á milli nýtingar annars vegar og verndar hins vegar, ef ég skil hann rétt, að við eigum að verða við allri þeirri eftirspurn sem til landsins rekur?

###

Frú forseti. Mig langar að ávarpa hv. þingmann sem fer hér í stóru og smáu með sína söguskýringu á fortíðinni. Ég ætla ekki að gera honum það til geðs að elta ólar við hans lýsingu á þessu. Hann verður að eiga það við sig. Ég get sagt mína sögu einhvers staðar annars staðar en ætla að reyna að halda mig við efnisatriði málsins sem við erum að ræða, sem er jú ekki rammaáætlun eða afgreiðsla á henni, eða hvaða einstaka hv. þingmenn hafa þvælst fyrir í því máli, og frábið mér svona söguskýringar og ávirðingar í garð einstakra ráðherra VG, sér í lagi ef þeir eru ekki einu sinni hér til að svara fyrir sig.

Mig langar hins vegar að spyrja hv. þingmann, í ljósi þess að hann dregur fram umræðuna um rammaáætlun, ferli sem er ætlað að gæta jafnvægis á milli verndar og nýtingar. Af ástæðu erum við þar og hv. þingmaður kom réttilega inn á ágreining sem sumir myndu segja að hafi logað í samfélaginu stafnanna á milli vegna einstakrar ákvörðunar um Kárahnjúkavirkjun. Eins og við þekkjum er hluti af þessu ferli að tryggja lýðræðislega aðkomu og skoðanaskipti fólks og þá spyr ég hv. þingmann: Þegar um málefnalegar athugasemdir er að ræða, eins og ég vil meina að sé þegar fólk yfir höfuð tjáir sig um einstaka mál, á þá að keyra áfram sama hvað, alveg sama hvernig er í pottinn búið? Hv. þingmaður talar um að við séum komin í þessa stöðu og hann hafi varað við því en það blasir við okkur hinum sem fylgjumst með og hlustum á umræðuna að ástæðan fyrir því að við erum að ræða þetta sérstaka mál er vegna væntrar lágrar stöðu í lónum á hálendinu, sömu lónum og veita okkur alla jafna það vatn sem framleiðir X mikið af raforku í senn. En við eigum jafn mikið að gera ráð fyrir því að upp geti komið þessar aðstæður í samfélaginu eða í náttúrunni að lónin fyllist ekki með þeim hraða sem vænt er. Því langar mig að spyrja hv. þingmann: Er það ekki hin spurningin? Er ekki full ástæða til þess að gera ráð fyrir því í öllum útreikningum að sú staða geti komið upp sem hér skapast?

###

Virðulegi forseti. Það er gaman að sjá þetta plagg fram komið. Eins og hæstv. ráðherra fór yfir í sinni ræðu þá var lögð hér fram fyrir líklega tveimur löggjafarþingum síðan tillaga að viðaukum sem ekki náði fram að ganga. Ég sé ekki betur við hraðlestur og yfirferð á þessari tillögu sem við ræðum hér í dag að margt af því sem hafði verið unnið í mjög ítarlegri og fínni vinnu, m.a. í heimsfaraldri, og það var gaman að fylgjast með Skipulagsstofnun standa sig vel í að ná utan um þá vinnu í ljósi stöðunnar, að geta unnið frekari tillögur þar sem áherslurnar voru landslag, lýðheilsa og loftslagsmál — ég sé ekki betur en að margar af þeim tillögum sem komu fram í því samhengi, og það held ég að hafi komið fram í ræðu hæstv. ráðherra — hafi ratað inn í þetta plagg.  Það er rétt, segir hæstv. ráðherra hér við hliðina á mér. Það er enda gott að nýta góða vinnu og koma henni áfram. Þar er vel farið með opinbert fé.

Það sem mig langaði að undirstrika hér með því að koma stuttlega upp í ræðu er mikilvægi þessa plaggs sem landsskipulagsstefna er, sem hefur núna á tæplega tíu ára tímabili sannað sig sem skýrt leiðarljós í vinnu skipulagsyfirvalda vítt og breitt um landið. Ég hjó eftir því að hv. þm. Njáll Trausti Friðbertsson velti þeirri spurningu upp hvort plaggið eða stefnan sem slík gæti verið íþyngjandi fyrir smærri sveitarfélög. Það kann vel að vera, ekki get ég svarað því hér, en engu að síður held ég að markmiðið með þessari stóru heildrænu sýn sé mikilvægari en svo að við gefum einhverjar undanþágur frá því eða afslætti, frekar verði reynt að veita minni sveitarfélögum stuðning til þess að fást við og takast á við verkefnið.

Í plagginu er komið inn á mörg áhugaverð atriði sem vert er að tína til og lista upp í plaggi eins og landsskipulagsstefnu. Ég get nefnt þar til að mynda áherslur um vernd líffræðilegs fjölbreytileika sem er eitt af lykilviðfangsefnunum í þessari tillögu. Það væri áhugavert að kanna það þegar manni gefst svigrúm til hversu margar þjóðir hafa gert það í ljós aukinnar vigtar í rauninni og mikilvægis verndar líffræðilegs fjölbreytileika og þá endurheimtar í leiðinni þar sem maðurinn hefur sannarlega gengið mjög freklega á gæði. Við erum ekkert undanskilin því hér á Íslandi. Við búum reyndar svo vel að 43% af síðustu ósnortnu víðernum Evrópu er öll að finna á Íslandi og hvergi annars staðar. Það eru verðmæti, rétt eins og sum okkar sjá verðmæti í því að hægt er að brjóta landið frekar og nýta það. Náttúran er jú undirstaða allrar uppbyggingar, þ.e. það hvernig vatnsfallið liggur, hvernig vindurinn blæs eða hvar jarðvarmann er að finna ræður því hvar við getum hugsað okkur að ráðast í einhvers konar nýtingu. Kannski hefur yfirsýnin að einhverju leyti skerpst á undanförnum árum þegar stór samkeppnisaðili í nýtingu á ósnortinni náttúru, ferðaþjónustan, skilar okkur töluvert miklu af útflutningstekjum, eins og það heitir víst í hinum opinberu bókum.

Ég fagna því að við séum að leggja hér áherslu, og gera það með skýrum hætti, á mikilvægi þess að nálgast hlutina af varfærni og yfirvegun og með einhverja sameiginlega sýn að leiðarljósi sem landsskipulagsstefnan er. Á sama tíma erum við að draga inn hitt stóra málið sem skiptir afar miklu máli að við reynum að stilla saman strengi í og gera það með hraði, þ.e. að reyna, með skipulagi, að draga úr losun gróðurhúsalofttegunda. Hv. þm. Þórarinn Ingi Pétursson fór hér lauslega inn á mjög áhugaverðar tillögur þar sem m.a. er talað um vernd líffræðilegs fjölbreytileika og vernd víðernanna á hálendinu og lúta að beitarnýtingu á hálendinu. Það verður gaman að fást við þessa umræðu þegar við fáum þetta mál í umhverfis- og samgöngunefnd.

Með breytingum á lögum um náttúruvernd var kveðið á um að brýnt væri að kortleggja óbyggð víðerni. Ég nefndi hér áðan að 43% af síðustu ósnortnu víðernunum í Evrópu er að finna á Íslandi. Þessari kortlagningu er ekki lokið. En ég skil ekki betur í þessum texta en að gert sé ráð fyrir að leggja hana til grundvallar skipulagsgerð. Kortið sem slíkt er forsenda áframhaldandi vinnu við hlutaðeigandi svæði, Markmiðið er að tryggja vernd víðernanna og koma í veg fyrir röskun þeirra sem er ekkert annað en tap á gæðum. Annað sem ég veit að var lögð áhersla á í viðaukunum og ég hef svo sem ekki alveg séð merki þess í þessu plaggi, en ég hef líka hraðlesið það þannig að ég ætla ekki að fullyrða um að það vanti, er áhersla á landslag og landslagsvernd. Ég veit að hana er að finna að einhverju leyti. Ég tel að það sé ástæða til þess, sér í lagi í ljósi þess að evrópski landslagssáttmálinn hefur tekið gildi á Íslandi, að við skoðum það verkefni sérstaklega í umhverfis- og samgöngunefnd, að horfa til landslags og landslagsverndar út frá svona stórri sýn eða leiðarljósi sem landsskipulagsstefnan er.

Talandi um miðhálendið og áherslur því tengdu í þessu plaggi þá er eigi því að leyna, eins og stundum er sagt í góðum þingflokki hér í húsi, að það girnast mjög margir frekari áform um uppbyggingu mannvirkja á hálendi Íslands. Eitt af því eru mannvirki sem lúta að samgöngum. Ég segi fyrir mitt leyti að það eru hér setningar sem ég hlakka til að kafa örlítið betur ofan í, hvað þær þýða þegar í raun er horft á þetta. Þegar við ætlum að gæta jafnvægis í mismunandi ferðamátum á hálendinu, þýðir það til að mynda stórtæka uppbyggingu á vegum og slóðum? Eins og staðan er í dag þá er vernd hálendisins tryggð að hluta til m.a. vegna þess að aðgengið er ekkert of greitt inn á hálendið. Það hefur ekki verið, eins og sumir segja, Yaris-vætt í þeim skilningi að þú komist eins og á þýskri hraðbraut annaðhvort þvert yfir hálendið eða á einhverja ákveðna staði á hálendinu. Áfangastaðurinn er eitt og hvert þú ætlar sem ferðamaður en ef leiðin þangað er ekki í neinu samræmi við aðstæðurnar sem taka við þá er brýnt að reyna að stilla þetta saman og stundum á bara aukin innviðauppbygging ekki við ef við ætlum á annað borð að tryggja verndina sem á endanum er.

Að lokum þá heyri ég það að aðrir hv. þingmenn hafa komið inn á það og fagnað því að sjá mögulega uppbyggingu á væntri vindorku ávarpaða eða utanumhald um vindorku. Það er verkefni sem bíður okkar líka með sérstökum lagaramma þegar fram í sækir á þessu löggjafarþingi. Ég held að það verði að skoða það mjög vel í samhengi við þær áherslur sem lagðar eru upp hér í landsskipulagsstefnunni og uppleggið í væntu frumvarpi þess efnis og hvernig þetta talar saman, því að það þarf jú að gera það að öllu leyti. En þegar upp er staðið þá er þetta sannarlega skipulagsákvörðun um það hvar hægt sé að reisa orkumannvirki, þar með talið vindorkumannvirki, en það þarf auðvitað að vera í einhverju samhengi stærri sýnar og stærri stefnu.

Eitt sem ég vildi nefna að lokum, virðulegur forseti, er að ég veit að eitt af þeim atriðum sem var lögð áhersla á í vinnunni við viðaukana var lýðheilsa og ég sé þess merki víða í textanum að það hefur ratað áfram inn í þá tillögu sem hér er til umræðu. Ég held að það verði líka áhugavert fyrir okkur að horfa á það sér í lagi með tilliti til borgarskipulags og/eða þéttbýlisskipulagsins, að skipulag styðji við hreyfingu, endurnæringu og samskipti í nærumhverfi. Þetta er það sem þegar upp er staðið styður við velsæld íbúanna á hverjum stað fyrir sig.

###

Virðulegi forseti. Ég þakka hv. þingmanni og málshefjanda, Arndísi Önnu Kristínardóttur Gunnarsdóttur, og hæstv. dómsmálaráðherra fyrir þessa umræðu. Hún er mikilvæg, ekki síst í ljósi fréttaflutnings af auknum vopnaburði í samfélaginu og af því hefur lögreglan eðlilega áhyggjur og við hér sem höfum tekið til máls í þessari umræðu deilum þeim. Það er til marks um styrk samfélagsins og Íslands sem réttarríkis að það heyrir til algerra undantekninga að lögreglan þurfi að beita vopnavaldi. Það hefur hingað til ekki þótt ástæða til að almennir lögreglumenn beri á sér skotvopn við skyldustörf og til mikils að vinna fyrir samfélagið allt, að svo megi verða áfram. Í frumvarpi dómsmálaráðherra um breytingar á vopnalögum sem nú liggur fyrir þinginu er lagt upp með að taka á þessum vanda sem hefur farið vaxandi í samfélaginu, m.a. með því að taka fyrir að fleiri hálfsjálfvirk skotvopn og sjálfvirk skotvopn verði flutt til landsins á grundvelli þess að um safnvopn sé að ræða. Þetta atriði sem og önnur í frumvarpi hæstv. ráðherra eru til þess fallin að stemma stigu við auknum líkum á vopnaburði í samfélaginu og er það vel. Öflugt lögreglulið, þ.e. vel fjármögnuð löggæsla, er líka leið til að draga úr því að lögreglan þurfi að bera vopn við sín daglegu störf.

Þingflokkur Vinstrihreyfingarinnar – græns framboðs hefur áður látið þá afstöðu sína í ljós að vopnaburður lögreglu skuli ekki vera almennur hér á landi og að slíkt beri að forðast í lengstu lög. Breytingar á vopnalögum eru því skref í því að ná tökum á vaxandi vanda. Ég treysti því að við leitum allra leiða til að komast hjá því að almennir lögreglumenn beri á sér skotvopn við skyldustörf.

###

Virðulegi forseti. Ég vil þakka hv. þingmanni og málshefjanda, Teiti Birni Einarssyni og hæstv. matvælaráðherra fyrir þessa umræðu. Sjúkdómar í búfé hérlendis hafa oft og tíðum valdið gríðarlegum þjáningum og tjóni, efnahagslegu sem og tilfinningalegu. Riðuveiki, sem talin er hafa borist hingað til lands með kynbótahrúti sem fluttur var hingað frá Danmörku fyrir aldamótin 1900, breiddist í fyrstu hægt út en varð síðar að faraldri sem náði um nær allt landið, eins og við þekkjum, með tilheyrandi áföllum og tjóni sem varð stórfelldara hérlendis en annars staðar.

Aðgerðir stjórnvalda gegn riðu hafa lengst af snúist um stórfelldan niðurskurð á sýktum hjörðum. Nú eru teikn um að hægt sé að  rækta verndandi arfgerð og væntanlega verndandi arfgerð í sauðfé, sem vissulega lofar góðu.

Hv. þingmaður spyr m.a. um niðurstöður starfshóps sem hæstv. matvælaráðherra skipaði og skilaði af sér í byrjun þessa mánaðar. Niðurstöður starfshópsins eru greinargóðar. Mikill árangur hefur náðst hér á landi í baráttunni gegn riðu og miklar fórnir fyrri kynslóða hafa verið færðar, eins og segir í skýrslunni. Í henni er m.a. lagt upp með að hvika ekki frá niðurskurðarstefnunni, þó með breytingum þar sem verulega mikil hætta er á að úthald til margra ára bresti. Eins getur það tekið mörg ár að fá afgerandi niðurstöður rannsókna um hvort tiltekin  arfgerð sé í rauninni verndandi og hljóti þannig viðurkenningu sem verndandi  arfgerð.

Það eru tímamót í þessari baráttu, eins og hæstv. ráðherra kom inn á. Það er gleðilegt að heyra að það hafi verið mikil þátttaka meðal bænda í arfgerðargreiningum og að það stefni í að bændur hafi tekið um 30.000 sýni í ár.

Virðulegi forseti. Þótt brýnt sé að hreyfa sig hratt í þessum málum, og það hefur hæstv. ráðherra gert, þá borgar sig líka í ljósi sögunnar að við förum að öllu með gát. Því treysti ég hæstv. ráðherra fyrir.

###

Virðulegur forseti. Ég ætla ekki að lengja þessa umræðu en ég má til, í ljósi orða hv. þingmanns og andsvörum var lokið, að segja þetta að lokum í ljósi þeirra áhyggna sem ég hef haft af þeirri þróun sem við höfum horft upp á: Margt af því sem fram kemur í ræðu hv. þingmanns er alveg satt og rétt og nú er ég ekkert að segja að Íslandspóstur ohf. sé eina leiðin til að mæta þróuninni þó að sannarlega hafi hið opinbera fyrirtæki reynt að gera sitt besta til að gera það. En stundum þvælast, hvað eigum við að segja, skoðanir eða afstaða þar sem við höfum ofurtrú á markaðnum fyrir í því að hann geti náð þessum árangri. Ég hefði haldið að það gæti alveg verið gagnlegt eins og tillagan kveður á um að fara í einhvers konar athugun á þessu en þá tel ég líka að það þurfi að horfa á þau sjónarmið sem ég benti á í andsvari mínu áðan um þá hópa sem sérstaklega þarf að sinna svo við gætum jafnræðis í samfélaginu. Bara svo því sé til haga haldið þá hef ég áhyggjur af orðræðunni um þessa þjónustu sem einu sinni var sjálfsögð grunnþjónusta. Hún hefur breyst og það er tímanna tákn en hún er ekki alfarið farin frá okkur sem sjálfsögð grunnþjónusta. En við höfum að mörgu leyti saumað verulega að henni sem hefur líka gert það að verkum að við töpum einhverjum öðrum gæðum á meðan. Ég stend á því fastar en fótunum að það sé afar mikilvægt að við allar ákvarðanir, hvert svo sem það leiðir og það verður þá kannski tilefni til þess, nái þessi þingsályktunartillaga um frumathugun fram að ganga, þá horfum við sérstaklega á stöðu viðkvæmra hópa og ef sú fyrirætlan sem fram kemur í greinargerðinni næðist fram, um að þegar upp er staðið verði ríkisfyrirtækið Íslandspóstur ohf. selt, þá verður að vera hægt að tryggja þjónustuna með einhverjum öðrum hætti. Þetta er bara það sem ég vildi koma á framfæri, virðulegi forseti, en annars ætla ég ekki að lengja þessa umræðu frekar.

###

Virðulegi forseti. Þarna er nú hv. þingmaður líka að lýsa þjónustu sem einmitt Íslandspóstur býður upp með á svokölluðum póstboxum, svo það sé sagt. En mig langar aðeins að grípa hérna niður í setningu í greinargerðinni, með leyfi forseta, hvar segir:

„Það virðist alveg ljóst að hægt er að ná fram stærðarhagkvæmni við veitingu lágmarkspóstþjónustu með útvistun verkefna Íslandspósts ohf. til sambærilegra aðila sem sérhæfa sig í mismunandi þáttum póstþjónustu víða um landið.“

Fyrir það fyrsta vil ég spyrja hv. þingmann: Á hverju byggir þessi fullyrðing að það virðist vera alveg ljóst að svo sé hægt að gera? Hv. þingmaður kom hérna með dæmi, sem á sannarlega við í einhverjum tilfellum, að við sem einstaklingar í samfélaginu sækjum alls kyns þjónustu út fyrir heimilið okkar og fáum hana ekki inn um lúguna eða alveg heim að dyrum. En það eru alltaf einhverjir hópar samfélagsins sem ekki geta það og þurfa að reiða sig á aðra einstaklinga til þess að sinna þessu. Og það er nú kannski atriði sem ég vil horfa sérstaklega til og velti því upp spurningunni: Treystum við því eða eru forsendur fyrir því, sem kannski kemur í ljós með einhvers konar frumathugun sem málið fjallar um, að þegar upp er staðið með skilgreiningu á lágmarksþjónustu getum við tryggt að einstaklingar sem eiga þess ekki kost að sækja þessa þjónustu — nú er ég að tala t.d. um lögblinda og/eða fatlaða eða einstaklinga sem með einhverjum hætti eiga rétt á þessari þjónustu á jafnræðisgrunni, svo ég vísi aftur til orðskýringarinnar sem ég fór yfir í fyrra andsvari. Getum við treyst því og telur hv. þingmaður að markaðurinn geti leyst þetta mál? Eða erum við í einhverjum tilfellum að hafa þá ofurtrú á markaðnum að við leyfum okkur bara að láta þessa hópa sem minna fer fyrir í samfélaginu falla á milli skips og bryggju?

###

Virðulegi forseti. Ég þakka hv. þingmanni framsöguna á þessu máli og skil það sem svo að þetta lúti fyrst og fremst að framkvæmd markaðskönnunar. Ég hnýt þó um setningu í greinargerð sem segir, með leyfi forseta: „Í kjölfar útboðs er mikilvægt að ráðist verði í sölu á Íslandspósti ohf.“ Ég er örlítið hugsi, virðulegi forseti, yfir tillögunni og þá hugsanlega undirliggjandi markmiðum hennar sem mig langaði að spyrja hv. þingmann út í, sem kom inn á það að það hefur auðvitað verið mikið kvartað undan lakari póstþjónustu víða um land, ekki bara í þéttbýli heldur í dreifbýli. Póstþjónusta hefur sannarlega tekið miklum breytingum á þeim árum sem hafa liðið síðan frumvarpið varð að lögum árið 2019. Hér er talað um lágmarkspóstþjónustu og hún er skilgreind svo í lögum um póstþjónustu í 4. gr., með leyfi forseta:

„Alþjónusta: Lágmarkspóstþjónusta sem notendum póstþjónustu skal standa til boða á jafnræðisgrundvelli.“

Getur hv. þingmaður svarað mér því hér, umfram það sem lögin kveða á um, hvað er ásættanleg lágmarkspóstþjónusta? Segjum sem svo að þetta næði allt fram að ganga, að hér yrði þetta bara allt að einum stórum samkeppnismarkaði sem póstþjónustan er að einhverju leyti, ég geri mér grein fyrir því. Getur hv. þingmaður sagt mér hvað í hans huga telst vera lágmarkspóstþjónusta?

###

Frú forseti. Ég þakka hv. þingmanni svarið. Ég átta mig á því og skil það sem svo að við skiljum þetta með sama hætti, þ.e. afmörkunin í tillögunni sjálfri kveður ekki endilega á um akkúrat þetta, að þetta gæti hugsanlega orðið afleiðingin í framhaldi af því að fyrir liggi gögn sem hægt verður að leggja til grundvallar frekari ákvarðanatöku. Í því samhengi langar mig að spyrja hv. þingmann. Í allra síðasta kafla greinargerðarinnar um upplýsingar um landfræðilega dreifingu starfa segir, með leyfi forseta, „gætu gagnast fagaðilum sem vegna starfsemi sinnar, eða skyldu að lögum, vinna að fjárfestingum og ákvarðanatöku á sviði samgangna og byggðaþróunar.“ Má í ljósi þessa skilja greinargerðina með tillögunni og mögulega orð hv. þingmanns þannig að gögn sem yrðu til í framhaldi af samþykkt þessarar tillögu gætu gagnast okkur, þá kannski hinu opinbera þegar kemur að forgangsröðun fjármuna hins opinbera varðandi uppbyggingu á innviðum, þ.e. hvar liggur hinn raunverulegi fjöldi í notkun innviðanna?

###

Virðulegi forseti. Ég vil nú byrja á því að þakka hv. þm. Hönnu Katrínu Friðriksson fyrir mjög áhugaverða tillögu sem ber heitið Dreifing starfa. Þetta er held ég mjög spennandi verkefni og ég skil vel að það er kannski ekkert endilega afmarkað eða skilgreint, eins og hv. þingmaður kom inn á í lok síns máls, niður á hugsanlegar afleiðingar af því að geta nálgast þessi gögn og nýtt sér þau í þeim tilgangi sem hv. þingmaður rakti mjög ágætlega. Ég vil þó segja af tilefninu að mér finnst þetta mjög spennandi tillaga og ég held að það yrði um margt til bóta að hafa aðgengi að þessum gögnum til þess einmitt að byggja ákvarðanatöku á og leggja mat á og eins líka úrvinnslu. Það yrði til allra bóta.

Mig langar hins vegar að gamni, ef maður leyfir sér að hugsa aðeins áfram, að spyrja hv. þingmann. Þessi umræða, þ.e. um það hvar störfin eru staðsett og þetta sem við þekkjum með störf án staðsetningar og störf með staðsetningu og allt þetta, sem verður oft í samhengi að einhvers konar pólaríseringu í umræðu á milli höfuðborgarsvæðis og landsbyggðar — sem ég held að ég og hv. þingmaður deilum að við höfum ekki mikinn áhuga á, akkúrat þessari pólaríseringu, hún hjálpar engum — hefur oft á tíðum snúist um það að fjöldi starfanna, sér í lagi í ákveðnum sveitarfélögum, snúist í rauninni um getu sveitarfélaganna til þess að innheimta útsvar. Þau eru nefnilega mýmörg dæmin um tímabundin störf eða störf sem sannarlega eru bundin ákveðinni starfsstöð stofnunar sem hugsanlega er með höfuðstöðvar einhvers staðar annars staðar en akkúrat í hlutaðeigandi sveitarfélagi. Þetta er spurningin: Sæi hv. þingmaður flöt á því í framhaldinu að það yrði einhvers konar sveigjanleiki á skráningu viðkomandi, þó svo að útsvarið rynni að hluta til hlutaðeigandi sveitarfélags þar sem starfið sannarlega er unnið, í framhaldi af því að gögnin liggja fyrir?

###

Virðulegi forseti. Að einhverju leyti voru tíðindi morgunsins jákvæð um að peningastefnunefnd Seðlabankans hafi ákveðið að halda stýrivöxtum óbreyttum í 9,25%, ekki síst vegna þeirrar óvissu sem ríkir um efnahagsleg áhrif jarðhræringa á Reykjanesskaga. Mörg okkar hefðu viljað sjá lækkun stýrivaxta en sýnum ákvörðuninni skilning og þökkum fyrir að þeir hækkuðu þó ekki. Það er brýnasta mál efnahagsstjórnarinnar að ná niður verðbólgunni. Hún bítur okkur öll en þó mest þau efnaminni í samfélaginu. Hér hefur ríkisstjórnin lagt áherslu á að tryggja að hagstjórnartækin tali saman, þ.e. ríkisfjármálin og þau verkfæri sem Seðlabankinn hefur. Í tekjubandorminum sem fylgir fjárlagafrumvarpinu er til að mynda lagt upp með 3,5% hækkun á svokölluðum krónutölusköttum í samræmi við forsendur tekjuáætlunar fjárlagafrumvarpsins. Það er ekki raunhækkun á milli ára og lóðbeint til að styðja við hagstjórnina. Hér er hið opinbera að gera sitt. Hvað á það að þýða, virðulegi forseti, að hvert sveitarfélagið á fætur öðru kynni nú gjaldskrárhækkanir sínar fyrir næsta ár, sem eru frá 5,5% upp í allt að 10%, ásamt því að einstaka liðir eins og skólamáltíðir eru að hækka um allt að 20%, og af því berast fréttir að til standi að öll stærstu sveitarfélög landsins hækki gjaldskrá sína milli ára, þar með talið á grunnskólaþjónustu? Þessar hækkanir koma langverst niður á þeim sem verst standa og geta vart talist vera í ætt við félagslegt réttlæti.

Virðulegur forseti. Til að ná niður verðbólgunni verðum við að róa í sömu átt. Ég get ekki séð að sveitarfélögin séu að gera það með sínum gjaldskrárhækkunum og hvet þau til þess að taka þátt í mótvægisaðgerðum gegn verðbólgu.

###

Frú forseti. Ég vil byrja á því að þakka hæstv. ráðherra fyrir hans framsögu og öðrum hv. þingmönnum fyrir þeirra innkomu hér. Ég skynja ekkert annað í þessum ágæta þingsal og í umræðum sem við höfum átt um þetta mál á öðrum vettvangi þingsins en að það sé ríkur vilji til að greiða götu þessa máls hratt og örugglega, enda ríður mikið á. Ég fagna því hvað þetta mál er hratt fram komið. Hæstv. ráðherra bendir á að þetta er forgangsmál, það hefur verið forgangsmál hjá ríkisstjórninni að taka á því sem lýtur að greiðslu launa, þ.e. innkomu fólks, ásamt mjög mörgum öðrum verkefnum sem liggja fyrir hjá hinu opinbera en fyrst og fremst hjá Grindvíkingum sjálfum. Það sem við getum gert er að reyna að leggja eins mikið lið og við lifandi getum, m.a. með því að vinna hratt að þeim málum sem fram eru komin en vissulega af vandvirkni. Ég veit að það hefur verið gert í þessu máli, unnið hratt en að sama skapi liggur góð vinna þarna að baki af hálfu hæstv. ráðherra og hans ráðuneytis í ríkri samvinnu við aðila vinnumarkaðarins, eins og hæstv. ráðherra kom inn á í sinni framsögu, og önnur ráðuneyti sem hlut eiga að máli og er það vel. Ég vona, frú forseti, að atvinnurekendur geti nýtt sér þetta úrræði til stuðnings fullum launagreiðslum til launþega sinna í þessu ástandi sem ríkir. Það er brýnt að þessir einstaklingar sem um ræðir haldi ráðningarsambandi sínu og verði ekki fyrir tekjutapi á þessum tímum. Hér er hið opinbera að gera sitt og við hér á þingi munum ekki láta standa á okkur að gera okkar til þess að leggja þessu stóra verkefni lið og ég fagna því sem ég heyri hér hjá öðrum hv. þingmönnum, mér heyrist við öll vera í því sama liði.

###

Virðulegi forseti. Í nígerískum málshætti segir, með leyfi forseta: Það þarf heilt þorp til að ala upp barn. Í flestum samfélögum Afríku er til hugtakið „ubuntu“ sem þýðir ýmist mennska, mannleg reisn, samhjálp eða samfélag og þessi málsháttur er sprottinn úr þeim hugsunarhætti. Þeir Grindvíkingar sem við höfum séð í viðtölum í fjölmiðlum hafa sýnt mikið æðruleysi þar sem þeir standa frammi fyrir skelfilegri þrekraun. Grindavík er augljóslega samheldið samfélag en það er hverjum ljóst sem á horfir hversu óskaplega þungbært það er að þurfa að yfirgefa heimili sín og jarðtengingu í flýti og sjá ekki hvenær eða hvort hægt verður að snúa aftur og þá í hvaða aðstæður.

Fólkið í Grindavík sem flúið hefur heimili sín dreifist nú um Suðurland, Vesturland, Norðurland, Reykjanes og höfuðborgarsvæðið. Í hópi þeirra eru tæplega þúsund börn sem þurfa að horfast í augu við breyttan veruleika. Börn ráða yfirleitt ekki sjálf hvað þau gera og hvert þau fara. Lykilatriði í þeirra aðlögun er að þau upplifi öryggi og að þau geti treyst því að um þau og þeirra þarfir sem barna í þessum aðstæðum verði hugsað. Mikilvægt er fyrir börn að halda í einhvers konar öryggi og reglu mitt í allri þessari óreiðu, að þau komist í skóla og geti sinnt tómstundum en þó jafnvel enn frekar að grindvísk börn haldi sínum tengslum, að bekkjardeildir frá Grindavík finni leiðir til að hittast nokkrum sinnum í viku, kannski á netinu undir handleiðslu kennarans síns. Hér ríður á að við hlustum á vilja Grindvíkinga sjálfra og hvað þeim finnst passa. Það má ekki gleyma því að kennarar og starfsfólk skólanna í Grindavík hafa líka orðið fyrir áfalli og þurft að yfirgefa heimili sín og horfa upp á samfélagið sitt tvístrast. Og ekki má gleyma því að hlúa að foreldrum og aðstandendum þessara barna. Þau þurfa áfallahjálp, það þarf að létta á efnahagsáhyggjum þeirra, þau þurfa að fá ráðrúm til að setja súrefnisgrímuna fyrst á sig sjálf.

Börnin í Grindavík eru núna börnin frá Grindavík, vonandi samt bara í bili og vonandi sjáum við aftur iðandi mannlíf í þessum fallega bæ. En í bili er enginn í Grindavík og Grindvíkingar verða að fóta sig í nýrri tilveru. Og þá kemur röðin að okkur hinum. Okkar ráðherrar eru vakin og sofin í þessari umræðu um stöðu og framvindu mála í Grindavík. Mikið hefur verið kallað eftir miðstöð fyrir Grindvíkinga til að hittast, gráta og hlæja saman og styrkja böndin. Viðbragðsflýtir stjórnvalda gerir það að verkum að nú í hádeginu var þjónustumiðstöð tekin í gagnið í Tollhúsinu þar sem fólkið frá Grindavík getur komið saman og notið stuðnings, ráðgjafar og fræðslu. Ég bind miklar vonir við að þjónustumiðstöðin þjóni því hlutverki sem lagt er upp með og taki þeim breytingum sem þörf er á eftir því sem málum vindur fram.

Grindvíkingar eru af ýmsum þjóðernum og mikilvægt að halda vel utan um fólk með lítið bakland á Íslandi. Þar leikur upplýsingagjöf stórt hlutverk en Ríkisútvarpið, fjölmiðill í almannaþágu, hefur verið með góða upplýsingagjöf og fréttamiðlun á pólsku og ensku.

Virðulegi forseti. Það þarf heilt þorp til að ala upp og annast barn. Nú er þorpið dreift um allt en engu að síður til staðar. Nú þurfum við öll að vera þorpið sem heldur utan um börnin frá Grindavík og fjölskyldur þeirra.

###

Virðulegi forseti. Ég þakka hæstv. ráðherra svarið. Vissulega er það rétt að margt fleira mætti nefna. Ég tek þetta bara sem dæmi vegna þess að loftslagsbreytingarnar eru eitthvað sem við gerum okkur grein fyrir að eru ófyrirséðar og svona í fljótu bragði sé ég ekki alveg að það séu endilega margir aðilar í samkeppnisrekstri sem væru að sinna vöktun eða rannsóknum á íslenskri náttúru, sér í lagi í því samhengi. En gott og vel, þetta verður skoðað í samhenginu. Ég vil bara koma því á framfæri að þegar við erum að sameina og efla stofnanir, sem ég hef fulla trú á og sé ekki betur en að það sé markmið þessa frumvarps, þá tryggjum við að ekki sé gengið of nærri stofnunum eða vegið að getu þeirra til að sinna rannsóknum, í þessu tilfelli kortlagningu á náttúru Íslands.

Það er annað sem mig langar að spyrja hæstv. ráðherra út í, sem ég held að hann hafi aðeins komið inn á í framsöguræðu sinni, og það eru áform eða hugmyndir sem lágu fyrir á fyrri stigum um að annars vegar Íslenskar orkurannsóknir, gjarnan kallað ÍSOR, og hins vegar Veðurstofan yrðu hluti af þessu verkefni. Talandi um rannsóknir og ákveðna samlegð með verkefnum þá hefur núverandi Náttúrufræðistofnun Íslands með jarðminjaskráningu, þ.e. jarðfræðikortagerð, að gera en við vitum það líka að mjög stór hluti þeirrar þekkingar sem við búum yfir er einmitt að finna hjá B-hluta stofnunum eins og ÍSOR. Mig langar því að spyrja hæstv. ráðherra: Hvar er það statt, þótt horfið hafi verið frá því að þessu sinni, að horfa til mögulegrar sameiningar 	ÍSOR og Veðurstofu Íslands inn í sterka og öfluga Náttúrufræðistofnun?

###

Virðulegi forseti. Ég þakka hæstv. ráðherra fyrir framsögu hans. Ég vil byrja á því að segja að þetta er spennandi verkefni fyrir okkur sem sitjum í umhverfis- og samgöngunefnd vegna þess að ég tel að hér sé um heilmikla og marga samlegðarfleti að ræða.

Mig langar að spyrja hæstv. ráðherra í kjölfar orða hans hér áðan þar sem hann ræddi um að hluti af verkefnum þeirra stofnana sem frumvarpið kveður á um að verði sameinaðar lúti að samkeppnisrekstri. Ég tel og les það út úr frumvarpinu að undirliggjandi tilgangur með sameiningunni sé jú að tryggja að hér sé hægt að stunda öflugar náttúrufarsrannsóknir en jafnframt dregið fram mikilvægi kortlagningar á náttúrufari landsins. Mig langar því að spyrja hæstv. ráðherra í þessu samhengi hvort hann telji ekki, í þessari upptalningu sem hann fór yfir í framsögu sinni, að þau verkefni sem hafa legið fyrir í einhvers konar frumgreiningu séu þess eðlis að það sé einfaldlega mjög brýnt að þau tilheyri stofnuninni áfram. Ég sé sannast sagna ekki alveg fyrir mér að það sé endilega samkeppnisgrundvöllur fyrir öllum þeim náttúrufarsrannsóknum sem þarf að ráðast í og vöktun og sumar þeirra kannski þess eðlis að það er enginn endilega í samkeppnisrekstri sem hefði áhuga á því að fylgjast með þróun mála með tilliti til loftslagsbreytinga. Ég hefði haldið að við værum sammála um það í þessum þingsal að það sé mjög mikilvægt að hafa fastan punkt í því og sterka og stönduga stofnun sem stæði að því fyrir okkar tilstilli hér, að við myndum koma á fót sterkri og stöndugri stofnun til að sinna loftslagsmálum. En það er þetta með samkeppnisrekstur sem mig langar að heyra hæstv. ráðherra fara aðeins betur í.

###

Virðulegi forseti. Ég vil byrja á því að taka undir góðar óskir til Grindvíkinga eins og aðrir kollegar mínir hafa gert fyrr í umræðum. Ég vil þó segja að hér er ábyrg tillaga að frumvarpi sem sett er fram á neyðartímum. Með 4. gr. frumvarpsins er styrkum stoðum rennt undir tekjuöflun ríkisins til stuðnings íbúum á Reykjanesskaganum. Við í þingflokki VG styðjum ekki þessa breytingartillögu fulltrúa minni hlutans, þ.e. allra nema Samfylkingarinnar. Ég segi nei.

###

Virðulegi forseti. Ég vil byrja á því að þakka málshefjanda og hæstv. ráðherra fyrir þessa mikilvægu umræðu og tek undir með hv. þm. Bjarkeyju Olsen Gunnarsdóttur og fagna umræðu um framhaldsskólastigið hér á þingi. Það er óhætt að segja að þau áform sem ráðherra kynnti síðastliðið vor hafi valdið titringi eins og allar boðaðar breytingar gera, og jafnvel hugmyndir að breytingum eins og hér. Ég skil það sem svo af orðum hæstv. ráðherra að hann hyggist ekki ætla að halda áfram með boðaðar hugmyndir um sameiningar framhaldsskóla en vinna standi yfir við að kortleggja áskoranirnar betur eins og hæstv. ráðherra fór yfir í sinni framsögu og tilgreindi þar ákveðna hópa nemenda.

Virðulegi forseti. Ég er ekki endilega ósammála því að hægt sé að ná fram aukinni samlegð og betri árangri með sameiningu framhaldsskóla en forsendan þarf þá að vera fagleg svo að ná megi samlegð í þágu nemendanna út frá þeirra eigin áhugasviði og markmiðum; fatlaðra nemenda sem sækja á starfsbrautir, nemenda af erlendum uppruna, eins og hæstv. ráðherra kom inn á í sinni ræðu, nemenda sem hafa sýnt aukinn áhuga á verknámi en líka nemenda sem sækja í bóknám. Til að hægt sé að mæta þessum hópum öllum þarf flóra skólanna að vera fjölbreytt. Þetta snýst því kannski fyrst og síðast um valfrelsi ungs fólks, eins og málshefjandi sagði áðan, frekar en sameiningu sameiningarinnar vegna.

Virðulegi forseti. Ég fagna því sem skilja má af orðum hæstv. ráðherra að hann ætli að staldra aðeins við, skoða málin frekar og betur með hagsmuni fjölbreyttra nemenda að leiðarljósi og hlakka til að sjá betur ofan í þá vinnu hæstv. ráðherra þegar niðurstöður hennar liggja fyrir.

###

Virðulegi forseti. Það er gaman þegar skólahópar af öllum stærðum og gerðum heimsækja þinghúsið. Ég var svo lánsamur að fá að hitta hóp nemenda úr unglingadeild og alþjóðadeild eins grunnskólans hér í þinghúsinu í morgun. Fyrir framan málverk Gunnlaugs Blöndal af þjóðfundinum 1851, sem hangir í forsal Alþingis, voru nemendurnir spurðir hvort þeim þætti eitthvað skrýtið við myndina. Þau voru ekki lengi að átta sig á því; á henni er ekki ein einasta kona.

Í gær upplifðum við heimssögulegan viðburð þegar konur og kvár alls staðar á landinu fóru í verkfall. Ætla má að um þriðjungur þjóðarinnar hafi tekið þátt og því má slá föstu að verkfallið hafi haft áhrif á allt samfélagið. Til þess var jú leikurinn gerður, að draga fram hið augljósa; að án kvenna og kvára er samfélagið ekki starfhæft. Þeirra störf eigum við að meta að verðleikum. Og á meðan konur og kvár og einhverjir karlar fjölmenntu á Arnarhól dingluðum við þrettán karlar, þingmenn og ráðherrar, hér í þingsalnum í dagskrárliðnum óundirbúnum fyrirspurnum. Það var eins og afturhvarf til fortíðar. Jafn sögulegur viðburður og sá sem átti sér stað á Arnarhóli í gær var, þá hlýtur hann að hafa haft þau áhrif á okkur öll að við tökum nú höndum saman og vinnum gegn ólíðandi kynjamisrétti á íslenskum vinnumarkaði, þar sem konur af erlendum uppruna eru í verstu stöðunni, og ráðumst af öllu afli gegn þeim faraldri sem ofbeldi í garð kvenna er.

Heyr, heyr.Unglingarnir sáu strax hvað var skakkt við myndina af þjóðfundinum 1851. Þau eiga það inni hjá okkur að við gerum allt hvað við getum til þess að sporna gegn ójafnræðinu sem konur eru beittar. Áfram stelpur.

###

Virðulegur forseti. Ég þakka hv. þingmanni svarið. Ég held nefnilega að það séu fleiri samlegðarfletir og ég og hv. þingmaður séum um margt sammála um markmiðið með tillögunni. Ég vil þó hins vegar gjalda varhug við því og mér heyrist við hv. þingmaður vera sammála um það að við sláum ekki svo mikið af kröfum til einföldunar á kerfinu að það geti valdið einhverjum varanlegum skaða. En það er alveg rétt sem hv. þingmaður segir, bæði hefur tæknin og upplýsingarnar snarbatnað og það er heilmikil geta víða í kerfinu.

Ég kem hér upp m.a. vegna þess að eitt af því sem lagt er upp með eru þessi stærðarviðmið, það þurfi að endurskoða þau. Það er eitt af því sem ég og hv. þingmaður sammæltumst um með nefndaráliti meiri hlutans við afgreiðslu á 3. áfanga rammaáætlunar varðandi stærðarviðmiðin í hinn endann, 10 MW, að reynslan sýndi okkur að þau væru ekki nægilega góð. Við erum í rauninni að leggja það til við löggjafann að hann endurskoði þetta stærðarviðmið við endurskoðun á lögum um rammaáætlun sem smávirkjanirnar falla sannarlega ekki undir. En þá langar mig kannski að spyrja hvort hv. þingmaður þekki dæmi þess eða sé sammála því að hugsanlega megi horfa á þetta með tilliti til mikilvægis laga um umhverfismat framkvæmda og áætlana, hvort hv. þingmaður sé sammála því að hugsanlega mætti gera einhverja tilraun til að skipta þessu upp, annaðhvort eftir stærð eða mögulegu umfangi umhverfisáhrifanna sjálfra. Það er akkúrat það sem við gagnrýndum í meiri hlutanum á sínum tíma með stærðarviðmiðið um 10 MW. Það hafa því miður verið brögð að því að fólk hafi vandað sig við að koma með tillögur sem eru rétt undir mörkum svo að framkvæmdin falli ekki undir þá löggjöf. Við getum ekki verið sammála því að það eigi að fara á svig við í rauninni mikilvægi þess að við göngum varlega um, m.a. í þágu þess að nýta gæðin sem við getum nýtt án þess að hafa of mikil raskandi áhrif.

###

Virðulegi forseti. Ég þakka hv. þm. Höllu Signýju Kristjánsdóttur fyrir flutninginn á þessari tillögu. Ég tel mig nú skilja markmiðið með henni og innihaldið en ég er þó með nokkrar spurningar til hv. þingmanns sem mér þætti vænt um að fá aðeins að reifa. Það kemur fram í góðri greinargerð að málið hafi verið lagt fram á fyrri þingum og það tekið breytingum, m.a. í kjölfar gildistöku nýrra laga frá 2021. Fyrsta spurningin er kannski hvort hv. þingmaður telji það einboðið að breytingarnar á lögunum — það er sérstaklega tilgreint að þarna sé horft á viðmiðunarmörkin. Ég tek eftir því sem segir í greinargerðinni og hv. þingmaður kom inn á það að í umsögn Orkustofnunar frá síðasta þingi segir að það sé fullt tilefni til að endurskoða þau lög og þær reglur sem um smávirkjanir gilda og ekki síst að skilgreint sé með fullnægjandi hætti hvað smávirkjanir séu og til hvaða orkugjafa þær nái.  Fyrri spurningin er kannski þessi: Telur hv. þingmaður að það sé komin nægileg reynsla á þær breytingar sem voru gerðar? Þær voru töluverðar og er komið inn á það í greinargerðinni að þær hafi verið um margt jákvæðar. Er hægt að fullyrða að þær séu hamlandi fyrir þá aðila sem vilja ráðast í smávirkjanir? Vantar okkur kannski örlítið meiri tíma til að átta okkur á því hvort breytingarnar séu kannski frekar styðjandi við það?

###

Virðulegi forseti. Ég þakka hæstv. ráðherra fyrir svarið og tek undir það að þetta það sem   kom fram í meðförum nefndarinnar síðastliðið vor, akkúrat þessi sömu sjónarmið. Eitt af því sem kom fram í meðförum nefndarinnar þá voru að einhverju leyti, eins og hv. þm. Logi Einarsson kemur inn á, eðlilegar áhyggjur af því að þetta sem hér er kynnt, og við sjáum sem tímabundið úrræði, verði varanlegt. Því langar mig að nota tækifærið hér í seinna andsvari og spyrja hæstv. ráðherra hvort hann telji að þær breytingar sem hafa orðið á frumvarpinu milli framlagninga styðji að einhverju leyti þann skilning að þetta sé sannarlega tímabundið úrræði en ekki varanlegt. Í öðru lagi hvort hæstv. ráðherra sjái fyrir sér einhverjar frekari breytingar á frumvarpinu í meðförum nefndarinnar, sem hugsanlega gætu orðið til að styrkja þann skilning að þetta sé tímabundin en ekki varanleg lausn.

###

Virðulegi forseti. Ég þakka hæstv. ráðherra fyrir framsögu í þessu máli sem náði, eins og kom fram, ekki fram að ganga síðastliðið vor. Ég ætla að nota tækifærið og leyfa mér að vera ósammála hv. þm. Birgi Þórarinssyni um að við horfum ekki fram á þörf í þessum málaflokki og tel að ráðherrann hafi náð ágætlega utan um það. Við í umhverfis- og samgöngunefnd munum að sjálfsögðu fara ofan í þessar tölur. Þar get ég verið sammála hv. þm. Birgi Þórarinssyni um að nauðsynlegt er að leggja þær á borðið og hafa þær rétt eftir líka, sem hefur stundum vantað upp á í umræðunni. Mig langar að spyrja hæstv. ráðherra í ljósi þess úrlausnarefnis sem við stöndum frammi fyrir: Þekkir hann dæmi þess, af því að frumvarpið náði ekki fram að ganga síðastliðið vor, að einhvers staðar sé byrjuð vinna, sem tekur þá sannarlega tíma eins og hæstv. ráðherra benti á, við að breyta húsnæði en fylgja þá hefðbundnu ferli? Þekkir hæstv. ráðherra til þess að einhvers staðar sé vinna hafin við það?

###

Virðulegi forseti. Ég vil eins og önnur hér byrja á því að þakka hv. málshefjanda fyrir þessa umræðu og hæstv. ráðherra fyrir svörin. Ég held að það sé um margt tímanna tákn að við stöndum hér í þingsal og ræðum önnur atriði sem aukinn vöxtur í ferðaþjónustu hefur áhrif á heldur en beinlínis fjöreggið sjálft, sem er íslensk náttúra. Ég vil þó kannski fá að nota tækifærið og halda því til haga að við vitum öll að frá því að hin eiginlega bylgja ferðamanna til landsins byrjaði í kjölfar Eyjafjallajökulsgoss fyrir rúmlega tíu árum síðan hefur mjög margt áunnist í því að standa vörð um og vernda innviði og/eða byggja upp innviði á þeim svæðum sem ferðamenn sækja, eða búa til nýja segla. Þarna getum við nefnt dæmi eins og Bolafjall í Bolungarvík en jafnframt stórkostlega innviðauppbyggingu á undanförnum árum, og var mikið gefið í á síðasta kjörtímabili. Það er tímanna tákn að við séum ekki hér endilega að leggja mikla áherslu á það í þessum umræðum hversu mikil þörf eða vöntun er á fýsískum innviðum á hinum mismunandi svæðum, en við megum þó ekki slá slöku við þar og það er heldur engin stefna um það og heilmiklir fjármunir í boði til þess að standa enn betur að uppbyggingu á friðlýstu svæðunum.

Það sem mig langaði kannski að bera upp í þessari umræðu — ég tek undir það sem hæstv. ráðherra segir og kom fram í ræðu hennar áðan, að áfangastaðir eru almennt vel í stakk búnir til að taka á móti ferðamönnum. Í anda þess að skipuleggja auðlindanotkun, sem er jú mikilvægt vegna þess að við viljum ekki villta vestrið í þessu, langar mig að forvitnast um það og velta því upp hvort í þeirri vinnu sem ráðherra hefur sett í gang í ráðuneytinu sé lagt upp með að skoða möguleikann á því að setja einhvers konar ítölu, annaðhvort á einstaka svæðum, yfir einstakan tíma, tíma árs eða tíma dags. Er ítala eitthvað sem við sjáum fyrir okkur til að geta stemmt stigu við óheillaþróun í auknum ágangi á einstaka stöðum eða einstaka samfélögum?

###

Virðulegur forseti. Þar sem kallað er eftir viðbrögðum stjórnarliða hér þá er mér bæði ljúft og skylt að koma upp. Það er alveg rétt sem nokkrir hv. þingmenn hafa sagt hér, það féllu ansi mörg orð í þessari umræðu og með réttu eða röngu. Hér gerðist ég ásamt fleirum aðilum ekki sekur um það heldur notaði orðalagið að velta við hverjum steini. En við höfum líka verið að því með því að nýta okkur þær stofnanir og þau apparöt, ef ég leyfi mér að sletta, virðulegi forseti, sem eiga að vera okkur til hjálpar í að greiða úr málum og komast að niðurstöðu. Nú liggur fyrir álit trúnaðarmanns Alþingis sem ráðherra hefur brugðist pólitískt við og það þykir mér rétt niðurstaða og fagna henni.

###

Virðulegi forseti. Ég þakka hv. þingmanni fyrir sitt svar. Við verðum bara að vera ósammála um uppleggið hjá Matvælastofnun eða það sem fram kom. En mig langar að halda mig við þessa háheimspekilegu umræðu sem hv. þingmaður vísaði í áðan varðandi dýravelferð. Ég held við séum á mjög svipuðum slóðum með afstöðuna til þessa, þ.e. að dýravelferð, svo fram sett í lögum eða í orðræðu og samskiptum fólks, er sannarlega mennskur mælikvarði. Hv. þm. Þórarinn Ingi Pétursson kom inn á það áðan að líklega sé ekki hægt að gera það með öðrum hætti enda notum við orðalagið að gera eitthvað með mannúðlegum hætti.

Þá langar mig aðeins að þykkja spurninguna til hv. þingmanns, í ljósi hans yfirferðar á 75. gr. stjórnarskrárinnar, þ.e. seinni hluti hennar: „Þessu frelsi má þó setja skorður með lögum, enda krefjist almannahagsmunir þess.“

Sér hv. þingmaður fyrir sér, með vaxandi umræðu í samfélaginu, ekki minnst um akkúrat það mál sem við erum að ræða hér og/eða vegna áhrifa mannsins á loftslagið, m.a. með neyslu á kjöti — það er bara umræða sem er mjög virk úti um allan heim og ekki minnst hér heima á Íslandi — að dýravelferð, skilgreind með ákveðnum hætti og alltaf mannsins, geti talist til ríkra almannahagsmuna?

###

Virðulegi forseti. Ég þakka hv. þingmanni sína ágætu yfirferð. Ég vil nú samt byrja á því að geta þess að í þessum umræðum öllum saman gleymist alltaf að geta fyrri hluta í fréttatilkynningu Matvælastofnunar frá því í maí síðastliðnum, sem hljóðar svo, með leyfi forseta:

„MAST telur að aflífun á hluta stórhvela við veiðar á Íslandi hafi tekið of langan tíma út frá meginmarkmiðum laga um velferð dýra.“

Ég skil þetta bara eftir hér. Hins vegar, af því að hv. þingmaður kom inn á það að hér værum við í háheimspekilegum umræðum og samræðum þá langar mig að spyrja, í ljósi þess sem hv. þingmaður var að segja um almannahagsmunina og 75. gr. stjórnarskrárinnar, mig langar að velta upp mjög heimspekilegri spurningu til hv. þingmanns: Er dýravelferð almannahagsmunir? Og ef ekki, af hverju ekki, hv. þingmaður?

###

Frú forseti. Ég þakka hv. þingmanni svarið og mér heyrist við vera á mjög svipuðum slóðum hvað þetta varðar, af því að þarna erum við bara að ræða þennan afmarkaða þátt sem lýtur að velferð skepnanna og/eða getunni með þeirri tækni og þeim tólum og tækjum til að tryggja að dauðastríð skepnu, hvals, hreindýrs og/eða kindar í sláturhúsi, gangi hratt og örugglega yfir og eins sársaukalítið og mögulegt er. En það er þetta með viðmiðið, hv. þingmaður og virðulegi forseti, og hvernig við förum að því að setja þetta viðmið. Við erum einhverju nær um það hvernig framkvæmdin á veiðum á stórhvelum er, þökk sé myndavélaeftirliti sem var innleitt með reglugerðarbreytingu síðastliðið sumar, en að sama skapi eigum við afar erfitt með að átta okkur á henni í samanburði við til að mynda aðrar þjóðir sem eru að veiða, vegna þess að það eru bara afar fáar þjóðir í heiminum sem stunda þetta. Það er ekki mikil framþróun í þessum veiðum eðli málsins samkvæmt því að það eru afskaplega fáir aðilar sem leggja stund á þær.

Í ljósi þessa langar mig að lokum að spyrja hv. þingmann: Telur hann það geta verið rök, af því að mér heyrist við vera sammála um uppleggið, að þegar við búum ekki yfir nægilega mikilli vísindalegri vissu fái skepnan í þessu tilfelli að njóta vafans? Þar er ég að vísa til orðalags í varúðarreglunni sem er ein af meginreglum umhverfisréttarins. Þegar við búum ekki yfir vísindalegri vissu þá getum við heldur ekki tekið ákvörðun án þess að vita hvaða afleiðingar hún hefur, svo sem að halda hvalveiðum áfram.

###

Virðulegi forseti. Ég þakka hv. þingmanni fyrir sína ræðu og tek undir með hv. þm. Andrési Inga Jónssyni að það er alltaf gaman að hlusta á búfræðing í pontu. Verandi einn slíkur þá langar mig að spyrja hv. þingmann. Hann segir hér, og ég er hjartanlega sammála honum, að velferð dýra sé númer eitt, tvö og þrjú. Hér höfum við verið að ræða annars vegar veiðar á villtum skepnum og/eða slátrun húsdýra eða velferð þeirra heilt yfir. Nú er það svo að það hefur enginn ráðherra þessa málaflokks áður, þ.e. með breytingum á reglugerðum sem fyrst tóku gildi síðastliðið sumar, ráðist í jafn ítarlega söfnun á upplýsingum svo að við myndum betur gera okkur grein fyrir því hvernig þessar veiðar væru stundaðar. Af því að hv. þingmaður kemur inn á það sem við öll vitum, og er ekki einn um það, að leyfi til veiða á hval, annars vegar hrefnu og hins vegar langreyði, rennur sitt skeið um áramótin og hv. þingmaður kemur líka inn á að það sé brýnt að ræða þessi mál og munum við sjálfsagt gera það í aðdraganda áramóta, þá langar mig að spyrja hv. þingmann: Telur hann þær upplýsingar og þau gögn sem aflað hefur verið í akkúrat þessu máli, þ.e. um veiðar á stórhvelum við Ísland, vera nægileg þannig að við séum eitthvað nær því að geta tekið frekari ákvarðanir þegar að því kemur hvort hægt sé að stunda hvalveiðar við Ísland frá og með næstu áramótum eða ekki? Þetta segi ég í beinu framhaldi af því að hann leggur til grundvallar sínu máli, sem ég tek undir, að velferð dýra sé númer eitt, tvö og þrjú þegar kemur að ákvörðunum í þessum málum.

###
