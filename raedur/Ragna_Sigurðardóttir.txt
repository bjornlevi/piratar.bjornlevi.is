
Ég þakka hv. þm. Jóhanni Friðriki Friðrikssyni fyrir greinargott svar. Mér skilst þá að ástæðan sé sú að almennt sé að verða meiri vitneskja úti í samfélaginu um mikilvægi lýðheilsu, þótt vissulega hafi verið vitneskja um þetta í fræðasamfélaginu og, að því að ég tel,  meðal þingmanna. En mér þykir þá nærtækast að spyrja í þessu seinna andsvari: Hver er afstaða flutningsmanna eða hv. þm. Jóhanns Friðriks Friðrikssonar gagnvart þeim  frumvörpum og þeim tillögum sem hafa komið á undanförnum árum frá stjórnarliðum, til að mynda um breytingar á áfengislögum sem auka neyslu áfengis, hvort sem það er með afnámi á einokun á sölu áfengis eða með netsölu áfengis, og til fyrri tillagna frá þeim flokkum sem nú sitja í ríkisstjórn, eins og t.d. sykurskatts? Telur hv. þingmaður að samstarfsaðilar hans í ríkisstjórn muni fallast á lýðheilsurök í þessum málum, nái þessi þingsályktunartillaga fram að ganga?

###

Hæstv. forseti. Ég vil byrja á að þakka hv. þm. Jóhanni Friðriki Friðrikssyni fyrir framlagða tillögu til þingsályktunar. Málið sem hér um ræðir, um innleiðingu lýðheilsumats í íslenska löggjöf, er gríðarlega mikilvægt. Ég get tekið undir bæði tillöguna sjálfa og það sem kemur fram í greinargerð  enda eru aðgerðir stjórnvalda og löggjafarvaldsins oft og tíðum mikilvægustu aðgerðirnar þegar kemur að lýðheilsu, til að mynda varðandi neyslu á áfengi og afleiðingar þeirrar neyslu á þjóðfélagið, hvort sem það er tíðni ofbeldis, slysa eða áhrif á heilsu, svo sem langvinnir sjúkdómar eða sjúkdómar til skemmri tíma. Einnig kemur þetta við sögu þegar kemur að lýðheilsu hvað varðar lífsstílstengda sjúkdóma eins og þeir kallast; sykursýki, ofþyngd og offitu, kransæðasjúkdóma o.s.frv. Ég vil því fagna þessari þingsályktunartillögu en jafnframt spyrja hv. þm. Jóhann Friðrik Friðriksson, flutningsmann tillögunnar: Hvers vegna hefur þetta ekki náð fram að ganga fyrr?

###

Hæstv. forseti. Mig langar að byrja á því að þakka hv. þingmanni Norðausturkjördæmis, Loga Einarssyni, fyrir þessa þingsályktunartillögu. Í viðtali sem birtist í ágúst síðastliðnum í fjölmiðlinum akureyri.net var forstjóri Sjúkrahússins á Akureyri, Hildigunnur Svavarsdóttir, spurð um þessa skýrslu sem vísað er til í greinargerð þingsályktunartillögunnar og forstjóri sjúkrahússins sagði að tilvalið væri að ráðuneyti dustaði rykið af skýrslunni frá 2019 um fýsileika þess að hefja hjartaþræðingaraðgerðir á stofnuninni. Ég tek undir með hv. þingmönnum sem talað hafa hér á undan um gagnsemi og kosti þess að fara í það að hefja hjartaþræðingaraðgerðir á stofnuninni, sé það talið fýsilegt. Auðvitað þarf að gera það í samstarfi og samráði við bæði ráðuneytið og Landspítala og jafnvel erlendar stofnanir, sjúkrahús, til að viðhalda þjálfun starfsfólks. Ég vil nýta tækifærið jafnframt til að benda á mikilvægi þess að stjórnvöld grípi til aðgerða til að bæta mönnun og laða að starfsfólk til Sjúkrahússins á Akureyri og annars staðar í landsbyggðunum og vil af því tilefni benda á tvær fyrirspurnir sem sú sem hér stendur hefur lagt fyrir, annars vegar hæstv. háskóla-, iðnaðar- og nýsköpunarráðherra og hins vegar hæstv. heilbrigðisráðherra um ívilnanir við endurgreiðslu námslána heilbrigðisstarfsfólks. Þetta getur átt bæði við um lækna, hjúkrunarfræðinga og annað heilbrigðisstarfsfólk sem hefur fengið námslán vegna menntunar sinnar. Það er heimild í lögunum um Menntasjóð námsmanna til ívilnunar við endurgreiðslu námslána, bæði vegna námsgreina þar sem talinn er vera skortur á starfsfólki, ég nefni þar til að mynda í heilbrigðiskerfinu, og á sérstökum svæðum. Þar geta landsbyggðirnar vel talist með. Það er ákveðin forvinna sem þarf að vinna til að heimildin í lögunum sé nýtt og það má spyrja sig að því hvort sú vinna sé óvenjuþung í vöfum. En þetta er eitthvað sem að mínu mati ætti að ráðast í, að fella niður hluta af námslánum til að laða að fólk til starfa víða um land.

###

Virðulegi forseti. Í dag berast fréttir af því að á Landspítala hafi að undanförnu legið töluvert fleiri sjúklingar en starfsfólk sjúkrahússins getur sinnt. Er þetta þriðja tilkynningin á fjórum vikum frá Landspítalanum þess efnis. Í viðtali við Hjalta Má Björnsson, yfirlækni bráðalækninga, í hádegisfréttum RÚV kemur fram að enn liggi töluverður fjöldi á Landspítalanum í svokölluðum biðplássum, þ.e. þeir einstaklingar eru tilbúnir til útskriftar af sjúkrahúsi en bíða eftir plássi á hjúkrunarheimili. Jafnframt kemur fram að 60–80 einstaklingar liggi inni á Landspítala á hverjum tíma umfram þann fjölda sem spítalinn er talinn geta sinnt. Þetta er ekkert nýtt enda hefur rúmanýting á Landspítala, sem miðast við að eigi að vera um 85%, verið yfir 100% í fleiri ár. Til þess að laga þetta ástand þarf stórátak í uppbyggingu hjúkrunarrýma. Lagðar hafa verið fram áætlanir þess efnis en þeim verður að fylgja fjármagn.

Hæstv. forseti. Það er hægt að tala endalaust um að skoða málin og leggja fram stefnur og aðgerðaáætlanir en ef ekkert kemur fram í fjárlögum um aukna uppbyggingu hjúkrunarrýma, til aukningar við það sem var á fyrra ári, eru það orðin tóm.

###

Hæstv. forseti. 5.500 börn hafa verið myrt á Gaza síðastliðinn einn og hálfan mánuð. Það er eitt barn á tíu mínútna fresti; börn sem höfðu vonir, drauma og þrár sem nú hafa verið tekin af þeim. 1.800 börn eru þar að auki týnd í myrkri undir rústum sem eru afleiðingar linnulausra sprengjuárása síðustu 45 daga. 9.000 börn hafa komist lífs af en særst, mörg hver alvarlega og með óafturkræfum afleiðingum. Í höfði mér situr föst mynd af samfélagsmiðlum af barni sem liggur hreyfingarlaust í sjúkrahúsrúmi. Líkami þess fellur inn í rúmið og brjóstkassinn lyftist ört. Þetta barn er eitt þeirra barna sem líða fyrir næringarskort vegna takmarkana ísraelskra yfirvalda á matvælum til íbúa á Gaza. Þegar hafa verið skráð dauðsföll vegna hungursneyðar á þessu hernumda svæði. Rýma hefur þurft sjúkrahús vegna árása Ísraelshers og skorts á vatni, olíu og rafmagni sem stjórnvöld Ísraels hafa ákveðið að skrúfa fyrir. Al-Shifa sjúkrahúsið, sem var fyrir fáeinum dögum lýst sem dauðasvæði, hefur verið rýmt. Færa hefur þurft tugi fyrirbura milli sjúkrahúsa án hitakassa og súrefnis sem þau þurfa. Átta þeirra hafa dáið.

Það er skylda okkar hér sem á Alþingi sitjum að gera allt sem í okkar valdi stendur til að stöðva þessar hörmungar, sem eru jú af mannavöldum. Fyrir 12 dögum samþykkti Alþingi samhljóða ályktun um tafarlaust vopnahlé á Gaza. En hverjar eru aðgerðir íslenskra stjórnvalda til að þrýsta á um vopnahlé? Hvað hefur hæstv. utanríkisráðherra gert til að þrýsta á um vopnahlé og beita sér fyrir því að stríðsglæpir ísraelskra stjórnvalda verði stöðvaðir? Hvað hefur hæstv. ráðherra sagt  við sendiherra Ísraels og hvernig beitir hann áhrifavaldi sínu? Þetta er meðal þeirra spurninga sem ég hef lagt fram til skriflegs svars frá ráðherra. Ég óska eftir svari sem allra fyrst.

###
