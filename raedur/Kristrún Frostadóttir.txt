
Herra forseti. Ég vil vekja athygli á því að jafnaðarfólk hefur talað fyrir mörgum þeim útgjaldatillögum sem hér koma fram en það er partur af heildstæðri stefnu sem er mótuð í upphafi kjörtímabila. Hér hefur þessi ríkisstjórn setið í sjö ár og aldrei viljað tala fyrir slíkum úrbótum en mætir núna, ári fyrir kosningar eða hálfu ári eða einu og hálfu ári eða hvað svo sem það er, í aðdraganda kjarasamninga með breytta stefnu, sem er gott og vel en þetta er ekki fjármagnað, eins og hæstv. fjármálaráðherra reyndar bendir hér á.

Hér er enginn endilega að tala um hækkun á millitekjuhópana en ég ætla bara að kasta því hér fram að fyrir jól var mikill sársauki sem fólst í að finna 9,5 milljarða í niðurskurð sem hafði mikil áhrif á opinbera markaðinn sem á enn eftir að semja fyrir. Verður ráðist í niðurskurð, til að mynda hjá opinberum aðilum sem bitnar á þeim aðilum sem eiga eftir að sækja kjör sín?

Ég ætla líka að spyrja í því samhengi hvort hæstv. fjármálaráðherra hefur skoðað tillögur Samfylkingarinnar varðandi fjármögnun, hvort sem það er hækkun fjármagnstekjuskatts, veiðigjalds eða afturköllun á bankaskatti, að hluta til eða öllu leyti. Það er hægt að finna þetta fjármagn. Ef þetta leiðir til niðurskurðar sem bitnar á starfsaðstæðum opinbera markaðarins þá er það erfitt samningsumhverfi að labba inn í næstu vikurnar.

###

Forseti. Ég vil hrósa verkalýðshreyfingunni og Samtökum atvinnulífsins fyrir uppleggið í kjarasamningum. Samfylkingin fagnar áherslunni á sterkari tilfærslukerfi með sértækari kjarabótum í staðinn fyrir þeim mun meiri almennar launahækkanir. Þarna höfum við og verkalýðshreyfingin verið algjörlega samstiga. En ég get varla verið að óska ríkisstjórninni eða hæstv. fjármálaráðherra til hamingju því að hún talaði sig hása gegn nákvæmlega þessari nálgun núna fyrir jól og felldi allar tillögur okkar, úr kjarapakka Samfylkingarinnar, um vaxtabótaauka, húsnæðisbætur, barnabætur og þar fram eftir götunum.

Það sem skilur hins vegar á milli núna, og það er mikilvægt, er að Samfylkingin hefði ekki gert þetta svona, ekki án þess að finna til fjármögnun fyrir varanlegum rekstrarútgjöldum upp á fleiri milljarða, enda hefur Samfylkingin haft það sem reglu að koma aldrei með útgjaldatillögur inn í þingið nema þær séu fjármagnaðar og helst gott betur, sérstaklega á tímum verðbólgu og þenslu. Útgjaldahliðin er flott en það er engin fjármögnun. Við getum ekki annað en gagnrýnt það, ekki bara út frá þensluáhrifum heldur ekki síður ráðrúmi ríkisins til að veita þjónustu þegar fram í sækir. Það er auðvelt að auka bara útgjöldin eins og þessi ríkisstjórn hefur gert en það gilda ákveðin prinsipp þegar kemur að rekstri ríkissjóðs — eða hvað, hæstv. fjármálaráðherra? Ríkisstjórninni fannst mikilvægt að fjármagna varnargarða við Svartsengi með því að afla tekna en ekki tugmilljarða uppkaup á íbúðum sem fylgdu í kjölfarið og ekki heldur þessa milljarða í tengslum við kjarasamninga sem sagt er að verði 20 milljarðar á ári næstu fjögur árin.

Ég vil því spyrja hæstv. fjármálaráðherra: Hvers vegna? Eða öllu heldur, hvers vegna ekki? Finnst hæstv. fjármálaráðherra óþarft að fjármagna þessi útgjöld sérstaklega? Ef það er ekki gert með tekjum þá er það lántaka. Eða telur hæstv. fjármálaráðherra að hún muni finna 20 milljarða kr. niðurskurð eða hagræðingu núna sem ekki tókst að finna í fjárlögunum fyrir jól?

###

Forseti. Það gleður mig að heyra að hæstv. forsætisráðherra er sammála okkur í Samfylkingunni hvað varðar þetta málefni. Ég vil samt ítreka stöðu Samkeppniseftirlitsins og þá vanfjármögnun sem eftirlitið hefur staðið frammi fyrir og kalla eftir viðbrögðum hvað það varðar frá hæstv. forsætisráðherra. Þetta er alvarleg staða, sérstaklega í ljósi þess að við sjáum að í þessu máli skipafélaganna kærðu félögin einstakar aðgerðir eftirlitsins 14 sinnum til dómstóla og töpuðu í öllum tilvikum. Það liggur alveg fyrir að þetta er algjört einsdæmi og það var fyrst þegar þetta lá fyrir sem Eimskip ákvað að játa sín brot. Þannig að góð fjármögnun eftirlitsins er lykilatriði hjá stjórnvöldum í dag. En ég vil líka að það komi hér fram og vil varpa því til hæstv. ráðherra að auðvitað er líka hægt að innleiða efnisreglur tilskipunarinnar í íslensk lög, það þarf ekki að bíða eftir EFTA í þessu samhengi. Ég hvet hæstv. forsætisráðherra líka til þess að þrýsta enn frekar á þá aðila sem koma að samningagerðinni gagnvart EFTA-ríkjunum vegna þess að við eigum auðvitað að hafa frumkvæði að þessu máli fyrir íslenskt hagkerfi.

###

Forseti. 62 milljarðar er sá kostnaður sem féll á fyrirtæki og fólkið í landinu vegna samráðs tveggja stórfyrirtækja á árunum 2008–2013, — 62 milljarðar kr. á núvirði. Þetta kemur fram í frummati Analytica fyrir Félag atvinnurekenda, Neytendasamtökin og VR. Til að setja þennan kostnað í eitthvert samhengi sem fólk getur skilið er áætlaður kostnaður við uppkaup á íbúðum Grindvíkinga um 61 milljarður kr., lægri upphæð en kostnaður af samráðinu á árunum eftir hrun. Eimskip játaði sök og Samskip fékk hæstu sekt í Íslandssögunni. Þetta er sögulegt mál.

En hvað hefur ríkisstjórnin gert til að bregðast við þessu samsæri gegn þjóðinni og til að koma í veg fyrir að leikurinn verði endurtekin? Ekkert, ekki neitt. Ráðherrar ríkisstjórnarinnar hafa ekki beitt sér fyrir umræðu, ekki sýnt forystu og ekki tekið sér stöðu með almenningi og almennum fyrirtækjum í þessum málaflokki þrátt fyrir að sterkt samkeppniseftirlit hafi margsinnis sannað gildi sitt og komið í veg fyrir tugmilljarða tjón fyrir fólkið í landinu. Ríkisstjórnin hefur enga stefnu í þessu nema samdrátt í fjárveitingum til Samkeppniseftirlitsins. Framlögin hafa lækkað um 20% frá 2014 þegar umsvif í efnahagslífinu hafa aukist um 40%. Um leið sjáum við endurteknar tilraunir stjórnarmeirihlutans til þess að veikja samkeppnislöggjöf í landinu.

Forseti. Eitt það mikilvægasta sem þessi staða kallar á fyrir Ísland er innleiðing á skaðabótatilskipun ESB frá 2014 sem auðveldar einstaklingum og fyrirtækjum að sækja bætur vegna samkeppnislagabrota. Svo þarf að skýra lög og heimildir fyrir almannaheillasamtök til að efna til hópmálsókna og gera þær að raunverulegum kosti í svona málum.

Ég vil því spyrja: Er hæstv. forsætisráðherra, Katrín Jakobsdóttir, sammála þessu? Og ef svarið er já, hvers vegna hefur ríkisstjórn hennar ekki beitt sér fyrir því að t.d. skaðabótatilskipunin frá 2014 verði tekin upp í EES-samninginn og hér á Íslandi?

###

Virðulegi forseti. Ég þakka hæstv. ráðherra fyrir svörin eða útskýringar á stöðunni en ég velti einmitt fyrir mér hvert sé hlutverk ríkisstjórnarinnar í þessari stöðu. Nú horfum við t.d. til Norðurlandanna sem hafa komið upp sterku og skynsamlegu vinnumarkaðsumhverfi sem er byggt einmitt á sterku velferðarkerfi þar sem tilfærslukerfin leika lykilhlutverk í svona stöðu; barnabætur, húsnæðisbætur, félagslegt húsnæði sem er svo fjármagnað með réttlátum hætti. Þannig er aðhaldið tekið út þar sem svigrúm er til staðar í staðinn fyrir flatar vaxtahækkanir. Hæstv. fjármálaráðherra sagði á dögunum, með leyfi:

„Það er mikil eftirspurn eftir því að stækka millifærslukerfi og bótakerfi, jafnvel taka þau upp að nýju eða láta vaxa að nýju bótakerfi sem við höfum ákveðið að láta fjara út …“

Hún sagði jafnframt:

„Mér finnst skipta máli að við förum ekki í þessu verkefni fram undan að taka skref aftur á bak […] að við förum ekki að skemma það sem við erum búin að gera.“

Ég spyr því: Telur hæstv. ráðherra tillögur verkalýðshreyfingarinnar um styrkingu tilfærslukerfanna til þess fallnar að skemma það sem ríkisstjórnin er búin að vera að gera frekar en að hjálpa okkur út úr þessum aðstæðum?

###

Forseti. Enn einu sinni vöknum við og lesum fréttir af eldgosi í Grindavík. Þriðja gosið á þremur mánuðum er áminning um að Grindvíkingum verður ekki óhætt á heimaslóðum í nánustu framtíð og fólk upplifir mikið öryggisleysi. Í dag geri ég ráð fyrir að samþykkt verði fjáraukalög með framlengingu á leigu- og launastuðningi við Grindvíkinga og fjárheimild til frekari íbúðakaupa á vegum Bríetar. Þá er mikilvægt að afgreiða fljótt rekstrarstuðning við fyrirtæki á svæðinu. Við bíðum enn eftir frumvarpi sem leysir Grindvíkinga úr viðjum verstu óvissunnar sem snýr að uppkaupum á húsnæði sem þarf að vera möguleiki fyrir þá sem það kjósa.

Forseti. Allt hefur þetta áhrif á húsnæðismarkað sem var erfiður fyrir. Heilt bæjarfélag leitar nú að varanlegu húsnæði og frá miðju ári 2022 hefur íbúum landsins fjölgað um 1.000 manns á mánuði eða rúmlega 18.000 manns. Í þeim samanburði kann það að hljóma lítið mál að koma 4.000 manns að á tímum hamfara en allt hefur þetta áhrif á jaðrinum. Himinhátt vaxtastig og þrengri lánaskilyrði hafa haldið aftur af þrýstingi á húsnæðisverð hingað til sem hefur þó áfram hækkað. Vandinn hefur ekki horfið og fólkið í Karphúsinu er mjög meðvitað um það, enda hefur húsnæðisverð hækkað um helming á síðustu fjórum árum, á sama tíma og ráðstöfunartekjur hafa aukist um fjórðung. Hópurinn sem við viljum byggja fyrir kemst ekki að en annar hópur er mættur á svæðið, hópurinn sem finnur ekki fyrir vaxtastiginu með sama hætti og flestir, þeir sem ekki skulda og eru fjársterkir. Gögn frá Húsnæðis- og mannvirkjastofnun sýna það glögglega að íbúðum í eigu aðila sem eiga fleiri en eina íbúð fjölgaði í fyrra um rúmlega 2.000, sem er mesta fjölgun frá því eftir hrun.

Hvernig hyggst hæstv. ráðherra breyta þeirri stöðu sem upp er komin, að fjármálastjórn landsins bitni núna fyrst og fremst á ungu fólki og fjölskyldum sem skulda á meðan eignamiklir einstaklingar fá ekki umrædda hækkun á sig? Telur hún þetta skynsamlega hagstjórn?

###

Virðulegi forseti. Ég þakka hæstv. ráðherra fyrir svarið. Mig langar að vekja athygli á því að það er eilítið sérstakt að fólk í rauninni viðurkenni að það sé ekki innan  heimilda þessa félags og mögulega ekki innan heimilda laganna að þetta sé í lagi vegna þess að þetta sé tímabundið ástand. Það er margt við þetta að athuga. Í fyrsta lagi væri hægt að gera hér breytingar innan húss þó að það séu ekki nema tímabundnar breytingar, bæði á heimildum Bríetar en líka á þessum umræddu lögum.

Í öðru lagi langar mig bara að vekja  hæstv. ráðherra og þingheim til umhugsunar um þau orð sem hér eru látin falla um „þegar húsnæðisvandinn verður leystur“ vegna þess að hann verður ekki leystur hér eftir þrjú ár. Áður en húsnæðisvandi vegna Grindavíkur kom til var gríðarlegur húsnæðisvandi hér til staðar. Veruleikinn er sá að áður en Grindavík kom til þá var til að mynda mjög erfið staða á vinnumarkaði og er enn þá mjög erfið staða á vinnumarkaði í kjarasamningum þar sem sumir aðilar í verkalýðshreyfingunni, stéttarfélögin, hafa fengið þau skilaboð að mögulega þurfi kröfur þeirra að víkja vegna núverandi ástands. Gott og vel. Við þurfum öll að taka mið af ástandinu. En væri fólki þá ekki í lófa lagið að horfa kannski til lengri tíma og sjá hvort það væri hægt að stefna að því að eitthvað af þeim aðgerðum sem ráðist er í núna vegna húsnæðisvanda Grindvíkinga — sem eru þá væntanlega íbúðir sem fólk mun ekki búa í að eilífu, líkt og hæstv. ráðherra segir hér,  íbúðir sem verða ekki nýttar þegar sá húsnæðisvandi verður leystur — að tækifærið verði nýtt til að byrja alvöruendurreisn á verkamannabústaðakerfinu sem var lagt niður á sínum tíma? Að nýta þá stöðu að ríkið hafi komið í eitt skipti inn á markaðinn og keypt tvisvar sinnum húsnæðiskost upp á 5 milljarða kr. með tilheyrandi áhrifum á markaðinn — og þið getið líka rétt ímyndað ykkur tilheyrandi áhrif á markaðinn þegar þetta er selt allt í einu — í staðinn fyrir að eiga bara þetta húsnæði eða koma því inn í félag sem hentar betur fyrir langtímahúsnæðismálin í landinu, því að þetta er líka krafa verkalýðshreyfingarinnar í dag. Væri ekki bara upplagt  að slá tvær flugur í einu höggi hér og reyna að ganga þar í takt?

###

Virðulegi forseti. Mig langar til þess að spyrja hæstv. ráðherra varðandi stöðu Bríetar, sem á að nota núna til að fjármagna 120 íbúðir til viðbótar við þær 80 sem var samþykkt hér fyrir jól, og sérstaklega hvernig hún horfir á samspil þessara kaupa við aðrar aðgerðir á húsnæðismarkaði, ekki bara núna út af Grindavík heldur kannski á næstu árum vegna þess að við vitum að húsnæðismarkaðurinn er viðkvæmur markaður.

Það kom á óvart í hv. fjárlaganefnd fyrir jól að engin könnun hefði verið gerð á áhrifum þessara kaupa,  magnkaupa, á húsnæðismarkaðinn, eins mikilvæg og þau eru, þrátt fyrir að það hafi verið um 5 milljarða heildarkaup í raun sem þessi fjárveiting hefði ýtt undir. Og það er annað eins að fara að koma inn á markaðinn núna í kaupum, ef ekki meira.

Mig langaði til að vekja athygli ráðherra á því, ef hún hefur  ekki áttað sig á því, og fá viðbrögð varðandi það að Bríet hefur tæknilega séð  ekki heimildir til að fjárfesta á höfuðborgarsvæðinu. Þrátt fyrir það bendir ýmislegt til í þessu frumvarpi að það verði vilji fyrir því að fjárfesta á höfuðborgarsvæðinu og þetta var rætt í fjárlaganefnd á sínum tíma, hvort það ætti ekki að breyta heimildum félagsins. Og eins ef við skoðum lögin um Húsnæðis- og mannvirkjastofnun,  þar kemur fram að verkefni þess sé að fjárfesta í húsnæði þar sem er skortur á leiguhúsnæði og sérstök vandkvæði varðandi fjármögnun. Og við vitum að þessi félög voru sérstaklega stofnuð í kringum landsbyggðina.

Núna ætla ég ekki að gera lítið úr mikilvægi þess að við nýtum svona stofnun eða félag líkt og Bríeti til þess að kaupa slíkar íbúðir á tímum sem þessum. En spurningin  til ráðherra er: Ef það er vilji til þess að auka, hvað á ég að segja, húsnæði á félagslegum forsendum eða óhagnaðardrifnum forsendum í kerfinu til langframa og kannski vilji til að eiga þessar íbúðir líka síðar meir þrátt fyrir að þetta áfall sé riðið yfir, hvort það sé ekki best að gera þetta almennilega og breyta heimildum félagsins svo það sé hægt að gera þetta rétt.

###

Virðulegi forseti. Ég held að við getum mörg tekið undir að það væri betra ef fólk væri ekki að lenda í vandræðum varðandi leikskólana en ég ætla samt að fá að benda á að þetta er eitt ár sem við höfum lent víða í vandræðum með og börn eru börn í miklu lengri tíma en þetta eina ár. Barnabætur greiðast til fleiri einstaklinga og lengur en í þetta eina ár sem börn eru í leikskóla. Við getum ekki snúið okkur undan því að það þarf að bæta kjarastöðu fólks með eldri börn, barnmörg heimili, og þar þarf ríkisstjórnin að koma að og ríkisstjórnin gegnir líka lykilhlutverki í að fjármagna betur eða a.m.k. auka svigrúm sveitarfélaga til að fjármagna betur leikskólastigið. Varðandi leigubætur þá hefur frumvarp þess efnis ekki enn komið hingað inn í þingið, það er búið að tala um þetta síðan í lífskjarasamningunum.

Mig langar að spyrja hæstv. forsætisráðherra hvort það sé næg samstaða í ríkisstjórninni til að taka á þessum stóra málaflokki, í ljósi þess að hæstv. fjármálaráðherra talaði fyrr í þessum mánuði um að hún hefði áhyggjur af því að þær kröfur sem fram væru komnar væru ekki í takt við þær breytingar og þær vendingar sem ættu sér stað í bótakerfinu og hún teldi að mörgu leyti að þær breytingar sem um ræðir væru ósanngjarnar fyrir fólk sem lenti á jaðrinum. Tekur hún undir það?

###

Forseti. Verkalýðshreyfingin vill sterkara velferðarkerfi, það er áhersla númer eitt, tvö og þrjú núna, sem segir sitt um stöðuna. Breiðfylking stéttarfélaga í ASÍ hefur sett fram ábyrgar tillögur, sem þarf að fjármagna, um hófsamar launahækkanir til að ná tökum á vöxtum og verðbólgu en forsenda þess er að ríkisstjórnin taki sig á og ráðist í raunverulega styrkingu á tilfærslukerfum heimilanna. Nú má fagna nýjum verðbólgutölum frá því í morgun en staðan er samt sem áður sú að verðbólga hefur ekki farið undir 6% í heil tvö ár og hefur verið yfir verðbólgumarkmiðum Seðlabanka í tæp fjögur ár. Síðustu daga höfum við í Samfylkingunni átt fundi með forystufólki stærstu stéttarfélaga á almenna markaðnum og á sama tíma erum við að heimsækja 100 fyrirtæki hér á höfuðborgarsvæðinu. Ég leyfi mér að fullyrða, frú forseti, að alls staðar hefur fólk skilning á því að þessi tilfærslukerfi; vaxtabætur, barnabætur, húsnæðisbætur, geta gegnt lykilhlutverki við að stuðla að stöðugleika með því að draga úr þörf á almennum launahækkunum. Samfylkingin styður þá grundvallarnálgun sem breiðfylking í ASÍ hefur sett fram til þess að taka á vöxtum og verðbólgu. En það eru ekki nema nokkrar vikur síðan þingmenn VG, Sjálfstæðisflokks og Framsóknarflokks felldu allar okkar tillögur hér á Alþingi um að fara nákvæmlega þessa leið. Þvert á móti voru öll þessi kerfi veikt og þau rýrnuðu að raunvirði milli ára.

Ég spyr því hæstv. forsætisráðherra: Hefur eitthvað breyst síðan þá varðandi pólitískan vilja ríkisstjórnarinnar til að styrkja tilfærslukerfin? Ætti frumkvæðið og festan í stjórn velferðarmála ekki að koma frá ríkisstjórninni sjálfri í staðinn fyrir að velferðarpólitíkin sé knúin áfram af kjarasamningslotum?

###

Frú forseti. Ég þakka hæstv. forsætisráðherra fyrir þessi svör en það er alveg ljóst að það var farið öðruvísi að í tengslum við þessar hamfarir en í tengslum við hamfarirnar fyrir 51 ári í Vestmannaeyjum þar sem sett var á fót ígildi þjóðstjórnar um þetta staka mál strax í upphafi. Við í Samfylkingunni, sem og fleiri í minni hlutanum, höfum boðið fram aðkomu okkar og ábyrgð á málinu. Hún er enn sem komið er takmörkuð en hæstv. forsætisráðherra talar nú um að skipuð verði samráðsnefnd og gerði það fyrr í dag eftir að við leituðum til hennar og það er gott og vel. En hvernig sem því vindur fram þá vil ég bara hnykkja á mikilvægi þess að þetta sé unnið í breiðri sátt því að þetta mál mun lifa þessa ríkisstjórn. Þetta á ekki að vera þrætuepli okkar á milli núna eða í náinni framtíð. Þetta mál þarfnast samfellu og traustrar stjórnar og það er það sem er best fyrir Grindvíkinga og þjóðina alla.

###

Forseti. Síðustu daga hefur málflutningur hæstv. ráðherra og stjórnarþingmanna um stuðning við Grindvíkinga verið nokkuð sundurleitur, því miður. En nú hefur ríkisstjórnin loksins stigið fram og sagt að ákveðið hafi verið að aflétta óvissunni fyrir Grindvíkinga. Í því hlýtur að felast að fjárhagslegur kostnaður falli ekki á Grindvíkinga heldur verði borinn af þjóðinni allri sameiginlega. Það er grundvallaratriði sem var nauðsynlegt að fá fram með formlegum hætti því að Grindvíkingar þurfa fullvissu um samstöðu þjóðar. Samfylkingin hefur sett fram þrjú grundvallaratriði sem við teljum að ættu að gilda um stuðning við Grindvíkinga eftir náttúruhamfarirnar í bænum. Í fyrsta lagi að kostnaður falli ekki á Grindvíkinga heldur verði borinn af þjóðinni allri sameiginlega. Í öðru lagi að neikvæð þjóðhagsleg áhrif verði lágmörkuð, svo sem áhrif á verðbólgu og húsnæðismarkað, og í þriðja lagi að reynt verði að ná breiðri sátt á Alþingi um útfærslu aðgerða og fjármögnun þeirra.

Forseti. Spurningin er ekki hvort við sem þjóð ráðum við að bera þennan kostnað, t.d. með uppkaupum á fasteignum Grindvíkinga, spurningin er hvernig við drögum úr neikvæðum hliðaráhrifum af þeim aðgerðum sem ráðist verður í vegna skaða sem nú þegar hefur skeð og hvernig við dreifum þeim kostnaði. Ef kostnaðinum er ekki mætt með sérstakri fjármögnun þá fellur hann til í formi þenslu og verðbólgu sem magnar upp skaða og ef ekki er gripið til mótvægisaðgerða í húsnæðismálum hefur það alvarlegar afleiðingar. Nú hefur ríkisstjórnin loks slegið því föstu að stutt verði við Grindvíkinga og það geti haft í för með sér greiðslur upp á tugi milljarða sem vænta má að leiti inn á húsnæðismarkaðinn. Óhjákvæmilegt er að slíkum greiðslum fylgi veruleg hliðaráhrif. Ég vil því spyrja: Hvernig sér hæstv. forsætisráðherra fyrir sér að þær aðgerðir verði fjármagnaðar og hvaða mótvægisaðgerðir verður ráðist í til að draga úr neikvæðum hliðaráhrifum á verðbólgu á húsnæðismarkaði?

###

Frú forseti. Ég vil byrja á því að endurtaka þau orð sem hér féllu fyrir rúmum tveimur mánuðum síðan þegar Grindvíkingar þurftu að rýma bæinn sinn í skjóli nætur — og skilaboð til þeirra: Þið megið vita að þjóðin stendur með ykkur. Og ég vil láta í ljós djúpa samúð í garð Grindvíkinga sem hafa á undanförnum dögum, eftir að gaus innan bæjarmarka, þurft að horfast í augu við gífurlega erfiða stöðu. Óvissan er gríðarleg hvað varðar öryggi í bænum og tímaramma þessa atburðar. Slík óvissa getur valdið mikilli vanlíðan og eðlilega vill fólk fá festu í líf sitt. Um viðkvæmt mál er þó að ræða og því fylgja flóknar tilfinningar, eins og ég hef upplifað í samtölum mínum við Grindvíkinga. Tilfinningin um að komast áfram, halda áfram og byrja upp á nýtt berst við sorgina um að yfirgefa staðinn og samfélagið og vonina um að snúa aftur. Fólk er hrætt um að taka ranga ákvörðun en vill á sama tíma ekkert heitara en að taka einhverja ákvörðun. Þetta er mjög erfitt, forseti, og ég get ekki sett mig í þessi spor sjálf.

Ég vil líka samt benda á að hlutverk okkar í stjórnmálunum er að halda utan um Grindvíkinga og halda utan um þetta áfall til að draga úr áhrifum þess. Og þegar minnst er á samstöðu þjóðar verður þingheimur að endurspegla þá samstöðu. Þegar við hér inni segjumst ætla að standa með Grindvíkingum og segjum í nafni þjóðar að þjóðin standi með þeim þá þarf verklag okkar hér inni að endurspegla þær yfirlýsingar. Þess vegna færi best á að leitast við að ná breiðri sátt á Alþingi um stuðning við Grindvíkinga, en til þess þyrfti fumlaus viðbrögð og pólitíska forystu í stjórnmálum.

Við höfum áður verið í þessari stöðu, forseti. Þótt eðli gossins í Heimaey hafi verið annað var áfallið ekki ósvipað. 5.000 manna bær þá, um 4.000 manns nú. Umfang kostnaður vegna gossins í Heimaey nam um 3,6% af landsframleiðslu ef litið er til rekstrargjalda og bóta í tengslum við gosið, en helmingur þeirrar upphæðar bættist síðan við í formi uppbyggingar húsnæðis. 3,6% af landsframleiðslu eru ígildi um 150 milljarða kr. í dag, ekki ósvipað þeim tölum sem hafa heyrst varðandi heildarmat í Grindavík.

Ég vek athygli á þessu, forseti, því að fólk verður að átta sig á að þetta er gerlegt og við höfum svo sannarlega gert þetta áður. Af þeirri reynslu má hins vegar læra og ýmislegt hefur strax verið gert þótt áfram megi bæta um betur. Má þar nefna t.d. leigu- og tekjustuðning sem ekki var til staðar á sínum tíma á meðan Eyjamenn biðu eftir húsnæðisúrræðum. Ég tel það einsýnt að hækka þurfi þau framlög sem hafa verið greidd vegna leigustuðnings til Grindvíkinga á meðan unnið er að næstu skrefum og ég bind vonir við að það verði gert hér á þinginu á næstu dögum.

En óháð útfærslu aðgerða þá skiptir formið líka máli. Það skiptir máli að Grindvíkingar og þjóðin sjái raunverulega samstöðu hér inni. Þess vegna tel ég að Alþingi ætti að sammælast allra fyrst um einföld grundvallaratriði varðandi stuðning við Grindvíkinga og því næst ætti að skipa þverpólitíska þingmannanefnd á þeim grunni til undirbúnings laga um framkvæmd og fjármögnun aðgerðanna. Ég hef komið þessari skoðun skýrt á framfæri við forystufólk ríkisstjórnarinnar og formenn annarra stjórnmálaflokka á Alþingi. Flokkar minni hlutans eru um þetta sammála, um þessa afstöðu, en svo virðist sem meirihlutaflokkarnir ætli sér að halda á þessum málum ein enn sem komið er, en það gæti þó breyst. Við teljum enn þá að það sé Grindvíkingum og landsmönnum öllum fyrir bestu að stuðningur við Grindvíkinga og mótvægisaðgerðir verði teknar út fyrir sviga hér á Alþingi til að hraða framkvæmd mála og til að tryggja breiða sátt, traust hér innan húss en ekki síst tiltrú Grindvíkinga og þjóðarinnar á að við getum leyst þetta í sameiningu, því að þetta mál, forseti, mun lifa þessa ríkisstjórn. Okkur ber skylda til að reyna að ná breiðri sátt á Alþingi um stuðninginn, fjármögnun og nauðsynlegar mótvægisaðgerðir.

Sex dögum eftir að eldgosið í Heimaey hófst árið 1973 samþykkti Alþingi þingsályktun um að skipuð yrði þverpólitísk þingmannanefnd til að gera tillögur um neyðarráðstafanir og fjármögnun þeirra. Tíu dögum síðar lagði nefndin fram lagafrumvarp um stofnun Viðlagasjóðs og þar náði Alþingi saman um fjögur skýr markmið sem unnið skyldi eftir í stuðningi við Vestmannaeyinga og fulla fjármögnun allra aðgerða. Ég teldi það æskilegt, og við í Samfylkingunni, að líta til þessa fordæmis og viðhafa sams konar vinnulag núna. Þannig mætti veita Grindvíkingum ró og fullvissu um samstöðu þjóðar og um leið gæfist svigrúm til að útfæra stuðninginn sem best til að lágmarka neikvæð þjóðhagsleg áhrif. Með þessari nálgun væri reynt að forðast óþarfaflokkadrætti um viðbrögð við náttúruhamförunum í Grindavík, enda er enginn bragur á pólitískum yfirboðum í svona viðkvæmu máli.

Forseti. Þrjú grundvallaratriði ættu að gilda um stuðninginn við Grindvíkinga eftir náttúruhamfarirnar í bænum að okkar mati. Í fyrsta lagi að kostnaður falli ekki á Grindvíkinga heldur verði borinn af þjóðinni allri sameiginlega. Í öðru lagi að neikvæð þjóðhagsleg áhrif verði lágmörkuð, svo sem áhrif á verðbólgu og húsnæðismarkað, og í þriðja lagi að reynt verði að ná breiðri sátt um útfærslu aðgerða og fjármögnun þeirra. Spurningin er ekki hvort við sem þjóð ráðum við að bera þennan kostnað, t.d. með uppkaupum á fasteignum Grindvíkinga, spurningin er hvernig við drögum úr neikvæðum hliðaráhrifum af þeim aðgerðum sem ráðist verður í vegna skaða sem nú þegar er skeður og hvernig við dreifum kostnaðinum. Ef kostnaðinum er ekki mætt með sérstakri fjármögnun fellur hann til í formi þenslu og verðbólgu sem magnar upp skaðann og ef ekki er gripið til mótvægisaðgerða á húsnæðismarkaði hefur það alvarlegar afleiðingar. Það er brýnt að stjórnmálamenn horfist í augu við þetta og skorist ekki undan eigin ábyrgð.

Heyr, heyr.Forseti. Ég ítreka: Þetta mál mun lifa með okkur næstu misserin og mun lifa þessa ríkisstjórn. Gerum þetta saman og tryggjum samfellu í viðbrögðum, tryggjum öryggi Grindvíkinga og að vel sé á málum haldið því að þetta mál er stærra en stjórnmálin hérna inni.

###

Forseti. Ég vil byrja á að þakka hæstv. utanríkisráðherra fyrir að bregðast hratt við beiðni okkar í Samfylkingunni um að gefa Alþingi munnlega skýrslu um ástandið fyrir botni Miðjarðarhafs. Það er rúmur mánuður síðan við samþykktum hér inni þingsályktun þar sem Alþingi kallaði eftir vopnahléi án tafar á Gaza-svæðinu og þar sem öll ofbeldisverk gegn almennum borgurum voru fordæmd. Síðustu vikur hafa ríflega 18.000 Palestínumenn verið drepnir, þar af um 8.000 börn. Fólk hefst nú við í rústum, lifir við matar- og vatnsskort og við fylgjumst með fréttum um áframhaldandi árásir á þegar óstarfhæf sjúkrahús, á heilbrigðisstarfsfólk, starfsfólk alþjóðlegra hjálparsamtaka og blaðamenn. Aðstöðumunurinn í þessum átökum er ótrúlegur, herra forseti. Það er ekkert sem réttlætir þessar árásir. Almenningur á Íslandi fylgist vel með, fólk er vel upplýst en um leið meðvitað um vanmátt okkar til að stöðva þessar hryllilegu hernaðaraðgerðir. Fólk hefur hins vegar kallað eftir umræðu og veltir eðlilega fyrir sér hvað Ísland getur gert. Hvernig getum við beitt okkur af þunga á alþjóðlegum vettvangi í samfloti með öðrum ríkjum? Því að þótt við séum smáþjóð þá höfum við svo sannarlega beitt okkur áður á stóra sviðinu, líkt og utanríkisráðherra benti hér á áðan.

Hvað hefur hæstv. ríkisstjórn gert til að fylgja ályktun Alþingis eftir til að halda ákalli Íslands á lofti og vinna að þessum markmiðum? Hæstv. utanríkisráðherra fór ágætlega yfir þetta hér áðan og fyrr í vikunni og ég vil segja að ríkisstjórninni hefur tekist að samstilla málflutninginn í þessu máli og það er mjög gott. Sömuleiðis hefur samstaðan um að kalla eftir tafarlausu vopnahléi aukist í alþjóðasamfélaginu að undanförnu sem sést t.d. á því að í fyrrakvöld greiddu 153 ríki atkvæði með ályktun allsherjarþings Sameinuðu þjóðanna. Við verðum að trúa því, forseti, að það sé von um frið. Palestínska þjóðin þarf á því að halda og ég tel það vera einu von Ísraelsmanna um öryggi til lengri tíma. Hún hlýtur að byggja á friði og svo samstilltri baráttu fyrir tveggja ríkja lausn þó að það kunni að virðast fjarlægur draumur á þessum tímapunkti.

Í framhaldi af fyrirspurn minni til hæstv. utanríkisráðherra fyrr í vikunni vil ég spyrja spurninga um framhaldið sem ég veit að brenna á fjölda fólks hér á landi: Hefur ríkisstjórnin rætt hvort Ísland tæki þátt í samfloti, ekki einhliða heldur í samfloti, fleiri ríkja um beitingu einhvers konar refsiaðgerða eða viðskiptaþvingana til að knýja á um vopnahlé? Hefur ríkisstjórnin rætt möguleikana á að Ísland taki frumkvæði í umræðu um þetta mál? Hefur ríkisstjórnin eða hæstv. ráðherra þegar beitt sér í samtali við bandalagsríki okkar um aðgerðir af slíkum toga? Nú er ég kannski sérstaklega að hugsa í þessu samhengi um fundinn sem hæstv. utanríkisráðherra ræddi að myndi eiga sér stað í Noregi á morgun, hvort það komi til greina að Ísland beiti sér fyrir því að taka til umræðna og vangaveltna um viðskiptaþvinganir í samfloti með bandalagsþjóðum okkar, af því að við erum alveg meðvituð um það í Samfylkingunni að þetta gerum við ekki ein.

###

Heyr, heyr.Virðulegi forseti. Ég kem hér upp fyrir hönd Samfylkingarinnar til að gera grein fyrir atkvæði okkar. Við styðjum þessa tillögu. Við vorum sjálf með breytingartillögu inn í 2. umræðu fjárlaga sem sneri að því að leggja tvo 2 milljarða til viðbótar í eins konar vaxtabætur til bænda. Við féllum frá þeirri tillögu vegna þess að við fréttum af því að þetta væri að koma inn í fjárauka, þannig að við styðjum þetta heils hugar. Ég lít á þetta sem svo að þetta sé viðurkenning á vanda bænda en líka viðurkenning á ákveðnum vanda sem finnst of víða í samfélaginu sem eru áhrif vaxta á viðkvæma hópa.

###

Herra forseti. Það er til mikils að vinna að lækka verðbólgu og vexti og við í Samfylkingunni höfum vakið athygli á grunnorsökum þess og hvaða þætti ríkið gæti mögulega komið að. Þar erum við annars vegar að tala um kjarasamninga og húsnæðismarkaðinn og svo líka um það sem er mögulega að bresta á, þ.e. gjaldskrárhækkanir sveitarfélaga. Ég ætla að vekja athygli á því að hér í fjárlögum og í bandormi er búið að fella allar tillögur sem snúa að kjarasamningum eða húsnæðismarkaðnum. Það hefði getað gefist tækifæri hérna í fjáraukanum til að bæta við framlag til sveitarfélaganna í tengslum við málaflokk fatlaðs fólks og gefa þeim þannig svigrúm til að vinna upp þann gríðarlega halla sem hefur orðið og er í rauninni að setja þau í mjög óþægilega stöðu hvað varðar gjaldskrárhækkanir. Með þessu er algerlega verið að vísa ábyrgðinni á ástandinu frá ríkissjóði þrátt fyrir að aðalútgjaldavöxturinn núna á milli ára sé vegna vaxtakostnaðar, verðlags og launa. Ríkisstjórnin og hæstv. fjármálaráðherra virðast í rauninni, eins og hæstv. ráðherra hefur sjálf  sagt, halda að það sé nóg að við trúum því bara að verðbólgan lækki, að það þurfi engar sértækar aðgerðir.

###

Virðulegi forseti. Við greiðum hér atkvæði um tillögu sem felur í sér hærri endurgreiðslu á virðisaukaskatti vegna uppbyggingar á íbúðum í almenna íbúðakerfinu. Þetta er samhljóða tillögu sem við vorum með í Samfylkingunni um að draga til baka breytingu sem átti sér stað í lögum í vor þar sem þessi ívilnun var minnkuð.

Ég vil vekja athygli þingheims á umsögn sem barst frá Bjargi til Þjóðhagsráðs fyrr í vetur þar sem var talað um að það sé 70% af kostnaði sem fellur til vegna almennrar uppbyggingar, sem hækkar út af þessu og þessari breytingu. Það var búið að reikna út að þessi breyting sem fór í gegnum stjórnarheimilið í vor hafi verið andvirði heillar íbúðar í 60 íbúða í byggingu. Þetta er hækkun sem leggst beint á leigutaka. Hér er verið að leita að leiðum til að lækka verðbólgu, lækka húsnæðiskostnað, lækka leiguverð. Hér væri hægt að vera með beinar aðgerðir inn á leigumarkað fyrir viðkvæmasta hópinn af fólki og hér er verið að fella þessa tillögu.

###

Virðulegi forseti. Já, þetta virðist vera leikur sem er leikinn hérna endurtekið. Síðustu jól var ákveðið að fella á síðustu stundu niður fiskeldisgjaldið. Nú er það lækkað. Hér er ekki svigrúm til aðhalds, það er hins vegar svigrúm til aðhalds á lágtekjufólk með þunga greiðslubyrði á Íslandi. Við skulum halda því til haga hvar er verið að kroppa milljónir hér og þar.

Heyr, heyr.Ég vil samt líka vekja athygli hér inni á að allir þeir stjórnarmeðlimir sem eru að samþykkja þessa breytingu hérna í dag  eru að samþykkja breytingu sem felur í sér að það sem rennur í fiskeldissjóð lækkar um 100 millj. kr. miðað við það sem áður stóð til. Þetta er peningur sem á að fara til sveitarfélaganna sem stunda þetta fiskeldi, sveitarfélaga sem hafa grátbeðið um fjármagn og ramma og regluverk til að styrkja uppbyggingu þessarar atvinnugreinar á landsvísu, 100 millj. kr. sem er verið að taka núna úr fiskeldissjóðnum. Það er líka gaman  að segja frá því að það er aðhaldskrafa sem fellur í ár á fiskeldissjóð, þannig að ríkið er að greiða inn í sjóðinn og leggja aðhald á sjálft sig, sem bitnar auðvitað beint á þessum sveitarfélögum.

###

Virðulegi forseti. Ég ætla nú bara að koma hérna upp í fundarstjórn og bera af okkur í Samfylkingunni þær sakir að við séum að gera lítið úr ástandinu í landinu. Það er alls ekki svo. Það sem hv. þm. Þórunn Sveinbjarnardóttir var einfaldlega að benda á var að það væri ótrúlegt í þeirri stöðu sem upp er komin að fólk taki ekki ábyrgð á ástandinu innan ríkisstjórnarinnar í staðinn fyrir að blaðra um það í fjölmiðlum hversu ómögulegt ástandið er. Það er það sem er verið að benda á í þessum þingsal. Þessi staða sem uppi er í orkumálum í dag er á borði ríkisstjórnarinnar þó að þingið muni að lokum þurfa að koma að því, líklega fyrir áramót, þar sem takmarkaðir hlutir hafa verið gerðir hvað þetta varðar. Samfylkingin tekur þessu bara mjög alvarlega, svo það liggi fyrir.

###

Herra forseti. Ég þakka hæstv. ráðherra fyrir svörin. Mig langar í lokin að beina tveimur öðrum spurningum til hæstv. ráðherra því að Samfylkingin hefur farið þess á leit við forseta Alþingis að hann óski eftir því að hæstv. utanríkisráðherra gefi þinginu munnlega skýrslu um ástandið á Gaza og viðbrögð íslenskra stjórnvalda núna fyrir þinghlé. Frá því að málið var síðast rætt með virkum hætti inni í þinginu er ljóst að ofbeldið hefur stigmagnast og við vitum að við munum ekki eiga efnisríka umræðu um málið hér á nokkrum mínútum. Alvarleiki átakanna er einfaldlega slíkur að opinber umræða þarf að fara fram um það hér inni og því spyr ég hvort hæstv. ráðherra muni samþykkja ósk okkar um þinglega umræðu um málið fyrir jólahlé. Í öðru lagi vil ég spyrja í ljósi fregna sem berast af því að krafan um tafarlaust og varanlegt vopnahlé verði til umræðu og atkvæðagreiðslu í allsherjarþinginu á morgun: Hefur Ísland tekið ákvörðun um afstöðu sína í þeirri atkvæðagreiðslu?

###

Herra forseti. Hryllingurinn á Gaza kemur okkur öllum við. Síðastliðna tvo mánuði höfum við fylgst með ofbeldinu stigmagnast. Árásir Ísraelshers á saklausa borgara eru meðal þeirra grimmilegustu og umfangsmestu á síðari tímum. Það sem fólkið á Gaza þarf núna er varanlegt vopnahlé. Þar hefur alþjóðasamfélagið brugðist skyldum sínum og það er augljóst að ástandið snertir við almenningi á Íslandi. Skilaboð Íslands voru óljós hér í upphafi með hjásetunni á allsherjarþingi Sameinuðu þjóðanna en í kjölfarið tók Alþingi af skarið og ályktaði um málið þann 9. nóvember. Í ályktuninni eru stríðsglæpir fordæmdir og kallað eftir tafarlausu vopnahléi. En það sem skiptir mestu máli er að þessi ályktun sé ekki bara til heimabrúks og ekki bara til að friða samvisku okkar hér inni. Þess vegna verður ríkisstjórnin að tala skýrt og þess vegna verðum við að gera þá kröfu til hæstv. utanríkisráðherra að hann fylgi þessari ályktun eftir og beiti sér af fullum þunga gegn stríðsglæpum og fyrir friði.

Ég vil því spyrja hæstv. utanríkisráðherra: Hver eru næstu skref Íslands og samstarfsríkja okkar eftir að Bandaríkin beittu neitunarvaldi í öryggisráðinu á föstudag? Telur hæstv. utanríkisráðherra að viðskiptaþvinganir eða einhvers konar refsiaðgerðir geti komið til greina til að setja þrýsting á Ísraelsríki og hefur utanríkisráðherra átt samtöl um slíkar leiðir við samstarfsríki okkar?

###

Virðulegur forseti. Hér erum við að greiða atkvæði um mjög hóflega hækkun á fjárheimild til húsaleigubóta. Staðan er sú að leiguverð hefur hækkað á árinu um 4% samkvæmt opinberri leiguverðsvísitölu, sem við vitum að nær ekki til alls markaðarins, á sama tíma og fjárheimildir eru að rýrna á milli ára um 500 millj. kr. eða hálfan milljarð. Húsnæðisbætur stóðu óbreyttar frá árinu 2017 þar til á miðju ári í fyrra og við fögnum því í Samfylkingunni að þær hafi verið hækkaðar. En frá þessu tímabili hafa sem sagt þessar bætur hækkað um 21% en leiguverð um 30%. Við vitum öll að þeir sem eru á leigumarkaði eru að greiða hvað hæsta hlutfall ráðstöfunartekna sinna út af greiðslubyrði húsnæðis og þetta er fólkið sem er að finna hvað harðast fyrir hækkun á nauðsynjavöru í dag. Er ekki til milljarður hér inni til að fjármagna stöðu þessara einstaklinga, þar sem við erum að fara inn í kjarasamninga þar sem stór hluti af útgjöldum ríkisins á næsta ári mun vera vegna launahækkana og verðlagsbóta? Ég velti því fyrir mér hvort fólk átti sig á samhengi hlutanna sem er að eiga sér stað í þessum sal.

###

Virðulegi forseti. Við greiðum hér atkvæði um hvort við viljum fjölga þeim fjölskyldum sem fá vaxtabótastuðning eða í rauninni skattalega ívilnun vegna hárra vaxtagreiðslna á næsta ári í staðinn fyrir, eins og ríkisstjórnin stefnir að, að henda 5.000 manns út úr vaxtabótakerfinu. Það hefur ýmislegt verið sagt um vaxtabótakerfið   í þessari umræðu fjárlaga sem hefur átt sér stað, m.a. talað um að þetta sé allt of eftirspurnarhvetjandi. En sömu aðilar, þar á meðal formaður Sjálfstæðisflokksins, seðlabankastjóri, hvetja fólk til að færa sig yfir í verðtryggingu, sem er ekkert annað en ígildi þess að forðast það vaxtastig sem nú þegar er til staðar en rýrir eiginfjárstöðu fólks og skapar vanda síðar í framtíðinni. Það er ekki hægt að segja eitt og gera annað. Staðan er mjög slæm hjá ákveðnum hópi fólks í dag. Vaxtabótakerfið nær bara til eins tekjulægsta fólksins í landinu með þyngstu greiðslubyrðina. Við erum ekki að tala um bætur fyrir fólk sem hefur borð fyrir báru þessa dagana. — Ég segi já.

###

Jú.Virðulegi forseti. Ég vona að ég sé komin upp í réttum lið en ég ætla að tala um Landhelgisgæsluna. Ég ætlaði bara að vekja athygli á því að við í Samfylkingunni fögnum þessu og höfum verið að hvetja ríkisstjórnina til dáða í þessu máli. En ég vil vekja athygli á því að þau eru ekki sloppin. 240 milljónir eru ekki neitt neitt miðað við þá stöðu sem jú, hið umrædda sérstaka og almenna aðhald sem Landhelgisgæslan hefur verið undir undanfarin ár hefur valdið. Ég ætla að vekja athygli á því að hér var haldin sérstök umræða um stöðu Landhelgisgæslunnar og hver og einn einasti stjórnarliði kom hér og mærði þá stofnun og talaði um hvað það væri slæmt hversu illa fjármögnuð hún væri. Það vantar 750 millj. kr. að öðru óbreyttu, meira að segja með því sem kemur inn í fjáraukann, 750 millj. kr. að öðru óbreyttu til þess að Landhelgisgæslan þurfi ekki að skera niður í starfsemi sinni á næsta ári. Og þá er enginn að tala um sjúkraflutningaþyrlu á Norðausturlandi sem hér hefur mikið verið rætt um og auglýst í fjölmiðlun. Við erum að tala um óbreytta starfsemi sem verður skert.

###

Virðulegi forseti. Samfylkingin styður að það sé tekin af sérstök aðhaldskrafa á lögregluna. Ég vil samt bara koma hingað upp og vekja athygli á því, fyrst að við erum komin út í þennan leik að fjárlaganefnd er að fjarlæga stakar aðhaldskröfur af ákveðnum stofnunum og stéttum, og velti fyrir mér hvort ríkisstjórnin í heild ætti ekki að hugsa sinn gang varðandi almennar aðhaldskröfur í fjárlögunum. Við áttum okkur öll á því að það eru margar stofnanir rúnar inn að skinni út af þessari aðferðafræði sem virðist ekki hafa skilað neinni hagræðingu til lengri tíma vegna þess að hér koma ráðherrar trekk í trekk, þar með talið hæstv. dómsmálaráðherra, og lýsa því yfir að stofnanir séu fjársveltar eftir allt saman. Við fögnum því að hv. fjárlaganefnd átti sig á mikilvægi þessa að fjarlægja sérstakt aðhald en ég gæti nefnt fleiri stofnanir og fleiri svið þar sem þetta á svo sannarlega við um líka.

###

Virðulegi forseti. Við munum hérna síðar í dag greiða atkvæði um tillögur frá ríkisstjórninni sem draga í rauninni úr skattaívilnun sem snýr að vaxtagreiðslum þar sem 700 millj. kr. aðhald er boðað fyrir tekjuminnsta og eignaminnsta fólkið í landinu. En í því samhengi er ekki vakin athygli á því að fyrir nokkrum árum síðan samþykkti þessi ríkisstjórn tillögur sem gerði vexti, mjög háa vexti, frádráttarbæra til að mynda frá veiðigjaldi. Sú skattaívilnun virðist vera í lagi þessa dagana en ekki skattaívilnun fyrir tekjuminnsta og eignaminnsta fólkinu í landinu. Afurðaverð hefur verið hátt og það hefur gengið vel í sjávarútvegi. Þetta er jákvætt. Við eigum öll að græða á þessu sem samfélag en á erfiðum tímum þegar talað er um erfiðar ákvarðanir sem verið er að taka hér inni í nafni aðhalds, þá veltir maður fyrir sér: Af hverju má ekki ræða það að sú atvinnugrein sem skilar sögulega mikilli arðsemi á þessu og næsta ári greiði meira til samfélagsins svo að við getum stutt við þau sem þurfa?

###

Virðulegur forseti. Þessi breytingartillaga gengur út á að hækka fjármagnstekjuskattsprósentuna upp í 25%. Fjármálaráðuneytið hefur gert útreikning á þessari hækkun og núverandi frítekjumörk sýna að þetta myndi fyrst og fremst hafa áhrif á efstu tíundina í landinu. Mig langar til að veita ykkur tölfræði í þessu samhengi. Á yfirstandandi ári voru 75 milljarðar kr. greiddir í fyrirframgreiddan arf á árinu. Fjármálaráðuneytið hefur lýst því að að öllum líkindum sé þetta vegna þess að húsnæðisverð hefur hækkað það mikið að fólk er í auknum mæli farið að greiða út arfinn fyrir fram til að hjálpa börnunum sínum. Tveir þriðju af þessum arfi koma frá efstu tíundinni í landinu. Hverra manna þú ert á Íslandi skiptir svo sannarlega máli. Ég bið ykkur að íhuga við þessa atkvæðagreiðslu hvort ykkur finnst raunverulega ósanngjarnt að við hækkum fjármagnstekjuskatts sem snertir aðeins efstu tíundina í landinu.

###

Virðulegi forseti. Í dag er 8% verðbólga og yfir 9% vextir og við erum að fara inn í þessi áramót með gífurlega erfiða kjarasamninga fram undan. Mig langar að vekja athygli þingheims á því, þeirra sem hafa ekki velt því upp, hvaðan umdeildur og umræddur útgjaldavöxtur kemur. Tveir þriðju af útgjaldaaukningu á milli ára er verðbólga og launakostnaður. Hér ræðum við um alls konar aðhald en því er ekki gefinn gaumur hvað gæti mögulega dregið úr launaþrýstingi á komandi ári: Með því að tryggja húsnæðisöryggi og kjarabætur fyrir fólk sem raunverulega stendur ekki á bak við 8% verðbólgu í landinu. Ég vek athygli á því að meiri hlutinn ætlar að samþykkja hér tillögu um að henda 5.000 heimilum út úr vaxtabótakerfinu. Þetta er tekjuminnsta og eignaminnsta fólkið í landinu sem svo sannarlega ber ekki ábyrgð á ástandinu og mun sækja sín kjör ef þörf krefur.

###

Virðulegi forseti. Ég vil taka fram að reglugerðin frá 2018, sem hæstv. fjármálaráðherra og þáverandi hæstv. ferðamálaráðherra setti, var breyting á fyrri reglugerð frá 2016. Það var rammi en það var þessi reglugerð sem hæstv. ráðherra setti, nr. 649/2018, sem breytti því að það þyrfti að skrá þessar íbúðir yfir höfuð sem atvinnuhúsnæði. Og nú erum við í þeirri stöðu, hæstv. forseti, að íbúar þessa lands búa í ósamþykktu atvinnuhúsnæði á meðan ferðafólk gistir í íbúðarhúsnæði. Og ekki nóg með að það sé staðan heldur, talandi um bolmagn sveitarfélaga, hafði þessi reglugerðarbreyting ráðherra þau áhrif á þessa gistingu að hún borgar einn tíunda af þeim fasteignagjöldum sem hún annars hefði gert fyrir reglugerðarbreytinguna sem hæstv. ráðherra gerði á sínum tíma.

###

Forseti. Samfylkingin kynnti í vikunni kjarapakka sem hefur fengið góð viðbrögð víða. Ein af tillögum okkar til að auka húsnæðisöryggi er að ná stjórn á Airbnb og skammtímaleigu íbúða. Það virðist nefnilega ríkja ákveðið stjórnleysi þarna, ekki síst þegar kemur að fyrirtækjum sem eru með fjölda íbúða í skammtímaleigu til ferðamanna. Það er ein tiltekin reglugerð sem virðist hafa haft sérstaklega skaðleg áhrif. Þessi reglugerð gefur fyrirtækjum sem eru með fjölda íbúða í skammtímaleigu til ferðamanna kleift að komast hjá því að skrá íbúðirnar sem atvinnuhúsnæði þótt þær séu sannarlega nýttar í atvinnurekstri. Þannig komast þessi fyrirtæki hjá því að greiða fasteignagjöld af atvinnuhúsnæði, sem geta verið allt að tíu sinnum hærri en af íbúðarhúsnæði, og þannig komist þessi fyrirtæki hjá því að fylgja skipulagsreglum sveitarfélaga um atvinnuhúsnæði, sem takmarkast yfirleitt við ákveðin svæði. Allt skekkir þetta samkeppnisstöðuna við önnur fyrirtæki í gistiþjónustu eða hvaða fyrirtæki sem er sem þarf að skrá húsnæði sitt sem atvinnuhúsnæði, borga fasteignagjöld af því sem slíku og fylgja skipulagsreglum sveitarfélaga um atvinnuhúsnæði.

Hæstv. fjármálaráðherra Þórdís Kolbrún Reykfjörð Gylfadóttir ætti að þekkja þessa reglugerð nr. 649/2018 því hún setti reglugerðina sjálf á sínum tíma sem ráðherra ferðamála. Síðan þá hefur sú þróun ágerst af miklum þunga að nýjar íbúðir séu ekki nýttar til búsetu heldur fyrir ferðamenn, jafnvel heilu blokkirnar, án þess að sveitarfélög fái rönd við reist. Ég vil því spyrja: Hvað gekk hæstv. ráðherra til þegar hún setti reglugerð nr. 649/2018? Hversu vegna vildi ráðherra ekki að húsnæði sem nýtt er til skammtímaleigu í atvinnuskyni væri skráð sem atvinnuhúsnæði? Hvað gekk hæstv. ráðherra til?

###

Virðulegi forseti. Samfylkingin hefur kannski ákveðið að forgangsraða ákveðnum málefnum og aðferðafræði sem hún telur líklegra að við náum í gegn vegna þess að staðreyndin er sú á þessum tímapunkti að við fáum hér ítrekað inn í þingið — það var reyndar líka þannig á tímabili síðustu ríkisstjórnar sem Samfylkingin sat í, en líka þessarar ríkisstjórnar, og hæstv. matvælaráðherra Svandís Svavarsdóttir er núna komin með enn eitt stóra sjávarútvegsfrumvarpið. Ég óttast einfaldlega að við festumst í viðjum þess að það á að reyna að gera svo margt í einu og svo flóknar breytingar að það hreyfist ekkert í aukinni gjaldtöku af greininni. Það er það sem við þurfum á tímum sem þessum. Ég ítreka það sem ég sagði hér áðan, það er stórkostlegt að það gangi vel í sjávarútvegi en við eigum öll að eiga í þessari velgengni og það er forgangsatriði hjá mér og okkur í Samfylkingunni, og ég vona að við getum náð saman um það, að við fáum meiri hluta af auðlindarentunni okkar. Aðferðafræðina getum við alveg rætt. En ég held að við eigum að sameinast um það að standa ekki stappi um aðferðafræðina og byrja a.m.k. á gjaldtökunni.

###

Herra forseti. Ég þakka hv. þingmanni fyrir áhugaverða framsetningu. Þetta er nefnilega svo skemmtilegur punktur í samhengi við aðhaldið, 700 millj. kr. í aðhald á tekjulægsta og eignaminnsta fólkið í landinu. Nokkrir milljarðar í fjölgun ráðuneyta. 700 millj. kr. aðhaldskrafa á tekju- og eignaminnsta fólkið í landinu og 2 milljarðar í fjölgun ráðuneyta. Þetta er auðvitað ekki eðlileg framsetning. Það þurfti ekkert þetta aukaráðuneyti. Ég tek heils hugar undir að það þarf að ráðast í endurskipulagningu eða kannski fara bara aftur um eitt kjörtímabil vegna þess að ég er enn þá að átta mig á þessari nýju ráðherraskipan ef ég segi alveg eins og er. Ég er mjög opin fyrir því að það verði gerð endurskoðun á ráðherraembættunum. Ég held að það þurfi ekki svona mörg ráðherraembætti á Íslandi og það sé miklu eðlilegra að fara aftur til fyrri tíðar í því samhengi. Það er í rauninni grátlegt að hugsa til þess að það sé verið að spara við tekjulægsta og eignaminnsta fólkið í landinu svo fólk geti setið hér aukalega til hliðar.

###

Herra forseti. Hv. þingmaður vekur máls á því að það sé eðlilegt að vænkist hagur fólks þá hljóti það ekki lengur bætur. En tökum t.d. vaxtabætur sem dæmi, það á að greiða núna samkvæmt þessum fjárlögum, ef þau fara óbreytt í gegn, 2 milljarða á næsta ári. Fyrir u.þ.b. tíu árum síðan, að nafnverði,  algerlega óháð fólksfjölgun og verðbólgu, voru greiddir út 9 milljarðar í vaxtabætur. Það er eitthvað athugavert við þessar tölur. Það er búið að eyða þessu kerfi út. Það voru mun fleiri fjölskyldur í landinu sem fengu vaxtabætur hérna áður. Það er eitt að segja að það eigi að vera með skerðingarmörk, annað að hafa þau með þeim hætti að þau fylgi engan veginn verðlagi og launum og meira að segja eignaverði sem fólk getur ekki greitt sér út til að eiga fyrir greiðslubyrði. Ég held að það sé mikilvægt að hv. þingmaður skoði það í því samhengi. Varðandi önnur kerfi þá má eflaust leita að fleiri stuðningsúrræðum en ég sé ekki ástæðuna fyrir því af hverju við þurfum að finna upp hjólið þegar t.d. löndum í kringum okkur hefur gengið býsna vel með umrædd kerfi, sem við viljum einfaldlega styrkja frekar en veikja.

###

Virðulegi forseti. Ég þakka hv. þingmanni fyrir andsvarið. Auðvitað er það bara ánægjulegt ef þetta var ákveðinn misskilningur, ég er hér bara að lesa beint upp úr orðum formanns Framsóknarflokksins. Vinna og velferð, hvað kemur fyrst? Ein helsta ástæðan fyrir því að við erum með eins mikla atvinnuþátttöku og raun ber vitni er m.a. vegna þess að við byggðum upp velferðarkerfin okkar á sínum tíma og hleyptum konum út á vinnumarkað. Það er ein helsta ástæðan fyrir hagvexti á eftirstríðsárunum. Það er ekki þannig, hænan eða eggið. Þetta vinnur saman. Jafnaðarstefnan gengur út á að sjá að þetta vinni saman. Þegar ég tala um bætur þá snýst það ekkert um að reyna að borga fólki óþarflega miklar bætur. Bætur í landinu eru ekki það háar að fólk sem er á háum tekjum eða eignamikið fái þær. Spurðu bara einhvern hérna inni eða einhvern þarna úti hvort hann hafi fengið barnabætur eða vaxtabætur. Það eru mjög fáir einstaklingar. Þess vegna erum við að leggja áherslu á að það sé samt verið að skerða vaxtabótakerfið þrátt fyrir þessa fáu einstaklinga og ég vil bara vekja hv. þingmenn til umhugsunar um hverjir það eru sem eru að missa af þessum 700 millj. kr. núna í 2. umræðu.

###

Virðulegi forseti. Ég vek athygli í þessu samhengi að mér skilst, nema það hafi farið fram hjá mér, að Reykjavíkurborg sé eina sveitarfélagið sem hafi samið við ríkið um í rauninni svona framtíðarsýn í veitingu lóða sérstaklega til slíkrar uppbyggingar. Ég er ekki með það í kollinum nákvæmlega hvar slíkar lóðir gætu verið en vissulega átta ég mig alveg á því að það má ræða til að mynda Úlfarsárdal og fleiri svæði, þar hefur verið rætt um hvort það eigi að breyta eitthvað mörkunum. Ég segi þetta með fyrirvara um að ég veit að það eru aðrir þættir á bak við þetta. En auðvitað er allt undir í svona umræðu, ég viðurkenni það. Ég vil samt vekja sérstaklega athygli á einu, óháð lóðastöðunni, því ég átti mjög áhugavert samtal við Fjarðabyggð á sínum tíma þar sem þau bentu á mikilvægi, af því að það er alltaf verið að tala um aðrar íbúðir en í almenna íbúðakerfinu, á mikilvægi stofnframlaga og uppbyggingar almenna íbúðakerfisins til þess að halda byggingarverktökum á svæðinu virkum. Helsta vandamálið líka í uppbyggingarkostnaði á Íslandi hefur verið þetta flökt og efnahags- og afkomustaða byggingarverktaka. Þau sjá það sem hlutverk sitt að vernda stöðu þessara verktaka og verkefnastöðu svo þeir geti sinnt líka hinum markaðnum.

###

Virðulegur forseti. Ég þakka hv. þingmanni fyrir andsvarið. Ég held að staðan varðandi verk- og tekjuskiptingu sveitarfélaga sé kannski stærri en svo að við fullræðum hana á einni mínútu. Það hefur ekki tekist að koma með niðurstöðu í viðkomandi nefnd um árabil. En ég held að það liggi alveg fyrir að það þarf að fara aukið fjármagn í þessi úrræði, annaðhvort með auknu svigrúmi sveitarfélaga til einhvers konar gjaldtöku, það er hámark á útsvari eins og sakir standa og það eru takmarkaðir tekjustofnar, eða það verður breytt greiðslufyrirkomulag þarna á milli. Ég veit að á Norðurlöndunum er þessu háttað með öðrum hætti. Þar er sjálfstæði sveitarfélaga minna. Ég átta mig á því. En ég held að við þurfum samt að taka þessa umræðu, hvernig við verjum best þjónustuna og taka hana alvarlega vegna þess að við vitum það öll að ef t.d. þessar gjaldskrárhækkanir ganga til baka, sem mörgum þykir vissulega æskilegt og auðvitað finnst mér það líka, þá veit líka hv. þingmaður það jafn vel og ég að afkoman hjá þessum sveitarfélögum mun ekkert líta neitt sérstaklega vel út og þau hafi eiginlega enga aðra kosti í stöðunni nema skera niður í grunnþjónustu.

###

Virðulegi forseti. Hér er tekið á mörgu og ég ætla kannski að einbeita mér, a.m.k. til að byrja með, að barnabótahliðinni. Ég held að margir geti tekið undir að það væri ákjósanlegt ef þessi staða væri ekki uppi í Reykjavík og víða annars staðar. Vissulega er fjöldi barna í Reykjavík á ákveðnum biðlista. Ég held að við verðum í því samhengi hins vegar að hafa í huga að börn eru ekki börn bara í þetta eina ár sem þau bíða á biðlista eftir að komast á leikskóla. Börn eru ekki börn bara í þessi þrjú, fjögur ár sem þau eru á leikskóla. Börn eru börn þar til þau verða 16, 17, 18 ára gömul og í norrænum barnabótakerfum eru barnagreiðslur lengur en bara vegna barna á leikskólaaldri. Vissulega er vandi til staðar en hann er mögulega í eitt ár, það er ár sem þarf að laga og þetta er ekki allt leikskólaárið. Ég vil líka vekja athygli á að í umræddri skýrslu um hversu vel er haldið utan um börn á Íslandi er sérstaklega talað um að sveitarfélögin hafi staðið sig vel. Já, hvers vegna hafa sveitarfélög staðið sig vel? Vegna þess að gjöldin hafa verið lág. Nú ætlar flokkur hv. þingmanns m.a. að snúa þessu við, snúa við því sem hefur verið talinn aðalkosturinn í rauninni til að vega á móti lágum barnabótum á Íslandi, sem eru lág leikskólagjöld. Nú ætlar flokkur hennar að snúa þessu við og rýra þar með hag barnafólks.

###

Virðulegur forseti. Ég þakka hv. þingmanni fyrir fyrirspurnina. Svo ég vindi mér bara strax í spurninguna um norrænt kjaramódel þá vænti ég þess að hún sé að tala um SALEK-fyrirkomulagið. Er það það sem hv. þingmaður er að tala um, þá staðreynd að ramminn sé miðaður við svigrúm útflutningsgreinanna í landinu? Ég er bara að hugsa upphátt af því þetta var svolítið óskýr spurning. Staðan er sú, eins og ég hef kannski reifað hér í löngu máli, að ef það væri vilji hjá þessari ríkisstjórn og þar með talið Sjálfstæðisflokknum að fara yfir í norrænt kjaramódel þá þarf að vera norrænt tilfærslukerfi til staðar. Kjaramódelið byggir á því að kjörin séu bætt með öðrum hætti en í gegnum launaliðinn. Það er ekki hægt að taka launin niður, gera þá kröfu á verkalýðshreyfinguna, ef ekki er verið að bæta kjör með öðrum hætti. Þannig að já, ég styð að við förum í þá átt. En ég er einfaldlega að leggja áherslu á að ég sýni því skilning að verkalýðshreyfingin hefur ekki talið sér fært að komast þangað vegna þeirrar verulegu kjararýrnunar sem fælist í því ef það kemur ekkert á móti á húsnæðismálahliðinni, til að mynda í vaxtabætur og húsnæðisbætur.

###

Virðulegi forseti. Ég ætla að byrja á því að þakka fyrir störfin hingað til í nefndinni. Hún hefur ekki lokið alveg vinnu núna fyrir áramót þar sem við eigum eftir að taka fyrir 3. umræðu þessara fjárlaga, þar sem mér skilst að einhverjar breytingar komi inn, og eins fjáraukann en þetta hefur að mörgu leyti verið býsna ánægjulegt samstarf þó að fólk hafi stundum greint á.

Mig langar að nýta tækifærið núna við þessa umræðu fjárlaga til að setja þau kannski í svolítið stærra samhengi, samhengi sem við náum oft ekki að ræða vegna þess að það er verið að rífast um einstakar tölur innan einstakra málaflokka, þótt vissulega hafi Samfylkingin skoðun á því. Ég held að það sé mikilvægt að við skoðum áhrifaþætti verðbólgu og að við skoðum líka hvernig beiting ríkisfjármála í fjárlögum næsta árs og þessi komandi ár geti stuðlað að auknum efnahagslegum stöðugleika og betri kjörum fyrir fólkið í landinu, því þetta hlýtur auðvitað að vera stóra hagsmunamálið í umhverfi þar sem verðbólga er þrálát og vaxtastigið er rúmlega 9%. Það má í raun segja að við séum hálfpartinn með verðbólguna í fanginu þessa dagana og það á auðvitað við um ríkissjóð og við þurfum að velta því fyrir okkur hvað það er sem veldur þessari miklu verðbólgu og háu vaxtastigi. Þetta ætti að mínu mati að vera lykilspurning núna við afgreiðslu fjárlaganna af því að þessar aðgerðir sem verið er að ráðast í og það hvernig ríkissjóði er beitt þarf að tryggja í fyrsta lagi að við komumst út úr þessu ástandi og síðan í öðru lagi að við komumst ekki skjótt í það aftur.

PeningamálumPeningamálumEf við lítum aðeins til þeirra þátta sem við getum haft hér áhrif á þá er ég fyrst og fremst að hugsa um innlendan verðþrýsting. Má þar nefna húsnæðisverð og launahækkanir. Það má líka tala um álagningu á vöru og þjónustu og gjaldskrárhækkanir á vegum hins opinbera. Ég vil í þessu samhengi benda á að Seðlabankinn benti nýverið á í sínum að hækkun launakostnaðar hafi vegið þyngra í verðbólgu síðustu ára en aukinn hagnaður fyrirtækja en að framlag beggja stærða hafi þó verið meira en sögulega séð. Þó væri ekki að sjá að aukna verðbólgu mætti rekja til hærri álagningar. Hér eru auðvitað í verið að álykta heilt yfir um atvinnugreinar.

Það hefur vissulega hægt á húsnæðisverðhækkunum en húsnæðisverð vegur enn þá mjög þungt og við verðum að athuga að uppsafnaðar hækkanir hafa auðvitað áhrif á kjarakröfur fólks, jafnvel þótt hækkunarhrinan sé farin að hægja á sér. Þá losna kjarasamningar á næstu vikum, þar sem markmiðið er að semja til langs tíma, og jafnframt berast nú fréttir af miklum gjaldskrárhækkunum sveitarfélaga um land allt.

Það eru þessir þrír þættir sem ég ætla sérstaklega að taka hérna fyrir; launahækkanir, húsnæðisverð og gjaldskrárbreytingar sveitarfélaga. Þær hafa mjög beina tengingu við efnahagsstjórn ríkisstjórnar hverju sinni. Ég bendi sérstaklega á efnahagsstjórn ríkisstjórnar vegna þess að hagstjórnarhlutverk ríkisins er umtalsvert meira en sveitarstjórna, vegna þess að það er eðlismunur á rekstri þessara stjórnsýslustiga. Nú ættu stjórnvöld því að íhuga mjög vandlega með framlagningu þessara fjárlaga hvernig megi draga úr hækkun á þessum þremur liðum, gjaldskrárhækkunum, húsnæðisverði og launahækkunum, sem annars viðhalda vítahring verðbólgu og vaxta og ekki aðeins á næsta ári heldur um ókomna tíð.

Forseti. Mig langar aðeins að tala um laun og bætur hér inni því launaliðurinn er mjög stór áhrifavaldur í íslensku efnahagslífi. Um fjórðungur, eða hátt í 30% eftir því hvernig það er reiknað, af útgjöldum ríkissjóðs er vegna launa. Hjá sveitarfélögum er hlutfallið um 50% og hjá mörgum fyrirtækjum, sérstaklega smærri félögum, eru laun líka stærsti hluti kostnaðar. Aðhaldskröfur hér og þar í ríkisrekstri blikna því mjög fljótt í samanburði við kostnað af miklum launahækkunum.

Hagstjórn undanfarinna missera, sem við höfum verið að ræða, hefur falið í sér að aðhaldinu hefur að miklu leyti verið útvistað til ókjörinna embættismanna í Seðlabankanum, og það hafa fleiri aðilar hér farið yfir í umræðunni á undanförnum klukkutíma. Þessi aðgerð, vaxtahækkunaraðgerð, felur í rauninni í sér almenna aðhaldskröfu á íslenskan almenning óháð stétt og stöðu og raunar er það svo að tekjuminnsta, eignaminnsta og skuldsettasta fólkið, unga fólkið, hefur liðið fyrir þessa stefnu enda falla vaxtahækkanir þyngst á þennan hóp á meðan skuldlítið fólk á miðjum aldri, eignamikið fólk og  fólk með fjárhagslega sterkt bakland hefur sloppið langtum betur. Ríkisstjórn Katrínar Jakobsdóttur áttar sig nefnilega ekki á því að kjarabætur í gegnum tilfærslukerfin okkar, hvort sem það eru barnabætur, vaxtabætur eða húsnæðisbætur, eru bestu kjarabætur sem hægt er að veita fólkinu í landinu.

Tökum sem dæmi tvo einstaklinga í sömu vinnu á sömu launum. Annar einstaklingurinn er í sambúð í eigin íbúð, á foreldra sem gátu aðstoðað viðkomandi við að koma sér inn á húsnæðismarkaðinn og er þess vegna skuldlítill. Hinn einstaklingurinn er einstæður með tvö börn og á leigumarkaði. Ef aðeins á að bæta kjör fólks í gegnum launaliðinn fá þessir tveir aðilar sömu launahækkunina þrátt fyrir að annar aðilinn finni takmarkað fyrir vaxtahækkunum, sé með tvöfaldar heimilistekjur og þurfi ekki að sjá fyrir börnum á meðan hinn fær yfir sig leiguverðshækkun ofan á þunga greiðslubyrði, þrefalt högg út frá nauðsynjavöruhækkun vegna þriggja einstaklinga á heimilinu og stendur einn undir heimilistekjunum.

Þegar laun eru hækkuð hækka þau óháð aðstæðum fólks innan sama launaflokks í sömu vinnu. Þetta er ofboðslega mikilvægt að skilja í því umhverfi sem við erum núna. Aðstæður þeirra verst settu eiga það þá til að knýja fram ýtrustu kröfur og þarna getur ríkið verið verulegur ventill á launahækkanir af því að kjarabætur í tilfærslukerfunum taka mið af aðstæðum fólks. Slíkar bætur leka ekki um kerfið enda eru þær mjög persónubundnar, ólíkt prósentuhækkunum sem eiga það til að smitast upp allan launastigann. Út á þetta ganga leikreglurnar í leikskipulaginu sem svo oft er vitnað til á Norðurlöndum, sem íslenskir ráðamenn og atvinnurekendur nefna gjarnan þegar það er ósætti um launakröfur, þ.e. að erlendis séu launahækkanir ekki endilega eins miklar og hér. En þarna skipta aðstæður máli. Það er ekki hægt að tala hér fyrir einhvers konar leikskipulagi þar sem ríkið virðir ekki leikreglurnar.

Virðulegur forseti. Stjórnarflokkarnir eru nú að fara inn í 2. umræðu fjárlaga með tillögur sem fela í sér samdrátt í úrræðum sem jafna aðstöðu fólks gagnvart núverandi efnahagsástandi. Uppleggið fyrir kjarasamninga í janúar næstkomandi, þar sem 30% af útgjöldum ríkisins m.a. eru undir, er eftirfarandi: 5.000 manns er hent út úr vaxtabótakerfinu og lækka greiðslur til vaxtabóta í heild úr 2,8 milljörðum í 2,1 milljarð, og sparar ríkið sér þar með 700 millj. kr. sem telst sem aðhald. Þessi ákvörðun, þessi sparnaður upp á 700 millj. kr., á sér stað þrátt fyrir að stýrivextir hafi hækkað úr 6% í rúmlega 9% á einu ári og verðbólga reynist þrálát. Það er ágætt fyrir fólk hér inni að hafa það í huga að þeir einstaklingar sem hingað til hafa reitt sig á vaxtabótakerfið, sem eru mjög fáir Íslendingar eða um 13.000 manns, eru tekjulægstu og eignaminnstu einstaklingarnir á landinu, ungt fólk mikið til. Þannig að hvaðan erum við að taka þessar 700 millj. kr.? Á hverjum er það aðhald að bitna? Á tekjulægsta og eignaminnsta fólkinu í landinu, þessum örfáu Íslendingum sem enn þá hljóta vaxtabætur. Þar á spara pening.

Þá er samdráttur í samþykktum fjárheimildum til húsnæðisbóta milli ára, úr 9,5 milljörðum í 9 milljarða, á sama tíma og leiguverð hefur hækkað um 4% á árinu. Við vitum það öll hér inni sem eitthvað höfum fylgst með að staða leigjenda sem nýta slíkar bætur er jafnan enn verri en hjá þeim sem hafa keypt sér eign og þá sér í lagi á tímum hækkandi verðs á nauðsynjavöru. Til viðbótar bendir allt til þess að meiri verðbólga en áður var áætluð hjá fjármálaráðuneytinu feli í sér í raunrýrnun á upphæð barnabóta til tekjulægsta hópsins á Íslandi. Þarna sér ríkisstjórnin sér leik á borði til að efna til aðhalds með því að fjarlæga nokkra milljarða úr tilfærslukerfunum okkar, sem voru orðin verulega veik fyrir, á komandi ári. Aðhaldið beinist að tekjulægsta, yngsta og viðkvæmasta hópnum.

Svona hagstjórn lýsir algeru skilningsleysi á samtryggingunni okkar, skilningsleysi á samspili ríkis, atvinnulífs og verkalýðshreyfingar sem hefur verið grundvöllur öflugra samfélaga á Norðurlöndunum og var fyrirmynd í uppbyggingu velferðarkerfisins hér heima. Það er jafnan vitnað til þess að töfralausnir séu ekki til staðar til að koma hér á stöðugleika í efnahagslífinu en fyrir öllu sé að fólki virði leikreglurnar sem eru settar. Spurningin mín er: Hvert er þó hið raunverulega leikskipulag sem ríkisstjórnin telur sig starfa eftir? Íslendingar vilja öryggi í efnahagsmálum, atvinnumálum og velferðarmálum og núverandi ríkisstjórn hefur byggt erindi sitt á stöðugleika en fylgir sjálf engum reglum þar um. Ríkisstjórn sem skilur leikreglurnar í norrænu velferðarríki skilur mikilvægi þess að mæta ekki tómhent til leiks inn í langtímakjaraviðræður þegar tilfærslukerfin eru orðin jafn veik og raun ber vitni.

Forseti. Ég vil í þessu samhengi vekja athygli á þeim sláandi tölum sem hv. fjárlaganefnd barst um þróun fyrirframgreidds erfðaskatts sem sýna að af þeim 74 milljörðum sem voru greiddir í arf fyrir fram á fyrsta helmingi þessa árs runnu 49 milljarðar áfram til efstu tíundarinnar — 49 milljarðar af 74 milljörðum. Það hverra manna þú ert skiptir nefnilega máli á Íslandi, það er ekki hægt að horfa fram hjá því. Hækkanir fasteignaverðs hafa svo ýtt undir þessa þróun og benti fjármálaráðuneytið sjálft á að aukning í fyrirframgreiddum arfi kæmi að öllum líkindum til vegna aðstæðna á húsnæðismarkaði. Við vitum að getunni til að aðstoða unga fólkið vegna íbúðakaupa er stórkostlega misskipt í landinu. Það hefur rekið fleyg á milli þeirra sem eiga sterkt fjárhagslegt bakland og þeirra sem ekki eru í slíkri stöðu og með áframhaldandi þróun mun bilið á milli þeirra breikka. Í ljósi þessarar stöðu er merkilegt að ríkisstjórnin skilji ekki mikilvægi þess að styrkja tilfærslukerfin til að standa undir kjarabótum í landinu enda eru þau kerfi best til þess fallin einmitt að taka mið af mismunandi baklandi fólks.

Virðulegi forseti. Svör forystufólks ríkisstjórnarinnar við því hvers vegna eigi að taka markviss skref í niðurfellingu vaxtabótakerfisins, eins og er verið að gera í raun í 2. umræðu fjárlaga með því að fjarlægja 700 millj. kr. út úr kerfinu, hafa verið á þann veg að kerfið ýti undir of mikla skuldsetningu og þar með eftirspurn á fasteignamarkaði. Með öðrum orðum vinni það í rauninni á móti vaxtahækkunum og þar með aðhaldi Seðlabankans. Að hluta til er þetta rétt en það er algjörlega háð umfangi slíkra aðgerða og háð því hvaða aðrir kostir eru í boði hverju sinni.

Sama fólkið og vill draga úr vaxtabótum vegna umræddra eftirspurnaráhrifa, umræddra eftirspurnaráhrifa hjá tekjulægsta og eignaminnsta fólkinu í landinu sem virðist bera aðalábyrgð á þenslunni í landinu, talar nú fyrir því að fólk bjargi sér með því að færa sig yfir í verðtryggð lán. Þetta hefur heyrst frá seðlabankastjóra sem og fyrrverandi fjármálaráðherra og formanni Sjálfstæðisflokksins. Áhrifin af slíkri skuldbreytingu eru í raun þau sömu og af vaxtabótum fyrir utan það að allir á Íslandi, óháð baklandi og fjárhagslegri stöðu, geta fært sig yfir í verðtryggt lán á meðan hugmyndin á bak við vaxtabótakerfið er að stilla það af eftir tekju- og eignastöðu fólks. Þá frestar yfirfærsla yfir í verðtryggð lán bara vandanum með því að rýra eignastöðu fólks í viðkvæmustu stöðunni og skapar þannig vandamál síðar meir á efnahagsreikningum þeirra sem það þola illa. Vaxtabætur koma aftur á móti í veg fyrir að vandinn vindi upp á sig inn í framtíðina og sumir geta haldið sér áfram í óverðtryggðum lánum.

Í fullkomnu kerfi værum við ekki með niðurgreiðslur á vaxtagreiðslum fólks til bankanna en kerfið okkar er ekki fullkomið. Stjórnvöld tala gjarnan um að þau vilja frekar eyða fjármagni í uppbyggingu húsnæðis til að auka framboð og draga þannig úr húsnæðisverðhækkunum en það er í fyrsta lagi langtímaverkefni sem verulega illa hefur gengið að koma af stað og á meðan eru ákveðin heimili í landinu í verulegum vandræðum. Í öðru lagi felur það í sér niðurlagningu á „skattafslætti“, sem vaxtabætur eru óneitanlega, til heimila eftir stöðu þeirra. Sömu stjórnvöld hafa heldur ekki viljað ýta undir lækkun á framkvæmdakostnaði á hagkvæmum íbúðum með því að fella niður virðisaukaskatt af slíkum byggingum, en sú aðgerð gæti einmitt ýtt undir uppbyggingu á hagkvæmum íbúðum umfram aðrar. Það hefur ekki verið vilji til þess. Þess vegna spyr ég: Hvað ætla stjórnvöld að gera til skamms tíma til að halda aftur af verulegum launahækkunum eftir áramót? Umræðan hérna inni verður að taka mið af raunveruleikanum, ekki bara af fullkomnu hagfræðilíkani sem leitar í einhvers konar jafnvægi til langs tíma. Margir geta ekki beðið og ef fram heldur sem horfir birtast þessar kjarakröfur einfaldlega í kjaraviðræðum á komandi árum.

Virðulegi forseti. Það hefur mikið verið talað um þjóðarsátt í samhengi við verðbólgu í landinu, að við göngum í gegnum þetta saman. En eitt er víst, að þjóðarsátt mun aldrei nást á Íslandi meðan við búum við stjórnarfar þar sem ítrekað er gert lítið úr mikilvægum þáttum samtryggingar okkar. Umrætt skilningsleysi hefur m.a. komið fram í málflutningi formanns Framsóknarflokksins sem tók svo til orða í þinginu í lok síðasta mánaðar, aðspurður um viðhorf hans til þess að halda 5.000 heimilum hið minnsta í vaxtabótakerfinu, leyfi forseta:

„Það sem við erum að reyna að gera er að auka framboðið á húsnæði, reyna t.d. að setja fjármuni inn þar sem fólkið sjálft getur þá vonandi samið um hærri laun, sem þýðir að það þarf minni bætur en getur staðið í sjálfbæru samfélagi. Afleiðingin verður hins vegar sú sama: Fólk mun ráða við þá greiðslubyrði sem það er með en þarf ekki að lifa á bótum og bótahugsun frá ríkinu.“

Hér er alið á mjög neikvæðri merkingu bóta með notkun á orðinu „bótahugsun“, líkt og um skammaryrði sé að ræða. Þetta heyrist frá formanni Framsóknarflokksins þegar staðreyndin er sú að tilfærslu- eða „bótakerfin“ eru framúrstefnuleg hagstjórnartól sem hafa verið mikilvægur grunnur að sjálfbærri samvinnu ríkis, atvinnurekenda og launafólks í samningum um kaup og kjör á Norðurlöndum. Hugsunarhátturinn sem birtist þarna í orðræðu formanns Framsóknarflokksins útvistar í raun ábyrgðinni á efnahagskröggum til fyrirtækja. Formaðurinn telur eðlilegt að kjarabætur séu allar sóttar í vasa launagreiðenda og hefst þá hin þekkta víxlverkun launa og verðlags. Núverandi ríkisfjármálastefna hefur þannig skapað verulegan vanda meðal margra vel rekinna fyrirtækja í landinu. Skortur á öruggum velferðarramma og öflugum jöfnunartækjum sem taka mið af aðstæðum fólks eftir tímabilum í lífinu og bakgrunni þeirra hefur orðið til þess að fyrirtækin þurfa að bera með flötum hætti nær alla ábyrgð á hækkun á húsnæðisverði og kjararýrnun í landinu. Eðlilegra væri að stjórnvöld öxluðu ábyrgð á efnahagsóstjórninni og dreifðu byrðunum af kjarabótum um hagkerfið eftir svigrúmi hverju sinni.

Virðulegi forseti. Þriðji þátturinn, til viðbótar við launaþáttinn og húsnæðisstöðuna, sem er vert að staldra við í núverandi kjaraumhverfi er væntanlegar gjaldskrárhækkanir sveitarfélaga. Það þarf að velta því upp með hvaða hætti sveitarfélög geta yfir höfuð verið ventill á verðlags- og launaþróun út frá þeirra rekstrarmódeli. Í stuttu máli er rekstur sveitarfélaga alls ólíkur rekstri ríkis að því leyti að launakostnaður er um tvöfaldur sem hlutfall af rekstri þeirra miðað við ríkið. Það þýðir að á tímum mikilla verðlags- og launahækkana verður reksturinn mjög fljótt fyrir áhrifum. Á sama tíma innheimta sveitarfélögin ekki virðisaukaskatt sem er sá skattstofn sem skilar hvað mestum hækkunum til ríkisins þegar verðbólga er til staðar og vinnur þar á móti öðrum hækkunum gjaldamegin hvað afkomu varðar. Vissulega skila fasteignamatshækkanir sér í tekjuhækkun hjá sveitarfélögum en að öðru leyti geta sveitarfélögin mjög lítið gert til að auka tekjur sínar nema með flötum hætti, og þetta þekkja allir hér inni sem hafa setið í sveitarstjórn. Svigrúmið er lítið sem ekkert, hámark er á útsvari sem má innheimta, sveitarfélögin fá ekkert vegna fjármagnstekna og geta ekki lagt á skatta eftir tekjustöðu fólks. Þá er langstærsti hluti útgjalda þeirra bundinn í lög sett af ríkinu. Við það bætist að málaflokkar sem hafa færst yfir á hendur sveitarfélaganna hafa verið illa fjármagnaðir og er málaflokkur fatlaðs fólks þar umfangsmestur hvað halla varðar. Núverandi fjárlagafrumvarp gerir vissulega ráð fyrir því að sveitarfélögunum verði bættir um 6 milljarða kr. á ársgrundvelli til að mæta þessari vanfjármögnun en uppsafnaður halli, sem sumir vilja meina að sé hátt í 50–60 milljarðar, er enn til staðar.

Halda mætti hér áfram í tilfelli annarra málaflokka, en ríkið getur einfaldlega ekki horft fram hjá því að þær flötu gjaldahækkanir sem sveitarfélögin boða víða í dag eiga líka uppruna sinn á borði ríkisins sem hefur stundað niðurskurð bakdyramegin og dregið lappirnar í endurskoðun tekjuskiptingar ríkis og sveitarfélaga. Ríkisstjórnin hefur með þessum hætti sýnt rekstrarstöðu og ólíku eðli sveitarfélaga frá rekstri ríkisins mjög takmarkaðan skilning.

Forseti. Áður en ég fer yfir breytingartillögur okkar í Samfylkingunni sem birtast í nefndaráliti 2. minni hluta er ágætt að staldra við enn þá stærri mynd sem varðar vexti og verðlagsbreytingar. Þetta er umræða sem oft einkennir fjárlagaumræðuna; umfang útgjalda og tekna og hvar raunverulega er svigrúm til breytinga. Því er gjarnan haldið fram að útgjaldavöxtur hjá ríkinu hafi verið of mikill síðustu ár. Ljóst er af opinberum tölum um útgjöld ríkissjóðs að þau liggja nú í meðaltali síðustu 20 ára sem hlutfall af landsframleiðslu og fara lækkandi á tímabili fjármálaáætlunar, ef við lítum fram hjá árunum 2009–2011 og 2020–2021 þegar Covid skall á. Erfitt er því að halda fram að stórkostlegur útgjaldavandi sé til staðar í sjálfu sér. En óháð því hvort við teljum vöxtinn eðlilegan eða ekki þá hljótum við að velta því fyrir okkur hvaða ákvarðanir er verið að taka til að raunverulega hemja útgjaldavöxt til framtíðar og tryggja þannig stjórn á ríkisrekstrinum, því öll viljum við hér inni fara vel með peninga.

Kerfislægur útgjaldavöxtur virðist nefnilega skýra að nær öllu leyti þá útgjaldaaukningu sem á sér stað núna milli áranna 2023 og 2024. Fjármála- og efnahagsráðuneytið reiknaði út fyrir fjárlaganefnd hverjar „raunverulegar ákvarðanir“, eða það sem á ensku kallast, með leyfi forseta, „discretionary spending“, væru útgjaldamegin í frumvarpinu og kom þar fram að um 9 milljarða væri að ræða sem væru byggðir á slíkri „ákvörðun“. Annað fellur þá til vegna launa-, verðlags- og gengisbóta, fastra samninga, fólksfjölgunar í einhverjum tilvikum og lögbundinna hækkana. Af þessum 9 milljörðum nettó, sem eru sem sagt útgjöldin að teknu tilliti til aðhaldsráðstafana, voru reyndar 11 milljarðar plús megin vegna viðbótarverðbólgu sem mældist á yfirstandandi ári og þurfti að bæta við fjárlagagrunninn fyrir næsta ár. Í rauninni var því ekki um neinar nettóútgjaldaákvarðanir að ræða samkvæmt þessum mælikvarða frá fjármálaráðuneytinu sjálfu.

Tölurnar sem ráðherrar vitna gjarnan til þegar bent er á mikinn útgjaldavöxt stærstu málaflokka þeirra endurspegla ekki nema að takmörkuðu leyti aukna þjónustu og styrkingu málaflokkanna og sýna fyrst og fremst launakostnað og verðlagsbætur. Slæmur aðbúnaður starfsfólks, mikil innviðaskuld og veik tilfærslukerfi hafa þannig skilað sér í hærri launakröfum og verðbótum á öllum sviðum hjá ríkinu. Því til stuðnings má benda á að umræddar launa-, verðlags- og gengisbreytingar í fjárlagafrumvarpinu í ár nema 68 milljörðum og skýra um 65% af aukningu rammasettra útgjalda í frumvarpinu. Helmingur útgjaldaaukningarinnar í fjárlagafrumvarpinu í heild á milli ára er vegna umræddra verðbreytinga sem koma fyrst og fremst til vegna efnahagsóstjórnar í landinu.

Þegar þetta er raunin hlýtur sú spurning að vakna hvernig megi koma í veg fyrir undirliggjandi og kerfislægan vöxt í útgjöldum og nýta fjármagn frekar til að bæta þjónustu. Vandinn er sá að til að spara pening þarf stundum að eyða honum. Það þarf að fjárfesta í skipulagi á betur reknum kerfum í þágu þjóðar. Þetta er staðan, algerlega óháð því hvaða skoðun fólk hefur á því hvort útgjaldahlutfallið eigi að vera svona eða hinsegin til lengri tíma. Í staðinn er bara haldið hér áfram, fjárlög eftir fjárlög, á braut flats óskipulagðs niðurskurðar sem ýtir undir rekstrarkostnað til lengri tíma og heldur vítahringnum gangandi.

Talandi um flatt og stefnulaust aðhald þá liggur alveg fyrir að eina leiðin til að reka almannaþjónustu í landinu með skilvirkari hætti, sem flestir flokkar hér inni tala nú fyrir, og hægja þannig á þessum undirliggjandi útgjaldavexti er að fjárfesta skipulega í hagræðingu. Sú stefna sem hefur verið stunduð hér undanfarinn áratug, sem felst í að ráðast í flatar aðhaldskröfur á málaflokka, hefur rúið margar stofnanir inn að skinni og verulega dregið úr getu þeirra til að fjárfesta í hagkvæmari rekstri til lengri tíma. Við verðum að horfast í augu við það að eftir áratug af uppsafnaðri innviðaskuld upp á hundruð milljarða króna þarf þjóðarátak í að fjárfesta í almannaþjónustu og innviðum til að forðast það að þessi kerfislægi vöxtur vindi upp á sig.

Ég legg áherslu á að í nefndaráliti mínu má finna fjölda slíkra dæma og raunar er í áliti meiri hlutans farið yfir fjölda slíkra dæma, ef svo má segja.

Forseti. Hvað varðar tekjuhliðina þá þurfum við auðvitað að viðurkenna að til skamms tíma þarf að leggja meira fjármagn í fjárfestingu, skipulagsbreytingar og verja reksturinn svo við getum rofið þennan vítahring, og þar komum við að tekjunum. Svona aðstæður þekkja flestir þeirra sem standa í fyrirtækjarekstri, að það þurfi að fjárfesta í umbótum, en það hefur ekkert svigrúm verið til slíkra athafna á tímum þessarar ríkisstjórnar. Það er ekki vegna sífelldra krísa sem hafa dunið á heldur vegna meðvitaðra ákvarðana af pólitískum toga sem eiga rætur sínar að rekja til frjálshyggju Sjálfstæðisflokksins, stjórnmálastefnu sem bæði forsætisráðherra og formaður Framsóknarflokksins kvitta gagnrýnislaust upp á.

Í þessu samhengi er áhugavert að vitna til umsagnar fjármálaráðs, óháðs utanaðkomandi aðila sem rýnir fjármálaáætlun, um fjármálaáætlun í fyrravor þar sem kom fram að hlutfall heildartekna ríkissjóðs af vergri landsframleiðslu á áætlunartímabilinu yrði enn vel undir meðaltali áranna 1998–2021. Sögulegt meðaltal tekna ríkissjóðs sem hlutfall af landsframleiðslu fyrir þetta tímabil, 1998–2021, leiðrétt fyrir einskiptisliðum, er 30,4%. Nýjasta fjármálaáætlun ríkisstjórnarinnar sem fjárlagafrumvarp fyrir árið 2024 byggir á sýnir svart á hvítu að tekjuáætlun er undir því meðaltali allt tímabilið 2024–2028.

Fjármálaráð tekur líka fram í umræddri umsögn að hlutdeild aldraða, þ.e. 67 ára og eldri, af heildarmannfjölda hafi aukist verulega á umræddu tímabili, 1998–2021, og samfélagsgerðin hafi einnig breyst sem fylgi aðrar samfélagslegu kröfur og viðmið. Því ætti frekar ef eitthvað er að vera þrýstingur á tekjuöflun til að mæta útgjaldaþróun en tekjuskerðingu. Það er ljóst að ef tekjur haldast áfram undir sögulegu meðaltali, eins og sú fjármálaáætlun sem þessi fjárlög byggja á, verður meiri pressa á að halda útgjöldum lægri og úr því gati verður einfaldlega ekki dregið nema með frekari rýrnun grunnþjónustu á Íslandi, sérstaklega í ljósi þess sem ég fór yfir áðan um á hverju útgjaldavöxturinn hefur hingað til verið byggður sem eru fyrst og fremst verðlags- og launabætur. Það er ekkert svigrúm eftir í almennri þjónustu en til annars að bara skerða.

Eftir tekjulækkunarhrinu á árunum 2013–2016 bætti ríkisstjórn Katrínar Jakobsdóttur enn meira í og fjarlægði rúmlega 40 milljarða úr tekjugrunni ríkissjóðs á ársgrundvelli með skatta- og gjaldalækkunum, sem væri gott og vel ef þær hefðu ekki allar verið ófjármagnaðar. Fjármálaráð gerði einmitt þessa tekjulækkun að umtalsefni í fyrrnefndri rýni sinni á fjármálaáætlun í fyrra.

Mig langar í þessu samhengi, áður en ég fer yfir í breytingartillögur, að tala aðeins um þessa tekjurýrnun og skuldir kynslóðanna, afkomu ríkisins og stöðu innviða í landinu. Hér er ekki ætlunin að halda því fram að allur þessi tekjuauki sem fór út úr kerfinu okkar með umræddum lækkunum hefði annars átt að renna óskertur til ríkisins en ég bið ykkur að fara með mér í ferðalag í huganum og velta því fyrir ykkur í hvað þessir fjármunir hefðu frekar getað farið. Við erum með gífurlega innviðaskuld sem hefur ekki tekist að vinna upp, bæði sökum skorts á fjármagni en líka vegna þenslu sem einmitt tekjuauki myndi vinna á móti. Það er nefnilega aldrei rætt hér inni þegar það á að beina aðhaldi að tekjulægsta og eignaminnsta fólkinu í landinu, sem má núna ekki fá vaxtabætur á næsta ári, 5.000 heimili, um þá þenslu sem það olli líka að fara í ófjármagnaðar skattbreytingar í staðinn fyrir að a.m.k. fjármagna þær skipulega út frá þeim tekjustofnum þar sem svigrúm var. Það hefði verið hægt að setja þetta fjármagn eitthvert annað og þess vegna vekur þessi forgangsröðun óneitanlega upp spurningar. Ég ætla að taka eitt dæmi: Fjárfestingarátakið svokallaða, sem átti að taka við á tímum ríkisstjórnar Katrínar Jakobsdóttur og var í raun eitt aðalerindi hennar auk efnahagslegs stöðugleika — sem hefur auðvitað ekki ræst úr — hefur ekki náð að koma fjárfestingu ríkissjóðs upp í sögulegt meðaltal sem hlutfall af landsframleiðslu nema í eitt ár. Það var árið 2021 þegar hagkerfið var í sögulegri lægð vegna Covid og landsframleiðslan hrundi. Það var ekki vegna þess að fjárfestingin var orðin svo mikil. Ef miðað er við að fjárfesting hefði haldist í sögulegu meðaltali, þ.e. 2,5% af landsframleiðslu, sem er ekki fjarri alþjóðlegum viðmiðum í fjárfestingu ríkja, hefði þurft að fjárfesta fyrir rúmlega 230 milljarða á verðlagi ársins í ár til að bæta upp tapið í ládeyðunni á árunum eftir fjármálakreppuna. 230 milljarðar eru kannski um átta ár af því 40 milljarða tekjutapi sem fólst í ófjármögnuðum skattalækkunum ríkisstjórnar Katrínar Jakobsdóttur. Á þennan mælikvarða hefði ríkisstjórn hennar því getað lokað innviðagatinu á tveimur kjörtímabilum ef hún hefði ekki rýrt tekjurnar í upphafi tímabils.

Forseti Ég ætla núna að fara yfir kjarapakka 2. minni hluta sem eru sem sagt breytingartillögur okkar í Samfylkingunni við þessi fjárlög þar sem meginútgangspunkturinn er að vinna bug á verðbólgunni og milda efnahagshöggið fyrir heimilin. Þessar breytingartillögur eru fyrst og fremst lagðar fram til að sýna að það er önnur forgangsröðun til staðar sem má beita sér fyrir strax um áramótin án mikils flækjustigs. Hér er ekki ætlunin að taka yfir stefnu stjórnvalda enda er langtímasýnin bundin í stjórnarsáttmála og fjármálaáætlun og meðfylgjandi lagasetningu og það væri í raun frekar erfitt að ætla að taka þetta allt saman í fangið. Það væri þó óábyrgt af okkur að vekja ekki athygli á mikilvægum aðgerðum sem hægt væri að ráðast í til að aftra frekari vaxtahækkunum. Alþingi getur nefnilega gegnt lykilhlutverki í að draga úr verðbólguþrýstingi með fjármögnun á núverandi úrræðum, m.a. viðbótarkostnaði vegna jarðhræringa í Grindavík sem stjórnvöld virðast ekki ætla að fjármagna. Að sama skapi eru lögð til fjármögnuð úrræði sem milda höggið fyrir heimilin í landinu og geta þar með dregið úr launaþrýstingi á komandi ári, þrýstingi á um 25–30% af heildarútgjöldum ríkissjóðs.

Þessar tillögur eru lagðar fram til að gefa Alþingi tækifæri til að sýna að þingheimur taki þessa stöðu alvarlega og því höfum við fjármögnun útgjalda tvöfalda, til að stuðla að frekara aðhaldi og þar með snúa við vaxtahækkunum og bæta ráðstöfunartekjur heimilanna.

Ég ætla að byrja á að tala um beinar kjarabætur til heimilanna og stöðu ungra bænda í því samhengi. Við fögnum því auðvitað í Samfylkingunni að við sjáum auknar fjárveitingar til stofnframlaga í almenna íbúðakerfinu en við erum líka meðvituð um að slík uppbygging tekur tíma og hefur reynst erfið. Í ljósi ofangreindrar umfjöllunar um stöðu heimilanna og tilfærslukerfanna er þess vegna nauðsynlegt að bregðast við aukinni kostnaðarbyrði heimilanna, sér í lagi yngra og tekjulægra fólks, með því að styrkja vaxtabótakerfið. Við leggjum þess vegna til að ígildi 10.000 heimila verði hleypt inn í vaxtabótakerfið í stað þess að 5.000 heimili séu skert út úr kerfinu til að spara ríkissjóði og auka aðhald á eignaminnsta og tekjulægsta fólkið í landinu núna á milli ára. Það er mjög mikilvægt að halda því til haga á hverjum meiri hlutinn ætlar að spara umræddar 700 millj. kr. Frá því að síðustu fjárlög voru samþykkt hafa vextir hækkað um 50%, úr 6% í 9%, og þess vegna leggjum við til að svigrúm til greiðslu vaxtabóta hækki um 50%. Það þarf að sjálfsögðu að hreyfa og uppfæra eignaskerðingarmörkin til að taka mið af breyttu fasteignamati svo þessi fjárheimild rati nú einu sinni út, en það þekkjum við sögulega að hefur ekki gerst.

Tekjutíundirnar fyrir neðan eru auðvitað í ríkari mæli á leigumarkaði og þess vegna teljum við mikilvægt að styðja við þá aðila með hærri húsnæðisbótum og tímabundinni bremsu á hækkun leiguverðs eins og hefur verið gert í Danmörku. Í breytingartillögum við fjárlagafrumvarp það sem um ræðir leggjum við til að fjárheimild til húsnæðisbóta verði hækkuð um 1 milljarð umfram þá tillögu sem er hér frá ríkisstjórninni, vegna þess að sú tillaga ríkisstjórnarinnar gerir ráð fyrir að lækka fjárheimild milli ára úr 9,5 milljörðum í 9 milljarða. Með þessari breytingartillögu okkar er í það minnsta gert ráð fyrir að fjárheimildin taki mið af hækkun leiguverðs það sem af er ári. Við vitum að húsnæðisbætur hafa á undanförnum árum ekki fylgt leiguverðshækkun, en bæturnar stóðu óhreyfðar frá árinu 2017 og fram á mitt síðasta ár. Síðan þá hefur ríkisstjórnin tvisvar sinnum hækkað húsnæðisbætur, sem ber að fagna, alls um 21%, en yfir umrætt tímabil hefur leiguverð hækkað að meðaltali um þriðjung.

Þá vill 2. minni hluti líka að það verði komið til móts við stöðu ungra og skuldsettra bænda í landinu í ljósi mikilla vaxtahækkana. Ég tel augljóst að það þurfi að endurskoða stuðning við bændur til lengri tíma, eins og stendur alltaf til, en líkt og gildir um önnur langtímaúrræði sem hér eru rædd, hvort sem það er uppbygging húsnæðis eða annað, er mjög mikilvægt að ríkisstjórnin grípi inn í til að koma í veg fyrir að núverandi efnahagsaðstæður hafi langvarandi og ófyrirséð eða óæskileg áhrif á stöðu greinarinnar. Því leggjum við til að 2 milljörðum verði varið í sérstakar vaxtabætur til bænda sem verði útfærðar til að ná til ungra bænda með þyngstu vaxtabyrðina. Slík aðgerð getur reynst mikilvæg verðbólguaðgerð ef hún er rétt útfærð, eins og í tilviki vaxtabótanna í aðdraganda kjarasamninga, ef hún kemur í veg fyrir mikinn verðþrýsting í gegnum afurðaverð. Þeir sem sýna slíkum bótum skilning ættu því líka að sýna vaxtabótum skilning, vegna þess að í mörgu er um hið sama að ræða.

Þá leggjum við til að styrkja framboðshliðina og kannski auka líkurnar á því að stofnframlögin rati út og haldi leiguverði á almennum íbúðum lægra með því að endurgreiðsluhlutfall virðisaukaskatts af vinnu manna við nýbyggingu almennra íbúða verði 60%, eins og var fyrir lagabreytingu síðasta vor. Þessi breyting er til að styðja við óhagnaðardrifin leigufélög og viðhalda hvata til byggingar leiguíbúða á viðráðanlegu verði fyrir þá sem þurfa á því að halda. Þar erum við að tala um námsmenn, aldraða, fatlað fólk og fólk sem ekki er fært um að sjá sér fyrir húsnæði, m.a. sökum félagslegra aðstæðna. Ætlum við að láta breytingartillögu þess efnis fylgja fjárlagabandorminum.

Ég vil í þessu samhengi vekja athygli þingheims á minnisblaði Bjargs íbúðafélags til þjóðhagsráðs frá því í nóvember síðastliðnum þar sem er vakin athygli á nákvæmlega þessu úrræði. Þar er minnst á að þar sem stofnframlög eru einungis 30% af stofnkostnaði íbúða leggist kostnaðaraukinn af afnámi endurgreiðslu virðisaukaskatts að fullu á þau 70% sem eftir standa. Enn fremur segir í minnisblaðinu að breytingin sem stjórnarliðar samþykktu hér í vor hafi haft mikil áhrif á áður samþykkt verkefni þar sem ekki hafi fengist leiðrétting á samþykktum stofnframlögum og dæmi séu um kostnaðarhækkun sem nemi andvirði heillar íbúðar í 60 íbúða verkefni, kostnaður sem leggist beint á leigutaka.

Hér er tækifæri fyrir stjórnarmeirihlutann til að samþykkja þessa breytingartillögu og tryggja að leiguverð haldist hagkvæmara en ella og koma þá kannski í frekari mæli stofnframlögunum út, sem hefur reynst erfitt að gera í sumum tilvikum. Við gerum ráð fyrir því að kostnaður sem komi til vegna þessa gæti numið um 1 milljarði kr. og þess vegna teljum við að heildarkostnaður úrræðanna sem eru í þessum kjarapakka sé í kringum 6 milljarðar kr.

Ég ætla ekki að fara í smáatriðum yfir athugasemdir okkar um Airbnb en legg áherslu á að við viljum að Airbnb verði tekið til skoðunar á nýju ári og sérstaklega að lagst verði yfir möguleikann á breytingum á regluverki í kringum skammtímaleigu íbúðarhúsnæðis og erum við þá aðallega að líta til atvinnustarfsemi þar í kring, ekkert endilega þar sem fólk er með lögheimili.

Að lokum ætla ég að fara fyrir fjármögnun þessara úrræða vegna þess að það er auðvitað gríðarlega mikilvægt á tímum sem þessum að leggja fram fjármögnun ef við ætlum að verja kjör heimilanna í landinu. Við þurfum auðvitað að mæta húsnæðisverðbólgunni með vaxtabótum og húsnæðisbótum en þetta þarf allt saman að fjármagna. Ég þarf ekkert að fara ítarlega yfir þessar fjármögnunartillögur, þótt ég geti svarað spurningum ef það er mikil stemning fyrir því hér inni, en vek athygli á því að þetta er í takt við það sem við höfum áður lagt fram en var ekki vilji til að taka undir, þ.m.t. hækkun fjármagnstekjuskatts úr 22% í 25%. Ég vek athygli þingheims á því að þessi hækkun samkvæmt útreikningum fjármálaráðuneytisins leggst nær einvörðungu á tekjuhæstu tíundina í landinu. Og rifjum þá aðeins upp það sem ég sagði fyrr í þessari löngu ræðu; tekjuhæsta tíundin í landinu erfði einmitt börnin sín fyrir fram að 49 milljörðum kr. það sem af er þessu ári, sem eru um 70% af öllum fyrirframgreiddum arfi í landinu.

Síðan leggjum við líka til að það verði farið í að hækka veiðigjald á stórútgerðina. Það er bæði hægt að gera með því að hækka prósentuna en líka með því að taka til baka breytingar sem voru gerðar á tíma þessarar ríkisstjórnar þar sem ákveðnir liðir á gjaldinu voru gerðir frádráttarbærir. Þeim sem finnst ekki vera svigrúm til þess vil ég benda á að það hafa verið gríðarlega hagfelldar ytri aðstæður fyrir útgerðina, frábær loðnutíð. Við auðvitað gleðjumst verulega yfir því að það gangi vel í sjávarútvegi, við gerum það öll en undir þessum kringumstæðum, þar sem erlent verðlag, húsnæðisverðbólga o.fl. er að lenda verulega í fangi á venjulegum heimilum og það er gerð krafa til að mynda um að 5.000 heimil taki á sig 700 millj. kr. aðhald til þess að taka ábyrgð á ástandinu, þá veltir maður því fyrir sér hvort ekki megi mögulega skoða þessa verulegu umframarðsemi sem hefur skapast, m.a. af sömu ástæðum og heimilin eru með verðbólgu í fanginu en líka vegna kerfisbreytinga sem voru gerðir hér á árum áður á kvótakerfinu til að tryggja arðsemi í greininni. Maður veltir fyrir sér hvort það megi ekki dempa aðeins höggið sem fellur núna á heimilin og deila þessu aðeins niður, eins ósanngjarnt og sumum kann að finnast það hér inni.

Við viljum líka að það sé skoðað í þessu samhengi að fara til baka með bankaskattinn. Fyrir því eru frekar einfaldar ástæður. Hæstv. viðskiptaráðherra Lilja Alfreðsdóttir hefur sjálf lýst því yfir að umrædd bankaskattslækkun hafi ekki skilað sér til neytenda sem var forsendan fyrir þessari lækkun á sínum tíma. Hér vísa ég aftur til svigrúms og höfða til ábyrgðar í núverandi stöðu og hvar eðlilegt er að tekið sé af svigrúmi.

Þá vil ég nefna að lokum hið svokallaða ehf.-gat, sem hefur verið margumreiknað. Ríkið verður af tekjum vegna þess að ákveðnir einstaklingar, ekki margir en ákveðnir einstaklingar, forðast að greiða launaskatt og borga í staðinn fjármagnstekjuskatt af launatekjum sínum. Það gerir það að verkum að hið opinbera varð af árið 2021 um 3–8 milljörðum. Ef við uppfærum þetta miðað við tekjuskattsinnheimtu sem hefur orðið síðan eru þetta líklega á bilinu 5–13 milljarðar í dag, þannig að við bætum þarna við 8 milljörðum í breytingartillögum okkar. Þetta er ekki skattahækkun, virðulegi forseti, þetta er skattaglufa sem fólk er að misnota. Það er ekkert eðlilegt við þessa misnotkun, en alls eru þetta um 24 milljarðar kr.

Ég fór í upphafi yfir mikilvægi þess að við fjármögnum Grindavíkuraðgerðir og þess vegna höldum við til hliðar 6 milljörðum af þessari upphæð, til að fjármagna Grindavík. Þar erum við með 6 milljarða í útgjöld, 6 milljarða í Grindavík, alls 12 milljarðar, en alls 24 milljarða í tekjuinnheimtu til að sýna ábyrgð á tímum sem þessum og auka aðhaldið verulega.

Ég ætla að stöðva umfjöllunina. Ég gæti talað lengi áfram um ákveðin málefnasvið en grunar að ég fái spurningar tengdar því.

###

Virðulegi forseti. Ég þakka hæstv. ráðherra svarið. Við styðjum öll auðvitað aðgerðir sem snúa að langtímauppbyggingu en staðreyndin er sú að frá því að við stóðum hér í þessari pontu í fyrra og samþykktum fjárlög, þar sem m.a. ríkisstjórnin ákvað að samþykkja breytingartillögur Samfylkingarinnar sem komu í veg fyrir að 5.000 manns yrði hent út úr vaxtabótakerfinu, hefur vaxtastig farið úr 6% í 9%. Í millitíðinni á að henda næstum því sömu aðilum aftur út úr kerfinu. Ég velti því bara fyrir mér hvort ríkisstjórnin átti sig á ábyrgðarhlutverki sínu í aðdraganda kjarasamninga þar sem væri hægt að horfa á vaxtabótakerfið sem ákveðinn ventil í launahækkunum. Það er það sem þarf að horfa til. Ef vaxtahækkanir eru aðaltólið sem verður beitt verður það bara til þess að setja flata álagningu á öll heimilin í landinu og þrýstir á meiri launahækkanir á næsta ári.

Ég vil því ítreka spurningu mína til hæstv. ráðherra: Kemur það til greina að samþykkja slíka tillögu í ljósi þess að við erum að fara inn í kjarasamninga?

###

Forseti. Í síðustu viku spurði ég hæstv. forsætisráðherra. Hvenær ef ekki núna? Hvenær er rétti tíminn fyrir róttækar aðgerðir á húsnæðismarkaði, ef ekki núna? Núna er íbúðaverð aftur á uppleið, verðbólga há og vextir allt of háir. En hvað er ríkisstjórnin að gera til að milda höggið fyrir venjulegt fólk á húsnæðismarkaði? Engin leigubremsa, engin stjórn á Airbnb, ekkert frumvarp frá hæstv. innviðaráðherra enn þá til að styrkja réttarstöðu leigjenda þrátt fyrir margítrekuð loforð frá gerð síðustu kjarasamninga. Það sem er kannski verst á þessum tímapunkti er að nú hefur ríkisstjórnin kynnt fjárlög þar sem húsnæðisbætur lækka og vaxtabætur lækka um 25% á milli ára. Ríkisstjórnin er að henda 5.000 manns út úr vaxtabótakerfinu samkvæmt fjárlögum næsta árs og nú stefnir í að stjórnin geri engar breytingar þar á. Þannig að verðbólga upp en húsnæðisbætur niður, vextir upp, vaxtabætur niður.

Ég spyr: Hvers konar skilaboð eru þetta til launafólks í aðdraganda kjarasamninga núna í janúar? Á erfiðum tímum þegar þrengist um á húsnæðismarkaði er beinlínis ótrúlegt að ríkisstjórnin sé að lækka húsnæðisbætur til leigjenda og henda 5.000 manns út úr vaxtabótakerfinu. Samfylkingin styður stjórnvöld í öllum aðgerðum fyrir Grindvíkinga en ég ítreka að ríkisstjórnin getur ekki skilað af sér óábyrgum fjárlögum í skjóli jarðhræringa og áhrifa þ Þvert á móti er lykilatriðið núna fyrir Grindvíkinga og allan almenning að ríkisstjórnin noti fjárlögin til að styrkja grunnsamstöðu í íslensku samfélagi. Í fyrra kynnti Samfylkingin kjarapakka með tillögu um að verja heimilisbókhaldið og vinna um leið gegn verðbólgu og við munum kynna sams konar kjarapakka fljótlega. Kemur til greina hjá hæstv. ráðherra, formanni Framsóknarflokksins, að samþykkja breytingartillögur frá Samfylkingunni sem myndu tryggja að húsnæðisbætur og vaxtabætur lækki ekki á milli ára í því ástandi sem nú er uppi á húsnæðismarkaði?

###

Virðulegi forseti. Ég vil þakka hæstv. ráðherra og hv. þingmönnum fyrir umræðurnar hérna í dag. Ég tek undir með síðasta ræðumanni, það rifjast upp fyrir mér  fræg ummæli núverandi Bandaríkjaforseta, Joe Biden, sem segir: Sýndu mér fjárlögin þín. Ég skal segja þér hver stefnan þín er í pólitík.

Þetta er það sem við erum að tala um hérna í dag. Auðvitað er mjög jákvætt að upplifa þann mikla stuðning sem þessi mikilvæga stofnun, Landhelgisgæslan, hefur meðal þingmanna, en ég velti fyrir mér: Hver er þá að stöðva  nauðsynlega fjármögnun til Landhelgisgæslunnar? Vegna þess að fjárlaganefnd er búin að fá  tillögur inn í 2. umræðu fjárlaga og vissulega kunna að koma einhverjar breytingar inn í 3. umræðu vegna Grindavíkur, en það er Grindavík. Það er áfall sem hefur orðið. Undirliggjandi rekstrarstaða Landhelgisgæslunnar er slæm. Ef  ég skil hæstv. ráðherra rétt, að það sé núna 	 í höndum nefndarinnar að klára það verk sem ríkisstjórnin treystir sér ekki í, sem er að treysta fjárhag Landhelgisgæslunnar, þá mun ég að sjálfsögðu styðja það. En þetta er auðvitað sérkennilegt vinnulag, verð ég að segja.

Það hefur komið hérna fram í máli hæstv. ráðherra og líka fjármálaráðuneytisins að það sé verið að greina þennan vanda frekar. Það hefur verið talað um að mögulega sé hægt að hagræða frekar í rekstri. Í því samhengi er stundum vitnað í skýrslu ríkisendurskoðanda frá því fyrir ekki svo löngu síðan varðandi hagræðingartillögur, en það er ekki talað um að  í þeirri skýrslu stendur líka að það vanti 2 milljarða kr. inn í rekstrargrundvöll Gæslunnar, sem er 30% aukning miðað við það sem við sjáum í dag.

Ég hvet hæstv. dómsmálaráðherra og fjármálaráðherra að hlusta á reynslumikið starfsfólk Landhelgisgæslunnar sem bendir á að það eru engar töfralausnir til að spara í rekstrinum, annaðhvort þarf að selja tæki eða segja fólki upp. Þess vegna vil ég ítreka hérna í lokin spurningar mínar til hæstv. dómsmálaráðherra:

Hver er afstaða hennar varðandi aðhaldskröfu á Landhelgisgæsluna í ljósi fjárlaganna sem núna liggja fyrir? Er hún að lenda í vandræðum hjá hæstv. fjármálaráðherra fyrir að styðja þá kröfu að fjarlægja þessa aðhaldskröfu? Styður ríkisstjórnin þessi ummæli hæstv. dómsmálaráðherra að fjarlægja aðhaldskröfuna  á Landhelgisgæsluna?

###

Forseti. Landhelgisgæsla Íslands er stolt okkar sem sjálfstæðrar þjóðar, eyríkis í Atlantshafi. Hún er flaggskip almannaöryggis á Íslandi og það birtist okkur m.a. í núverandi hamförum á Reykjanesskaga þar sem Gæslan er með mönnun í samhæfingarmiðstöðinni allan sólarhringinn, með þyrlur á staðarvakt, tilbúnar til að aðstoða við björgun, og með varðskip staðsett fyrir utan Grindavík svo hægt sé að aðstoða við rýmingu frá sjó.

Öryggismálin í umsjá Landhelgisgæslunnar teygja sig víðar. Við sem eyríki erum háð umheiminum í gegnum hinar ýmsu tengingar. Hér eru fjarskiptastrengir milli landa og það er í okkar verkahring að fylgjast með öryggismálum í okkar stóru landhelgi sem við börðumst ötullega fyrir. Siglingaöryggi byggir á sterkri landhelgisgæslu. Það er nefnilega frumskylda okkar að geta tryggt öryggi fólks sem starfar við fiskveiðar hér á landi, þessa mikilvægu útflutningsgrein. Við þetta hefur síðan bæst ný áskorun sem er þjónusta við skemmtiferðaskip við strendur Íslands. Við megum heldur ekki vera svo blaut á bak við eyrun að halda að spenna í alþjóðamálum rati ekki hingað inn. Fyrir ekki svo löngu síðan varð alvarlegt atvik í Eystrasaltinu þegar flutningaskip tók þar í sundur fjarskiptastreng, en þar var ekki um óhapp að ræða. Af hverju nefni ég þetta, hæstv. forseti? Jú, vegna þess að forsenda þess að við getum sinnt umræddu siglinga- og fjarskiptaöryggi sem og öryggismálum á tímum náttúruhamfara er að Landhelgisgæslan hafi yfir að ráða tækjakosti og rekstrarfjármagni til að sinna slíkum verkefnum. Landhelgisgæsla á eina flugvél, TF-SIF, sem er sérútbúin til að sinna slíkum öryggismálum en líkt og með annan búnað sem Gæslan státar af hefur henni fylgt takmarkað rekstrarfé. Því hefur hún verið leigð út í verkefni utan landsteinanna meiri hluta ársins til að fjármagna annan rekstur hér heima. Fyrrum dómsmálaráðherra ætlaði að ganga svo langt að selja flugvélina til að dekka rekstrarhalla Landhelgisgæslunnar og bar m.a. fyrir sig að vélin væri hvort sem er lítið á landinu.

Hæstv. forseti. Við þurfum að ákveða hvers konar þjóð við viljum vera og hvaða kröfur við gerum til öryggismála hér á landi. Það er alþekkt að kostnaður er hlutfallslega hærri meðal smáþjóða við hin ýmsu nauðsynlegu verkefni miðað við stærri þjóðir. En hér búum við og hér á þessi þjóð heima, fámennt samfélag í stóru landi með heljarinnar landhelgi sem við viljum valda. Það er okkar skylda að búa svo um hnútana að við getum staðið vörð um grunnöryggi í landinu. Á því byggir sjálfstæði okkar. Við erum í varnarbandalagi og það er gott svo langt sem það nær, en við þurfum að sinna öryggismálum innan okkar eigin landhelgi. Þegar fallið var frá sölu á TF-Sif á fyrri hluta þessa árs eftir mikil mótmæli var ljóst að meira þyrfti að koma til inn í rekstur Landhelgisgæslunnar til að loka rekstrargatinu. Á yfirstandandi ári er halli Gæslunnar 236 millj. kr. sem á að bæta núna upp í fjárauka. Eftir standa þá 364 millj. kr. vegna uppsafnaðs halla áranna áður og á næsta ári vantar 700 millj. kr. til að halda óbreyttri starfsemi milli ára, starfsemi sem er þá undir því sem forsvarsmenn stofnunarinnar telja nauðsynlega.

Þá vil ég nefna annað mikilvægt öryggismál á Íslandi sem er háð sterkri landhelgisgæslu og það er staða sjúkraflutninga í landinu. Ein af tillögum okkar í Samfylkingunni, sem fleiri flokkar taka undir, er að bæta við björgunar- og sjúkraþyrlu á Norðausturlandi til að stytta viðbragðstíma og fjölga um leið áhöfnum til að sinna betur Vestur- og Suðurlandi. Slík viðbót mundi styrkja sjúkraflutninga í landinu til muna og enn fremur viðbragðsgetu í björgun um allt land. En það er alveg ljóst að undir núverandi stjórnarfari er þetta ómögulegt, forseti. Aðhaldskröfur hafa nefnilega þurrkað upp launa- og verðlagsbætur hjá Landhelgisgæslunni. Hæstv. dómsmálaráðherra hefur lýst því yfir að staðan hjá Landhelgisgæslunni sé alvarleg og sagt, með leyfi forseta: „Það liggur alveg fyrir að það þarf að koma aukið fjármagn eða það þyrfti að selja flugvél, skip eða þyrlu.“

Ég vil því hefja umræðuna í dag með því að spyrja hæstv. ráðherra: Hvað ætlar ráðherra að gera í stöðunni? Verður rekstur Landhelgisgæslunnar styrktur til að tryggja öryggi í landinu? Hvað hefur ráðherra að segja við þeirri niðurstöðu fjármálaráðuneytisins sem hefur birst bæði í 1. og núna í 2. umræðu fjárlaga, að ekki verði fallið frá aðhaldskröfu á Landhelgisgæsluna á komandi ári? Hvernig má vera að aðeins 100 millj. kr. fjárfestingarheimildir séu til staðar til að sinna 20 milljarða tækjakosti hjá Landhelgisgæslunni? Og verður annars gripið til þess ráðs, ef ekkert verður að gert, að selja flugvél, þyrlu eða skip?

###

Virðulegi forseti. Það efast enginn um vilja ríkisstjórnarinnar til að styðja við Grindvíkinga og það er pólitísk samstaða um það. Það breytir því ekki að hér fer að fara af stað 2. umræða fjárlaga, um 1.500 milljarða kr. sem hafa áhrif um allt hagkerfið. Spurningar mínar og m.a. það sem kom fram í fundarstjórn áðan sneri að þeim atriðum. Getur hæstv. forsætisráðherra svarað mér og okkur í Samfylkingunni, okkur í stjórnarandstöðunni, fólkinu þarna úti hvernig stendur á því að á tímum sem þessum sé 5.000 manns hent út úr vaxtabótakerfinu milli ára? Það er 25% lækkun. Það er skerðing um 700 milljónir milli ára. Hvernig stendur á því að þessi ríkisstjórn, sem ætlar að halda utan um fólkið í landinu, er að skerða að raunvirði barnabætur til tekjulægsta fólksins? Og hvernig stendur á því að húsnæðisbætur fara lækkandi á milli ára þrátt fyrir verðbólgu? Þessum spurningum verðum við að svara þrátt fyrir ástandið sem er til staðar í Grindavík. Við tökum öll höndum saman í tengslum við það en við getum ekki horfið frá grundvallarverkefnum í efnahagsmálum þjóðarinnar og hæstv. forsætisráðherra ber að svara því hvað henni þykir um þessi mál.

###

Forseti. Hæstv. forsætisráðherra veit það betur en ég, en það bendir nefnilega allt til þess að það verði ekkert gert í vaxta- og húsaleigubótum í þessum fjárlögum eða í barnabótum. Vaxtabætur lækka á milli ára um 25%. 5.000 manns detta út úr kerfinu á milli ára að öðru óbreyttu. Húsnæðisbætur lækka þó að leiguverð hafi hækkað á árinu og barnabætur til tekjulægstu heimilanna lækka að raunvirði milli ára vegna mikillar verðbólgu. Þetta er það sem verið er að ræða hér inni. Það hefur ekkert frumvarp komið fram um breytingar á húsaleigulögum til að styrkja stöðu leigjenda þrátt fyrir margítrekuð loforð frá hæstv. innviðaráðherra. Það er engin leigubremsa og lítið gerist þrátt fyrir áframhaldandi þrýsting á húsnæðismarkaði. Þetta eru staðreyndir málsins og ekki bara pólitískt karp.

Þetta veldur vonbrigðum, sérstaklega á tímum þar sem samstöðu er raunverulega þörf. Samfylkingin hefur sagt það skýrt hér inni að við munum styðja við stjórnvöld í öllum aðgerðum fyrir Grindvíkinga en þá þarf líka að vera alveg skýrt að ríkisstjórnin getur ekki skilað af sér óábyrgum fjárlögum í skjóli jarðhræringa og áhrifa þeirra. Þvert á móti er það lykilatriði, bæði fyrir Grindvíkinga og almenning allan, að ríkisstjórnin noti núna tækifærið sem hún hefur við gerð fjárlaga til að styrkja getu okkar til að takast á við áföll og til að styrkja grunnsamstöðu í íslensku samfélagi. Hvenær ef ekki núna? Hvenær er rétti tíminn til að grípa til róttækra aðgerða á húsnæðismarkaði til að koma í veg fyrir að aukinn þrýstingur, hvort sem það er af völdum náttúruvár eða brothættrar stöðu til að byrja með, lendi allur á íslenskum almenningi? Það eru til tæki sem við vitum að virka strax; húsnæðisstuðningur, styrking á réttarstöðu leigjenda, tímabundin leigubremsa, fjármagnaðar kjarabætur sem skila sér strax til fólks og draga úr verðbólgu, þrýstingi og vaxtastigi.

Ég spyr hæstv. forsætisráðherra: Hvað er því til fyrirstöðu að koma bara með þessi frumvörp inn í þingið og afgreiða hérna fyrir jól?

###

Heyr, heyr.Forseti. Í efnahagsstjórn er hægt að grípa til aðgerða í peningamálum þar sem ókjörnir embættismenn í Seðlabanka fylgja verðbólgumarkmiði og nota til þess breitt tól sem eru stýrivextir. Þessir embættismenn hafa gífurleg áhrif á jöfnuð því vaxtagreiðslur eru ekki ólíkar skattgreiðslum. Síðan erum við með ríkisfjármálastefnu með fjölbreytt tæki sem hægt er að sérsníða að aðstæðum fólks og eftir efnahagsástandinu. Beiting ríkisfjármálanna getur þannig dregið úr ójöfnuði sem fylgir vaxtaákvörðunum. Á Íslandi undir stjórn Sjálfstæðisflokksins sem hefur átt efnahagsmálapólitíkina undanfarinn áratug hefur því lengi verið haldið fram að það sé vitleysa að beita skattkerfinu eftir aðstæðum til að taka á þenslu eða til að taka tillit til aðstæðna fólks. Því er jafnan haldið fram að ófyrirsjáanleiki í sköttum valdi fyrirtækjum og heimilum skaða, að ekki sé hægt að bjóða upp á slíkar sveiflur. Hræðsla við að beita slíkum tækjum og tólum til að koma jafnvægi á hagkerfið og tryggja að unnið sé á móti þenslu á réttum stöðum hefur orðið til þess að Seðlabankinn þarf að taka dramatískari ákvarðanir en ella í vaxtamálum. Ófyrirsjáanleikinn birtist vaxtamegin hjá heimilum og fyrirtækjum. Í heimilisbókhaldi fólks eða fyrirtækja skiptir engu máli hvort fjármagnið sem rennur út er í formi vaxtagreiðslna eða skatta, hæstv. forseti. Það eru þær tekjur sem eftir standa sem ákvarða kaupmátt og greiðslugetu. Vextir væru lægri ef hér væri virkari ríkisfjármálastefna sem beindist að þenslunni þar sem hún er, með stöðugleika og sanngirni sem útgangspunkt. Virk ríkisfjármálastefna sem beitir tekjuöflun jafnt sem útgjaldahlið eftir því sem við á tryggir að aðhaldið beinist að þeim sem hafa borð fyrir báru á verðbólgutímum. Í staðinn fær fólkið í landinu ígildi skattahækkana í formi flatra stýrivaxta á alla sem hér skulda og þar með hlutfallslega þyngstu skattana á ungt og tekjulágt fólk sem getur ekki reitt sig á eignir og sparnað foreldra sinna. Hér inni verðum við að einbeita okkur að ákvörðunum stjórnmálamanna, ekki ókjörinna embættismanna.

###

Virðulegi forseti. Ég þakka hæstv. ráðherra fyrir svarið. Þá er næst að spyrja hana í þessu samhengi, ef þetta á ekki við núna í fjáraukanum, hvort það verði komið með breytingar inn í 2. umræðu fjárlaga varðandi rekstrarstöðu Landhelgisgæslunnar. Það lá fyrir að til viðbótar við þessar 600 millj. kr., sem eru uppsafnaðar í halla þessara mikilvægu stofnana þar sem er búið að skera við nögl svo mikið að þar er byrjað að selja út fjárfestingarkosti og tækjakost, að það stefnir í 700 millj. kr. halla á næsta ári miðað við núverandi fjárlög. Ég vek athygli á að þetta er ekki til að styrkja þjónustuna, þetta er til að halda óbreyttri þjónustu. Ég vek bara athygli á því og ítreka mikilvægi þessara stofnana, sérstaklega í núverandi umhverfi. Við erum t.d. ekki með TF-Sif til að mynda þá atburði sem núna eru í gangi, hún er í leigu á Sikiley af því að það er ekki til rekstrarfjármagn til að halda þessari vél gangandi. Þannig að ég spyr hæstv. ráðherra: Verður þá komið með aukafjármagn inn í 2. umræðu fjárlaga fyrir Landhelgisgæsluna?

###

Virðulegi forseti. Mig langaði að koma hérna upp og ræða stöðu Landhelgisgæslunnar. Ég held að það eigi  sérstaklega vel við á tímum sem þessum þar sem við erum mjög meðvituð um öryggismálin í landinu og stöðu almannavarna. Eins og margir hér inni vita þá er Landhelgisgæslan í mjög þröngri fjárhagslegri stöðu og hefur verið í talsverðan tíma þó að hún beri sig vel. Dómsmálaráðherra hefur m.a. lýst því yfir hér í pontu að að öðru óbreyttu þurfi Gæslan að selja flugvél, þyrlu eða skip, og voru reyndar áætlanir um það  í byrjun ársins að selja flugvél áður en gripið var til þess ráðs að hætta við þann gjörning.

En sérstaklega í þessu samhengi langar mig að benda á að uppsafnaður halli hjá Landhelgisgæslunni fyrir síðustu tvö ár eru 600 millj. kr. Ég vek athygli á að þetta eru 600 millj. kr. og fjárframlög til Gæslunnar eru í kringum 6 milljarðar. Þannig að þetta eru umtalsverðar upphæðir og augljóst að núverandi fjárheimildir duga ekki fyrir almennum rekstri Landhelgisgæslunnar.

Í þessum fjárauka, þar sem ég veit að  beðið var um 600 millj. kr. til þess að losna við þennan hala, eru veittar 236 millj. kr. Væntanlega er það til að koma í veg fyrir að hallinn vindi upp á sig. Það vantar hins vegar um 364 millj. kr. Þetta er ekki til að standa við ný verkefni. Þetta er einfaldlega bara svo að fólk geti haldið uppi hefðbundinni núverandi starfsemi hjá Landhelgisgæslunni, sem gæti þó verið meiri. Því vil ég beina fyrri spurningu minni til hæstv. ráðherra, hvort komið verði til móts við þessa viðbótarfjárhæð sem upp á vantar til að eyða þessum hala úr varasjóði núna eða hvort Landhelgisgæslan eigi að fara með helminginn af þessum hala inn í næsta ár.

###

Virðulegi forseti. Ég þakka hæstv. ráðherra svarið. Ég vildi bæta við þessa spurningu í því samhengi hvort það væri vilji innan ráðuneytisins til að breyta einhverju sem færi inn í 2. umræðu varðandi tekjur, vegna þess að þetta er einn af fáum hlutum sem átti að sækja auknar tekjur til. Ég hef fullan skilning á því að forsendur geta breyst en við erum líka að eiga við mjög þröngan aðhaldsramma í fjárlaganefnd þessa dagana. Það er verið að sækja fjármagn fyrir aðra þætti sem fara  væntanlega í 2. umræðu og ég hef ákveðnar áhyggjur af því ef þessi 1 milljarður er farinn hér og það bætast við önnur útgjöld á móti í millitíðinni að við lendum í allt öðru aðhaldi núna í aðdraganda samþykktar þessara laga.

Mig langaði líka að bæta við og spyrja, fyrst hæstv. ráðherra kom inn á það, hvað hún búist við að sjá inni í fjármálaáætlun þegar kemur einmitt að endurskoðun á gjöldum í tengslum við ferðaþjónustuna, vegna þess að þessi viðamikla vinna stendur núna yfir og það stendur til að kynna hana mjög fljótt fyrir ferðamálaráðherra. Telur hún að það verði einhverjar upphæðir sem um ræðir í fjármálaáætlun?

###

Virðulegi forseti. Mig langaði til að spyrja hæstv. fjármálaráðherra aðeins út í tekjuhliðina á þessu frumvarpi og þá sérstaklega gistináttaskattinn vegna þess að það hafa orðið breytingar á upphaflegum áformum hvað það varðar. Þessi breyting, nýja formið á gistináttaskattinum, átti að skila 3,1 milljarði kr. upphaflega þannig að samtals átti sem sagt niðurfelling á gistináttaskattinum, sem er 1,5 milljarðar, plús þessi 3 milljarðar að skila 4,2 milljörðum. Núna vantar 1 milljarð upp á og mig langar að spyrjast fyrir um hvaða breytingar hafa orðið á forsendum sem gerði það að verkum að þessi tekjuaðferð er að skila 1 milljarði minna en áður var búist við. Þetta er sérstaklega mikilvægt í ljósi þess að það er talað um að fara í ákveðnar aðhaldsaðgerðir þessa dagana. Það eru ekki margir tekjustofnar sem er verið að snerta og 1 milljarður í því samhengi skiptir bara verulega miklu máli.

###

Forseti. Ég þakka hæstv. forsætisráðherra fyrir svarið og tek fram að það er ánægjulegt að heyra að það sé strax farið að ráðast í þetta verkefni. Við  í Samfylkingunni höfum verið að horfa til þessarar leiðar sem við þekkjum úr Covid og auðvitað eigum við ekki að vera að finna upp hjólið aftur. Ég hefði líka haldið að það væri einmitt sniðugt að fara í þessi verkefni í samvinnu við fyrirtækin til að stakir launþegar og einstaklingar þurfi ekki að vera að standa í stappi við kerfið og Atvinnuleysistryggingasjóð. Það er bara nógu mikið áfall sem orðið hefur og praktísku atriðin eiga ekki að hvíla á einstaklingunum. Þannig að það er auðvitað að mörgu leyti eðlilegt að það fari í gegnum stærri einingar.

Mig langar hins vegar að spyrja í þessu samhengi, í ljósi þess að hæstv. forsætisráðherra talaði um frumvarp sem væri verið að vinna að, af því að tímafaktorinn er auðvitað stór í þessu samhengi og við heyrum ákall, eins og e.t.v. hæstv. forsætisráðherra, frá verkalýðshreyfingunni um   að fólk fái skilaboð hratt og örugglega um hvert umfang þessara aðgerða sé. Ég vildi heyra frá hæstv. ráðherra, ef hún gæti svarað okkur, hversu hratt sé hægt að gera þetta. Samfylkingin mun að sjálfsögðu liðka fyrir þeirri afgreiðslu.

###

Forseti. Í gær samþykktum við mikilvægt frumvarp um vernd innviða á Reykjanesskaga. Næsta verk hlýtur að vera að tryggja lífsafkomu fólks sem hefur þurft að flýja heimili sín. Ég vil spyrja hæstv. forsætisráðherra um hennar viðhorf til þessa verkefnis og um leið lýsa sýn okkar í Samfylkingunni. Við munum styðja stjórnvöld í málinu og leggja okkar af mörkum til að hægt verði að ganga hratt og örugglega í verkið því að Grindvíkingar þurfa skýr skilaboð núna sem veita þeim öryggi á óvissutímum.

Þegar svona stór hópur fólks missir atvinnu og húsnæði og félagslegt umhverfi sitt, allt á einu bretti um ófyrirséðan tíma af völdum náttúruvár, þá kallar það á sértækar aðgerðir til að tryggja afkomu. Það má segja margt um stöðu og þróun atvinnuleysistrygginga í landinu en þetta er einfaldlega ekki verkefni fyrir almennar atvinnuleysistryggingar. Þetta er sérstök staða sem kallar á sértækar aðgerðir, a.m.k. til tveggja eða þriggja mánaða á meðan fólk bíður eftir frekari vissu um framhaldið. Við getum ekki sagt við þá Grindvíkinga sem standa frammi fyrir þreföldu höggi, hafandi sumir hverjir misst atvinnu, húsnæði og félagslegt umhverfi sitt, að þeir eigi bara að sækja um atvinnuleysistryggingar. Það gengur bara ekki upp. Þetta eru 2.000–3.000 manns sem um ræðir, fólk sem veit ekki einu sinni hvar það mun búa í næsta mánuði, margt hvert. Andlega og félagslega áfallið er alveg nógu alvarlegt þó að fjárhagslegar áhyggjur bætist ekki þar ofan á. Við verðum því að eyða þessum áhyggjum strax og  taka utan um þennan hóp hérna inni í sameiningu, t.d. með einhvers konar launastyrk í gegnum fyrirtækin þar sem ríkissjóður greiðir laun og launatengd gjöld upp að ákveðnu hámarki. Þar má t.d. miða við meðallaun a.m.k. til tveggja eða þriggja mánaða. Þannig gætum við tryggt lífsafkomu fólks og viðhaldið ráðningarsambandi þar til óvissunni léttir.

Hvað segir hæstv. forsætisráðherra um þetta?

###

Forseti. Ég vil byrja á að taka undir með hæstv. forsætisráðherra og ávarpa Grindvíkinga beint.

Þið megið vita að þjóðin öll stendur með ykkur og ég veit að þingheimur mun sýna það í verki að það er okkar skylda að standa með íbúum Grindavíkur. Þar er samstaða okkar alger núna, þvert á flokka. Þetta eru mjög erfiðir tímar og það er ógerningur að setja sig í spor þeirra sem þurftu að yfirgefa heimili sín í skyndi að kvöldlagi á föstudaginn eftir skjálftana sem á undan höfðu gengið. Óvissan, eins og hæstv. forsætisráðherra kom inn á hér áðan, vegur auðvitað algerlega að grunnþörf fólks fyrir öryggi. Þó að fæst okkar geti skilið þessa tilfinningu til fulls þá kunnum við að takast á við ógn náttúruafla með samstöðu þjóðar. Við Íslendingar höfum gert þetta áður. Á tímum sem þessum stöndum við öll saman og þétt við bak samlanda okkar, Grindvíkinga.

Ég vil bæta hér við, líkt og áður hefur komið fram, að þakklæti okkar til viðbragðsaðila er djúpt á tímum sem þessum. Við búum auðvitað að gífurlegri fagmennsku þar, þekkingu og algerri ósérhlífni sem er ómetanleg. Ég vil líka þakka landsmönnum öllum sem leggja sitt af mörkum, hvort sem það er með því að veita samborgurum sínum húsaskjól eða með öðrum hætti.

Forseti. Þetta er ekki pólitískt eða flokkspólitískt mál að því leytinu að það kemur ekkert annað til greina en að standa með Grindvíkingum. Við erum þannig samfélag og samtryggingin er það sem gerir okkur að sterku samfélagi og veitir líka fólki von þegar svona áfall ríður yfir. Við vonum auðvitað það besta en hvernig sem málum vindur fram mun Samfylkingin styðja stjórnvöld í því verkefni sem nú er fyrir höndum, að virkja samtrygginguna til stuðnings Grindvíkingum og öðrum sem kunna að verða fyrir tjóni af völdum náttúruvár á Reykjanesskaga.

Þetta lagafrumvarp um vernd mikilvægra innviða á Reykjanesskaga er auðvitað aðeins fyrsta viðbragð á Alþingi við þeirri alvarlegu stöðu sem upp er komin. Landsmenn munu líta til þess að við tryggjum lífsviðurværi fólks sem hefur þurft að flýja heimili sín. Andlega og félagslega áfallið er nógu alvarlegt þó að fjárhagslegar áhyggjur bætist ekki ofan á. Vissulega eigum við Atvinnuleysistryggingasjóð, sem hér hefur verið komið inn á, en við vitum það vel að grunnbætur eru ekki háar. Við vitum líka að hámark tekjutengingar atvinnuleysistrygginga er heldur ekki hátt og það varir aðeins í þrjá mánuði. Það er heldur ekki svo að þó að atvinnuleysi mælist lágt í landinu þá geti þúsundir manna gengið í hvaða störf sem er í þessari stöðu eins og ekkert sé. Það reynir verulega á samtrygginguna okkar á tímum sem þessum. Við fáum hraðsoðna innsýn inn í hvernig sameiginlegu kerfin okkar raunverulega standa. Almannavarnir hafa sýnt styrk sinn á síðustu árum og núna á síðustu dögum sömuleiðis.

Ég treysti því, virðulegi forseti, að það verði ráðist í þessa vinnu nú á næstu dögum og vikum til að tryggja virðingarverða afkomutryggingu fyrir Grindvíkinga. Sú vinna mun eflaust vekja okkur til umhugsunar um hvar treysta megi sameiginlegu kerfin okkar fram á veginn fyrir fleiri sem þurfa nú þegar að reiða sig á þau.

Svo að ég segi það bara aftur hér að lokum: Hugur okkar er hjá Grindvíkingum á þessum erfiðu tímum. Samstaða okkar með íbúum Grindavíkur er algjör. Það verður þingheimur að sýna í verki á næstu dögum og vikum.





###

Virðulegi forseti. Ég þakka fyrir þessi skoðanaskipti. Ég ætla svo sem ekki að lengja þetta mikið en mig langar bara að taka undir, þó kannski ekki orðalagið að fullu leyti en ýmislegt sem hér hefur verið sagt varðandi menntun á okkar fólki. Það er mikilvægt að við séum með ungt fólk sem sækir nám erlendis og fær reynslu en staðreyndin er sú að í ákveðnum stéttum, klínískum stéttum þar sem t.d. reynir á starfsnám og að fólk sé til staðar á meðan það er að sinna sinni menntun, hefur það reynst okkur mjög þungt að missa mikið af fólki erlendis í nám. Það liggur t.d. fyrir að eins og inntakan er í Háskóla Íslands í dag þá byggir hún að miklu leyti á getu Landspítalans, háskólasjúkrahússins, til þess að sinna þessum nemendum. Þetta mikla álag og vanfjármögnun sem hefur verið á Landspítalanum smitar út í getu spítalans til að taka við nemendum. Mín tilfinning hefur ekki verið frá læknasamfélaginu að þau vilji ekki fjölga fólki í læknanámi hér heima. Það er einmitt hið öfuga. En vandinn er þessi fjármögnunarvítahringur sem við erum komin í t.d. á Landspítalanum þar sem skortur á mannafla gerir það að verkum að við náum ekki að vinna upp mannafla sem þarf að koma inn á móti.

Þess vegna skiptir svo miklu máli að eftir allar þessar ræður sem hafa verið fluttar hér, m.a. af hv. þingmönnum Framsóknarflokksins sem vilja meina að það sé í rauninni ekkert að í heilbrigðismálunum nema bara að öll verkefnin eru í gangi og munu einhvern tímann rata út úr ráðuneytinu og fjármögnun er ekki vandamál — það er augljóslega ekki að horfast í augu við það að okkur tekst ekki að manna, m.a. af því að okkur tekst ekki að þjálfa, af því að okkur tekst ekki að fjármagna. Þannig að við verðum að koma okkur saman um það hér inni að fjármagna heilbrigðiskerfið betur til að komast út úr þessum vítahring. Aðeins þannig munum við draga úr þessum vítahring veikinda, mannaflaskorts og fleiri þátta sem valda gríðarlegum rekstrarkostnaði í kerfinu. En ég er ekki með spurningu fyrir hv. þingmann.

###

Virðulegi forseti. Ég þakka hv. þingmanni fyrir þessa innsýn og mér finnst þessi ræða segja í kannski aðeins færri orðum en ég í mínum 15 mínútna inngangi hvað þetta þingmál snýst um. Það snýst um fókus og að forgangsraða. Heilbrigðisráðuneytið er risastórt ráðuneyti og ég er alveg viss um að það er fullt af tillögum sem hafa einhvern tímann borist þangað inn og liggja þar einhvers staðar í skúffu eða er verið að vinna í einhverjum vinnuhópi. En það sem hér er verið að reyna að leggja áherslu á er að það sé fókus í því hvernig það er forgangsraðað í heilbrigðismálum og að fólk átti sig á því að í staðinn fyrir að vera að setja 100 eða 200 eða 700 milljónir í að leysa einn biðlista sem síðan poppar upp annars staðar nokkrum mánuðum seinna þarf orkan að vera á réttu stöðunum og það á að vera forgangsmál að tryggja að fólk fái fastan heimilislækni. Hér var hv. þingmaður í rauninni að lýsa þeirri stöðu og þeirri þekkingu sem býr að baki rannsóknum erlendis sem sýna mikilvægi þess að vera með fastan heimilislækni. Í Noregi eru 95% landsmanna með fastan heimilislækni, á Íslandi 50%. Það eru 30% minni líkur á því að þú þurfir á flóknari innlögn að halda ef þú ert með fastan heimilislækni. Eins og hv. þingmaður var að vitna til þá ertu með einstakling sem þekkir þig, einhvern sem getur áttað sig á því, til að mynda í þessu tilviki þegar hv. þingmaður var að kvarta yfir einhverju, að það er ekki eðlilegt, þekkist ekki í hans tilviki vegna þess að viðkomandi aðili þekkir fjölskyldusöguna. Þetta er í rauninni mjög góð lýsing á því af hverju við erum að leggja þessi öruggu skref fram með þessum hætti og þessa þingsályktunartillögu. Þetta snýst um fókus og að fólk viti hvert Samfylkingin myndi fara með heilbrigðisráðuneytið og hafa sinn fókus.

Mig langar í þessu samhengi, af því að hv. þingmaður kom inn á það að afla, hvað á ég segja, vinnuafls eða mannafla til að sinna heilbrigðisþjónustustörfum hér á landi, að spyrja hann hvort hann geti ekki tekið undir markmið okkar hér að við styrkjum okkar eigin þekkingarframleiðslu frekar en að við séum að flytja okkar fólk út, m.a. til þess að fara í nám erlendis sem sest svo þar að, og náum að mennta þetta fólk hér heima í mörgum tilfellum.

###

Virðulegi forseti. Ég nefni sérstaklega fjármagnið í þessu samhengi vegna þess að það liggur alveg fyrir ef maður skoðar til að mynda fjárveitingar til heilbrigðiskerfisins frá árinu 2017, ef við tökum frá nýja Landspítalann sem er ekki að nýtast fólki í rekstri í dag, þá hafa þær staðið í stað þrátt fyrir að hjúkrunarþyngd hafi aukist og öldrunarþyngd aukist. Frá þessum sjúkrastofnunum, sem eru oft beintengdar m.a. við heilsugæsluna, hafa komið ítrekaðar kvartanir til fjárlaganefndar á undanförnum misserum um að þar hafi fjárveitingar ekki fylgt launakostnaði, ekki verðlagi og þær standi víða mjög illa. Það er líka þekkt fyrirbæri á sumum stöðum að það sé verið að reyna að færa úr einum sjóði í annan, beint af sjúkrastofnun yfir í aðra þætti.

Ég held að við hljótum öll að standa frammi fyrir þeirri spurningu hvort t.d. ein af ástæðunum fyrir því að fólk vill síður setjast að fyrir utan höfuðborgarsvæðið sé til að mynda starfsaðstæður. Ég veit að þær eru heldur ekki auðveldar hér í bænum en sérstaklega út af þessu aukna álagi sem hv. þingmaður kemur inn á, að vera einn á svona stað t.d. sem læknir eða hjúkrunarfræðingur, þá hljótum við að geta sammælst um að setja þrýsting á ákveðna aðila í þessari ríkisstjórn um að setja meira fjármagn til þessara sjúkrastofnana. Því velti ég því aftur upp hvort það sé eitthvað sem Framsóknarflokknum hugnist í þessu samhengi vegna þess að við höfum fengið skýr skilaboð frá þáverandi hæstv. fjármálaráðherra um það, og ég geri ráð fyrir að núverandi fjármálaráðherra sé á þeirri skoðun, að vandi heilbrigðiskerfisins sé ekki fjárveitingavandi heldur mönnunarvandi en við vitum mætavel að þessir tveir þættir tengjast. Þannig að ég bara impra á þessu svona í lokin, hvort það sé vilji innan Framsóknarflokksins til þess að við gefum aðeins í. Það eru enn þá nokkrir dagar í 2. umræðu fjárlagafrumvarps og ég veit til að mynda að Landspítalann vantar 700 milljónir og það er spurning hvort hæstv. heilbrigðisráðherra væri ekki til í að veita þær.

###

Virðulegi forseti. Ég þakka hv. þm. Höllu Signýju Kristjánsdóttur fyrir ágæta ræðu og hvatningu til okkar í Samfylkingunni um að halda þessu striki. Það er ýmislegt rétt sem fram hefur komið hér en mig langar kannski til að nefna sérstaklega niðurfellingu á námslánunum. Ég ræddi þetta við fjöldann allan af einstaklingum sem vinna á heilsugæslustöðvum úti á landi og á flestum þessum stöðum, nema það hafi verið eitthvert samkomulag sem ég vissi ekki af og var ekki minnst á í samtali okkar, var fólk komið þarna inn á einhvers konar niðurfellingu. Það liggur alveg fyrir að þetta hefur a.m.k. ekki komist almennilega í framkvæmd eða er ekki mikið um það talað. Einhvers staðar er pottur brotinn í því. Ég efast ekki um þessa breytingu sem átti sér stað á menntasjóðslögunum, en það liggur alveg fyrir að af einhverri ástæðu þá er þetta ekki að nýtast sem skyldi vegna þess að fólk nefndi þetta sérstaklega að fyrra bragði á öllum þessum heilsugæslustöðvum. Eitthvert samskiptaleysi er þarna í gangi, kannski er þetta bara rétt að fara af stað, en það er síðan allt annað mál. En ég held að það liggi alveg fyrir að þetta gæti reynst mjög vel.

Mig langar samt að spyrja hv. þingmann um þá efnahags- og velferðarstefnu sem þarf að undirbyggja framgang svona máls. Fyrst það er svo margt sem hún getur tekið undir, hver telur hún að sé helsta ástæðan fyrir því að sú staða er uppi núna í heilbrigðiskerfinu sem oft hefur verið talað um, þ.e. það vantar enn þá þessa lækna, það vantar enn þá þetta starfsfólk? Það hefur illa gengið að koma þessum verkefnum áfram, sumum hverjum. Telur hún að meira fjármagn þurfi að koma til í heilbrigðiskerfið eins og sakir standa?

###

Virðulegi forseti. Það er ánægjulegt að heyra að þetta sé komið aftur af stað. Ég held að fólk bíði í ofvæni eftir að þetta komist loks út úr ráðuneytinu vegna þess að fólk gerir mjög lítið við vinnuna á meðan hún er föst þarna inni. Ég vil bara vekja athygli á því í þessu samhengi, eins og ég nefndi hérna áðan og þreytist ekki á að nefna, að á bak við þetta þarf að vera fjármagn, þessu þarf að fylgja fjármagn. Það eru vandræði í dag á Landspítalanum út af sérnámi sem þaðan er sinnt. Það skiptir gríðarlega miklu máli að við höfum þetta sérnám hér á landi, ekki bara fyrir þá sem við náum að mennta í þessu námi heldur er þetta líka auðvitað vinnuafl og þekkingarviðbót á þessum stöðum. Hið sama munum við sjá í heimilislækningum og héraðslækningum, þarna mun þá flykkjast að fólk sem mun setjast að á ákveðnum stöðum á meðan það er í sérnáminu og taka þátt í samfélaginu í staðinn fyrir að vera mögulega í eins konar héraðslækningum í Svíþjóð eða í Danmörku eða í Noregi og vera til stuðnings samfélögunum þar. Það ætti að vera hvatning til okkar hvernig sum af löndunum í kringum okkur gera þetta. Kannski er hér kominn flötur til frekara samstarfs og ánægjulegt að heyra að fólk er bara ánægt með þessa tillögu.

###

Virðulegi forseti. Ég þakka fyrir spurningarnar frá hv. þingmanni. Þetta eru svo sem keimlíkar spurningar og komu hér áðan og að einhverju leyti keimlíkar spurningar sem komu þegar við kynntum okkar útspil, svona: Ja, það er ekkert nýtt þarna, við erum búin að tala um þetta allan þennan tíma. Já, það er enginn ágreiningur um þetta í samfélaginu. Það er hárrétt. Af hverju hefur þá ekki verið ráðist í mörg þessara verkefna? Ég held að það ætti að vera spurningin sem við spyrjum okkur að í þessum sal.

Tilraun okkar í Samfylkingunni með að koma m.a. með þessa þingsályktunartillögu er að sýna að það er hægt að fara skipulega í þessa málaflokka og sýna líka á spilin varðandi kostnað þeirra og fjármögnun. Það hefur vantað. Það er ekki nóg að segja að þetta sé eitthvað sem við erum öll sammála um. Við í Samfylkingunni erum ekkert sérstaklega að leita að málum sem er einhver ofboðslegur ágreiningur um. Við erum að reyna að koma hlutum í framkvæmd. Ég nefndi hér áðan sérnám í héraðslækningum. Þetta var fellt út af borðinu. Fólk er búið að bíða í langan tíma eftir því að þetta sérnám komist aftur af stað. Við erum bara miklir hvatamenn þess að ráðuneytið taki þetta aftur upp úr skúffunni sem það var lagt ofan í. Það er eins með, eins og ég nefndi áðan, húsnæði heilsugæslunnar. Já, það eru allir sammála um það, en það er samt fólk, t.d. fólk sem vinnur í miðbæjarheilsugæslunni, sem starfar í kjallara af því að það fær ekki almennilegar starfsaðstæður. Þetta snýst ekki um að tala um eitthvað sem einhver lagði einhvern tímann fram.

Munurinn á Samfylkingunni og Framsóknarflokknum er að Framsókn er í ríkisstjórn. Samfylkingin er ekki aðili að þessu ríkisstjórnarsamstarfi þannig að það er Framsóknar að reyna að framfylgja þessum atriðum sem þau telja að sé ekki ágreiningur um. Þannig að mín spurning ætti þá kannski frekar að vera til baka: Ef það er ekki ágreiningur um það hér inni og ef Framsókn styður þessa tillögu, af hverju hefur Framsókn ekki í þessi tíu ár sem hún hefur setið í núverandi ríkisstjórn komið þessu í gegn? Þess vegna stöndum við hér og eigum þetta samtal. Ég held að það sé það sem skipti langmestu máli og þetta er það sem Samfylkingin hefur einmitt verið að leggja áherslu á, að við sameinumst um það sem við erum sammála um og framkvæmum það.

###

Virðulegi forseti. Já, auðvitað liggur það alveg fyrir að ef það er undirbúningsvinna í gangi sem hefur ekki litið dagsins ljós þá geta stjórnarandstöðuflokkarnir lítið um það sagt. Það sem við getum hins vegar sagt er að þetta eru ekki tillögur sem komu upp úr prívat samtali við þrjá aðila innan flokks heldur töluðum við við fjöldann allan af einstaklingum á sjúkrastofnunum, heilsugæslum, fólk sem hefur unnið í heilbrigðiskerfinu og hefur væntanlega m.a. verið boðað á fjöldann allan af fundum í ráðuneytinu. Þetta eru allt áherslupunktar sem koma frá þeim. Það kann að vera að þessi undirbúningsvinna sé eitthvað sem þau eru ekki heldur meðvituð um, en þetta er ósk sem er að koma innan úr samfélaginu. Ég held að það veiti þessum tillögum bara styrk að það eru fleiri flokkar hérna inni sem hafa áhuga á að koma þeim í gegn og ég vek athygli á því, eins og hv. þingmaður veit örugglega mætavel, að vandinn inni í þessum sal og í meiri hlutanum í ríkisstjórninni hefur ekkert endilega alltaf verið tillögur sem komu frá Framsóknarflokknum heldur hvar þær stranda og í hvaða ráðuneyti þær stranda. Þannig að hér erum við líka að tala um að vera með raunsæ markmið varðandi fjármögnun á þessum tillögum og mun Samfylkingin fylgja því fast eftir ef við fáum til þess hlutverk.

###

Virðulegi forseti. Ég þakka hv. þingmanni fyrir spurninguna. Það er auðvitað margt sem er í vinnslu í ráðuneytinu, við gerum ekki athugasemdir við það. Við erum hins vegar á þeim stað að þessi ríkisstjórn er búin að sitja í að verða sex ár og á einhverjum tímapunkti þarf líka aðeins að ýta við hlutunum. Ég nefni hér að margir þeir þættir sem við erum að leggja áherslu á, ég  tek t.d. sérnám í héraðslækningum — já, þetta var lagt fram á sínum tíma en svo var þessu ýtt út af borðinu af alls konar ástæðum. Það eru aðrir þættir hér, til að mynda fjarlæknaþjónusta. Það  hefur verið ályktað um fjöldann allan af þessum þáttum en vandinn hefur oftar en ekki verið skortur á fjármagni.

Við vorum síðast í morgun, eins og ég nefndi áðan í ræðu minni, að ræða við aðila Landspítalans. Það eru ýmis loforð og þættir sem eru í vinnslu en það hefur ekki verið tryggð fjármögnun á þessum verkefnum.

Ég get alveg tekið undir að það hefur verið farið í ákveðnar leiðir í umræðunni um niðurfellingu námslána. Við erum þá bara með þessari þingsályktunartillögu að ýta enn frekar eftir því og sýna að við höfum áhuga á að taka undir þetta.

En það eru aðrir þættir þarna sem ég vil vekja athygli á, til að mynda fjármögnunin á fjölgun læknanema í læknadeild Háskóla Íslands. Sú fjármögnun liggur ekki fyrir í núverandi fjármálaáætlun. Það liggur heldur ekki fyrir, eins og ég segi, almenn fjármögnun á sérnáminu, eins og kom til að mynda fram í umræðu við Landspítalann í morgun, þar sem hún er ekki eyrnamerkt þarna inn. Þannig að í þessu samhengi snýr þetta líka að því að við ýtum við ríkisstjórninni og sýnum að við erum tilbúin að leggja fjármagn að veði á bak við svona þingsályktunartillögu. Eins og hv. þm. Inga Sæland spurðist fyrir um áðan þá er líka fjármögnunaráætlun hjá okkur og það hefur oft vantað upp á hjá þessari hæstv. ríkisstjórn. Það hefur vantað fjármögnunina á bak við þessa þætti.

Þá vil ég líka nefna þriðja þáttinn hérna, og ég set það bara sem hvatningu til ríkisstjórnarinnar, að taka til í húsnæðismálum og hvernig farið er um í eignaumsýslunni í tengslum við fjármálaráðuneytið, af því að ég veit að húsnæði fyrir heilsugæsluna strandar m.a. bara á samtölum þar innan húss um að koma fólki í betra húsnæði.

###

Virðulegi forseti. Ég vil kannski koma að því varðandi niðurfellingu á námslánum í þessu tilviki að læknisfræðinámið er náttúrlega svolítið sérstakt. Það er bara ein deild á Íslandi sem kennir læknisfræði. Þeir sem komast inn í þá deild borga ekki neitt fyrir það nám. Þeir þurfa vissulega námslán til að halda sér kannski á floti en síðan erum við með fjöldann allan af einstaklingum sem getur ekki sótt þetta nám, fer erlendis til Slóvakíu eða Ungverjalands og kemur heim kannski með 20 milljónir á bakinu eftir uppihald þar. Þetta er öðruvísi en viðskiptafræði eða meira að segja lögfræði, þar sem vissulega eru inntökuskilmálar, en það er samt þannig að það er miklu breiðara rými til að komast inn í ákveðið nám.

Varðandi verðmiðann á þessari áætlun: Við erum með ákveðinn verðmiða sem snýr að allri áætlun okkar í heilbrigðismálum sem er í kringum 1% af landsframleiðslu. Verðmiðinn á áætluninni sem snýr að heimilislæknum og að styrkja heilsugæsluna er ekkert ofboðslega hár. Stærsti staki kostnaðurinn í heilbrigðiskerfinu mun snúa að uppbyggingu hjúkrunarrýma og að manna heimahjúkrun. Niðurfelling námslána er vissulega eitthvað sem þarf að horfa til en þetta er ekki það fjölmennur hópur. Ég myndi því segja að sem hlutfall af þessu 1% þá er þetta, held ég, vel innan við 10% í því samhengi.

###

Virðulegi forseti. Ég þakka hv. þingmanni fyrir spurningarnar. Varðandi þáttinn sem snýr að niðurfellingu lána þá er þetta fyrirkomulag sem er þekkt í öðrum löndum, m.a. er þetta þekkt í Noregi þar sem þessi leið hefur verið farin. Það eru víða um heim ákveðnar ívilnanir sem snúa að því að reyna að hvetja fólk til að setjast að á ákveðnum svæðum. Í Bandaríkjunum til að mynda er sú staða að ef þú vilt starfa sem heilbrigðisstarfsmaður getur þú fengið landvistarleyfi til lengri tíma í ákveðnum ríkjum ef þar er fámenni. Það eru því ýmis fordæmi sem snúa að þessu.

Ég held að mikilvægasta spurningin í þessu samhengi snúi einmitt að því að tryggja aðstoð við viðkomandi lækni sem starfar á tilteknu svæði með nána tengingu. Það sem við höfum mestar áhyggjur af er að þetta fari inn í þessa verktakavæðingu sem hefur verið hingað til þar sem læknar hafa verið eða koma í eitt og eitt skipti og fólk hefur ekki þekkt þann einstakling. Við viljum ekki að þetta verði einhvers konar ívilnun fyrir einstaklinga sem þannig eru að taka þátt í kerfinu. Ég skil þessa spurningu, mér finnst hún eðlileg í þessu samhengi en ég vek bara athygli einmitt á því að þetta er leið sem hefur verið farin annars staðar.

Síðan getum við líka tekið langa umræðu um jöfn tækifæri, og jöfnuð, og hvar þau hefjast. Við höfum tekið þá ákvörðun að vera með landið í fullri byggð hérna þó að fólk geti fært fyrir því rök að það hafi kannski ekki verið unnið nógu vel að því markmiði á undanförnum áratugum. Fólk sem býr á landsbyggðinni borgar jafn háa skatta og aðrir í landinu og á að hafa aðgengi að ákveðinni heilbrigðisþjónustu. Ef það þarf að fara í ákveðna hvata og breytingar á kerfinu til að tryggja það þá finnst mér og okkur í Samfylkingunni það vera eðlilegur hvati.

Ég ætla kannski að fá að koma að því í seinna andsvari mínu varðandi verðmiða á þessari áætlun, vegna þess að það er svolítið mikið að taka inn í einni spurningu þessa tvo þætti.

###

Frú forseti. Ég mæli hér fyrir þingsályktunartillögu um þjóðarmarkmið um fastan heimilislækni og heimilisteymi. Tillagan er borin upp af þingflokki Samfylkingar og hljóðar svo, með leyfi forseta:

Alþingi ályktar að fela ríkisstjórninni að vinna að þjóðarmarkmiði um að allir Íslendingar fái heimilislækni og heimilisteymi á heilsugæslu. Stefnt verði að því að markmiðið náist á næstu tíu árum. Á næstu fjórum árum verði einstaklingar yfir 60 ára, langveikir og öryrkjar í forgangi.

Í tillögunni er einnig aðgerðalisti í þremur liðum sem ráðast þarf í til að markmiðum tillögunnar verði náð. Við þurfum öll að reiða okkur á heilbrigðiskerfið og þegar það virkar sem skyldi þá veitir það okkur öryggi. Stjórnmálafólk ber ábyrgð á stjórn heilbrigðismála í landinu og það er okkar að tryggja skipulag, veitingu fjármagns og skynsamlega nýtingu þess innan heilbrigðiskerfisins til að kerfið geti starfað með eðlilegum hætti í þágu fólksins í landinu. Af samtölum við fólkið í landinu og niðurstöðum kannana á því hvað fólk telur til brýnustu samfélagsmálanna til úrlausnar hér inni eru umbætur í heilbrigðisþjónustu efstar á blaði. Fólk vill öryggi og vill hafa fullvissu um að það hafi aðgengi að öflugu heilbrigðiskerfi þegar á reynir.

Þess vegna settum við í Samfylkingunni af stað metnaðarfullt málefnastarf síðastliðinn vetur og gerðum það að markmiði að opna starfið upp á gátt, færa málefnavinnuna nær almenningi og bjóða öllum að taka þátt. Við ferðuðumst um landið og héldum hátt í 40 opna fundi þar sem við ræddum heilbrigðismál við fólkið í landinu, sem deildi með okkur reynslusögum, áhyggjum og þekkingu sinni. Að auki héldum við fjölda funda með starfsfólki og sérfræðingum sem starfa í kerfinu og veita fólki heilbrigðisþjónustu alla daga. Þetta fólk þekkir áskoranirnar af eigin raun.

Afrakstur þessarar vinnu voru fimm þjóðarmarkmið, Örugg skref í heilbrigðis- og öldrunarmálum, sem komu út nú á dögunum.   Ég vil vekja athygli á því í þessum málaflokki að Samfylkingin áttar sig alveg á að þetta eru risavaxin verkefni og flokkurinn boðar engar töfralausnir. Við vitum að ef vel á að takast þarf að vanda til verka og við verðum að vera ærleg við þjóðina. Við verðum að viðurkenna að við verðum að verja auknum fjármunum í heilbrigðiskerfið, á réttu stöðunum og fjárfesta í sterkara og betur reknu kerfi til að draga úr kostnaði síðar meir. Óbreytt ástand er ekki valkostur að okkar mati.

Fyrsta markmiðið sem settum við fram í Öruggu skrefunum snýr að því að fólk fái fastan heimilislækni eða fast heimilisteymi innan tíu ára. Til að byrja með verði þau sem eru í brýnustu þörfinni í forgangi, einstaklingar 60 ára og eldri og öryrkjar sem og langveikir. En þetta er fólkið sem þarf mest á heimilislækni að halda. Þetta fyrsta þjóðarmarkmið er lykillinn að því að kerfið virki í heild sinni, bæði til að bæta þjónustuna, en líka til að fara betur með fjármagn.

Skortur á föstum tengilið í heilbrigðiskerfinu sem þekkir sitt fólk og hefur yfirsýn veldur miklu óöryggi hjá fólki. Þetta veldur álagi, bæði innan heilsugæslunnar sem og annars staðar í kerfinu. Óöryggið er jafnframt óhagkvæmt og rannsóknir sýna að innlagnir á sjúkrahús eru 30% algengari hjá þeim sem hafa ekki fastan heimilislækni. Að auki hefur fólk með heimilislækni bæði lægri dánartíðni og betri lífsgæði. Þess vegna er brýnt að stefna að því þjóðarmarkmiði að tryggja öllum Íslendingum fastan heimilislækni eða, þar sem því verður ekki við komið, fastan tengilið við teymi heilbrigðisstarfsfólks á heilsugæslu, svokölluðu heimilisteymi, á næstu tíu árum.

Aðgerðir að þessu markmiði falla í þrjá flokka.	Í fyrsta lagi verður komið á fót heimilisteymum á heilsugæslum og heimilislækningar styrktar. Grundvallaratriði í því markmiði er að fastur heimilislæknir og heimilisteymi hafi rými til að sinna því fólki sem er skráð hjá viðkomandi lækni og teymi. Þess vegna þarf að setja í forgang vinnu við að fjölga heimilislæknum og hvetja til þess að heilsugæslurnar taki upp svokölluð heimilisteymi.

Samfylkingin leggur til að heilsugæslum verði tryggður fjárhagslegur hvati til að koma upp teymum heilbrigðisstarfsfólks til að sinna föstum hópi einstaklinga og heimila til að tryggja samfellu í veitingu heilbrigðisþjónustu. Heimilisteymi auka aðgengi, skilvirkni og umrædda samfellu í þjónustu. Einungis hluti þeirra sem kemur á heilsugæslu þarf tíma hjá lækni. Margir þeirra sem þangað leita þurfa annars konar þjónustu hjá öðru heilbrigðisstarfsfólki, svo sem hjúkrunarfræðingi eða sálfræðingi. Þess vegna liggur alveg fyrir að teymi getur vel virkað fyrir fjölda heimila.

Þá leggur Samfylkingin áherslu á að sérnám í heimilislækningum verði áfram styrkt og fjármagn tryggt til að fjölga í náminu. Á undanförnum árum hefur fjölgað í hópi sérnámslækna í heimilislækningum og tryggja þarf áframhaldandi þróun þar á. Til viðbótar er lagt til að heilbrigðisvísindasviði Háskóla Íslands verði tryggt fjármagn til að fjölga nemendum í læknadeild Háskóla Íslands í samræmi við núverandi áætlanir. Viðbótarfjárveitingar til Háskóla Íslands á undanförnum árum hafa runnið í meira mæli til annarra sviða, til að styrkja grunnrekstur þeirra. Ef átak á að verða í menntun lækna hér á landi verður að tryggja að fjármagn sé eyrnamerkt í þá vegferð. Lykilatriði í þeirri vegferð er að fjölga nemendum í læknanámi og þess vegna verðum við að fjármagna betur helstu kennslustofnun landsins í heilbrigðisvísindum, sem er Landspítali - háskólasjúkrahús. Spítalinn hefur ekki treyst sér til þess að taka við fleiri nemum í verknám án þess að það komi niður á gæðum námsins.

Ég vil vekja athygli á því í þessu samhengi að forsvarsmenn Landspítala komu í morgun á fund fjárlaganefndar og þar kom m.a. fram að sérnám sem  veitt er inni á spítölunum í dag, sem  snýr auðvitað ekki að heimilislækningum í  mörgum tilvikum, en er almennt sérnám, er ekki fjármagnað, það koma ekki sérfjárveitingar inn til  háskólasjúkrahússinsokkar til að sinna þessu þannig að við sjáum að það eru ágallar á kerfinu.

Að lokum bendum við á mikilvægi þess að sérnámi í héraðslækningum verði komið á fót, líkt og lagt var til í stefnumótandi byggðaáætlun fyrir árin 2018–2024 á sínum tíma. Þar var hugmyndin  að koma á tveggja ára námi sem búi heilsugæslulækna undir starf í dreifbýli með það að markmiði að fjölga heilsugæslulæknum á landsbyggðinni. Við leggjum áherslu á að þessi aðgerð verði endurvakin enda er þetta mikilvæg sérgrein þegar kemur að heilbrigðisþjónustu í dreifðari byggðum.

Í öðru lagi, ef við snúum okkur að aðgerðunum í átt að þessu tíu ára markmiði um fastan heimilislækni, þarf að tryggja fólki fasta tengingu við heilbrigðiskerfið um land allt. Á höfuðborgarsvæðinu er vissulega fjöldi fólks án heimilislæknis en læknaskortur er áþreifanlegur og viðvarandi utan höfuðborgarsvæðisins. Nú eru aðeins um 50% Íslendinga með fastan heimilislækni. Í Noregi er hlutfallið 95%, þannig að það liggur alveg fyrir að hér er langt í land.

Það hefur gengið illa að manna fastar stöður, sér í lagi á landsbyggðinni, og víða er stuðst við verktaka í vinnu sem hafa ekki fasta tengingu við nærsamfélagið. Áreiðanleg heilbrigðisþjónusta er grundvöllur byggðar hringinn í kringum landið þannig að heilbrigðisþjónusta er í þessu tilviki ekki síður byggðamál en velferðarmál. Við erum þess vegna á þeirri skoðun í Samfylkingunni að sérstakir hvatar eða ívilnanir til að tryggja fastráðningar á heilsugæslustöðvum séu réttlætanlegar til að tryggja byggðafestu. Þess vegna leggjum við fram í þessari tillögu að námslán lækna, sem ráða sig til lengri tíma á svæðum þar sem læknaskortur er viðvarandi, verði felld niður. Slík niðurfelling getur náð til hlutalána eða til námslána að fullu leyti eftir því hversu lengi viðkomandi læknir starfar á umræddu svæði. Það er mjög mikilvægt, forseti, að fyrirkomulag niðurfellingar sé með þeim hætti að það verði tryggt að langtímasamband komist á milli læknis og heilsugæslu en stuðli ekki að frekari verktakavæðingu þar sem föst tenging við íbúa er takmörkuð.

Þá leggjum við til að skoðað verði að nýta hluta nýrra námsplássa við læknanám í Háskóla Íslands fyrir fjölbreyttari inntökuleiðir en nú eru í boði. Núna  stendur til að fjölga námsplássum í læknisfræði úr 60 í 75 á næsta ári og markmið Háskóla Íslands í samstarfi við ráðuneytið er að fjölga plássum á næstu árum í 90.

Í tillögunni sem við leggjum hér fram er lagt til að skoðaður verði möguleikinn á því að halda eftir hluta af þessum nýju plássum fyrir inntökuform þar sem aðrir þættir en hæsta einkunn á inntökuprófi eru skoðaðir. Þá erum við að horfa til þess að bakgrunnur eða tengsl   við svæðið þar sem læknaskortur er viðvarandi verði ein breyta sem litið verði til, sem og fyrri reynsla úr heilbrigðiskerfinu.

Forseti. Í umræðu um fjölbreytt inntökuskilyrði í læknadeild hér á landi þarf að taka til greina að ríkisreknir háskólar eru fjármagnaðir með skattfé allra landsmanna óháð búsetu. Aðeins er boðið upp á læknanám í einum háskóla á Íslandi og aðgengið hefur verið sögulega erfitt fyrir nemendur utan höfuðborgarsvæðisins. Í ljósi mikilvægis heilbrigðisþjónustu til að viðhalda byggð landið um kring, og sér í lagi grunnþjónustu á borð við heilsugæslu, þarf að vera sveigjanleiki innan ríkisrekinna háskóla til að sinna landinu öllu. Þá er víða skortur á læknum í öðrum greinum en heimilislækningum á sjúkrastofnunum.

Að lokum, í þessum hluta, þurfum við auðvitað að vera raunsæ gagnvart því að þar sem ekki hefur tekist að manna stöður heimilislækna verðum við að tryggja heilsugæslum fjármagn til að efla til muna möguleikana á að nýta fjarheilbrigðisþjónustu í meira mæli þar sem við erum til að mynda með hjúkrunarfræðing í forsvari. Heimilisteymin þurfa þannig að hafa greitt aðgengi að sérfræðiþekkingu heimilislæknis þó að það sé annars staðar á landinu. Ég minnist á þetta í þessu samhengi því að það er auðvitað alveg ljóst, eins og ég sagði, að fjölgun útskrifaðra lækna mun ekki leysa þann vanda sem blasir við í hinum dreifðari byggðum, a.m.k. ekki strax, og þess vegna þurfum við að horfast í augu við að það þarf að gera breytingar á skipulagi heilsugæsluþjónustu ef við ætlum að tryggja þetta örugga aðgengi.

Við erum líka að leggja til að skoðaðar verði mismunandi leiðir til aukinnar samvinnu við heilsugæslustöðvar á þéttbýlli svæðum, t.d. að fara þá leið að á heilsugæslustöðvum þar sem ekki tekst að manna stöður heimilislækna verði tekin upp samvinna við aðrar heilsugæslur til að tryggja aðgengi að læknum og auka samvinnu. En þetta er auðvitað algerlega háð því að annað öflugt heilbrigðisstarfsfólk sé á svæðinu, svo sem hjúkrunarfræðingur, sálfræðingur eða sjúkraliði.

Að lokum, virðulegi forseti,  vil ég fara hér yfir mikilvægi þess að bæta starfsaðstæður í heilsugæslunni af því að við vitum auðvitað að mönnunarvandi er viðvarandi vandamál. Þetta er stærsta áskorun kerfisins og við vitum að innan heilsugæslunnar hefur verkefnum fjölgað umtalsvert undanfarin ár. Þangað hafa verkefni verið flutt frá Landspítala og öðrum sjúkrastofnunum, oft án nægilegs undirbúnings og samráðs og í sumum tilfellum hefur þessu ekki fylgt nægjanlegt fjármagn. Þess vegna leggjum við áherslu á  að það þarf að styrkja grunninn í heilsugæslunni áður en farið verður í að fjölga verkefnum hennar enn frekar. Það er ekki bara hægt að láta heilsugæsluna fá fjármagn sem fylgir nýjum verkefnum ef grunnverkefnin og grunnþjónustan eru ekki fjármögnuð.

Við viljum líka leggja áherslu á í þessu samhengi að starfsaðstæður séu bættar með til að mynda nýrra húsnæði fyrir heilsugæslustöðvar í nýjum hverfum eða að tryggja  nýju og  nútímalegt húsnæði fyrir eldri heilsugæslustöðvar. Þetta kann að hljóma smámál en fyrir fólk sem starfar í grein þar sem er mikið álag þá skiptir starfsumhverfið gríðarlega miklu máli. Það hafa verið gerðar mælingar á þessu innan heilsugæslunnar sem sýna að þar sem er verið að vinna í nýrra og nútímalegra húsnæði líður fólki almennt betur í vinnunni.

Virðulegi forseti. Ég ætla að láta þetta nægja í bili en segi  í lokin að þó að þetta sé fyrsta málið sem kemur fram út úr þessu útspili þá verður þetta ekki það eina. Við ætlum til að mynda að koma með fleiri þingmál sem snúa að því að bæta starfsaðstæður heilbrigðisstarfsfólks, sér í lagi þingmál er snúa að stoðþjónustu, vegna þess að við vitum að það þarf að fjárfesta í nýjum tæknilausnum og draga úr þeim tíma sem fer í skriffinnsku hjá framlínustarfsfólki. Við erum hins vegar mjög meðvituð um að það þarf líka að ráðast í aðrar aðgerðir,  til að mynda uppbyggingu hjúkrunarheimila, styrkja heimahjúkrun og þess háttar. Þetta eru þeir þættir heilbrigðiskerfisins sem munu kosta hvað mesta peninga. Staðan í heilbrigðisþjónustu í dag mun ekki skána nema við séum  tilbúin að leggja alvörufjármagn þarna inn til þess að losa um svigrúm annars staðar í kerfinu.

Svo vil ég bara segja hér að lokum að við óttumst ekki umræðu um svona stóran málaflokk. Einhvers staðar þarf að byrja til að veita fólki ákveðna von og skýra framtíðarsýn, vegna þess að við sáum það á samtali okkar við fólkið úr kerfinu að það upplifir að stefnumótun til framtíðar sé óskýr. Þetta er liður í okkar verkefni að undirbúa okkur fyrir næsta kjörtímabil þar sem við vonumst eftir að geta veitt m.a. heilbrigðismálunum skýra forystu. Ég vil líka bara setja það sem hvatningarorð inn í þingið  að við eigum það til að ofmeta hvað er hægt að gera á einu ári en vanmeta hvað er hægt að gera mikið á einum áratug. Þess vegna er þessum tillögum, sem m.a. má finna í þessu þingmáli, ekki ætlað að koma til framkvæmda á einu kjörtímabili. Við erum að horfa á þetta sem tveggja kjörtímabila vegferð. Við ætlum okkur ekki að fara í nein heljarstökk heldur bara örugg skref og þetta þingmál í dag er eitt slíkt skref.

###

Heyr, heyr.Virðulegi forseti. Þetta snýst ekki um að taka djúpt í árinni eða einhver pólitísk sóknarfæri. Hæstv. forsætisráðherra hefur sagt að hún hefði viljað aðra ákvörðun. Við sáum t.d. forsætisráðherra Noregs í framlínunni þarlendis þegar kom að ályktun Sameinuðu þjóðanna. Hann bar þá ákvörðun uppi í fjölmiðlum, enda höfuð ríkisstjórnarinnar. Það skiptir máli að hæstv. forsætisráðherra geti staðið á bak við stórar ákvarðanir í utanríkismálum. Átökin fyrir botni Miðjarðarhafs hafa bitnað nær einvörðungu á óbreyttum borgurum og það fæst ekkert öryggi fyrir fólkið á svæðinu með áframhaldandi stríðsrekstri. Alþjóðasamfélagið þarf að veita fólkinu sem þarna býr von um að það sé hægt að koma á friðsamlegri lausn, alveg sama hversu ólíklegt fólki finnst það í stöðunni í dag. Við erum í varnarbandalagi. Það var minn skilningur, forseti, á utanríkismálastefnu Íslands að innan þess og utan töluðum við fyrir friðsamlegum lausnum, sér í lagi í aðstæðum sem þessum. Ég segi alveg eins og er að mér þykir miður að þessi ríkisstjórn  geti ekki talað einni röddu í þessum viðkvæma málaflokki, með einum tóni sem hæfir aðstæðum.

###

Forseti. Samfylkingin hefði viljað að Ísland samþykkti ályktun um tafarlaust vopnahlé á Gaza á allsherjarþingi Sameinuðu þjóðanna. Það var hins vegar ekki gert en hæstv. utanríkisráðherra hefur þegar rakið ástæður þessa. Látum aðdraganda þeirrar ákvörðunar liggja á milli hluta núna. Ég vil spyrja um það sem gerðist í kjölfarið því að í humátt á eftir hæstv. utanríkisráðherra fylgdi höfuð ríkisstjórnarinnar, hæstv. forsætisráðherra, og opinberaði andstöðu sína við ákvörðun utanríkisráðherra og þar með utanríkisstefnu Íslands eins og hún birtist á allsherjarþingi Sameinuðu þjóðanna.

Forystufólk ríkisstjórnarinnar hefur látið eins og þetta skipti engu máli, það sé aukaatriði að hæstv. forsætisráðherra grafi með þessum hætti undan stefnu hæstv. utanríkisráðherra, og fólkið í landinu er svo sem orðið vant því að ráðherrar tali þvers og kruss í mörgum málaflokkum. En þegar kemur að flestum öðrum málaflokkum en utanríkismálum þá höfum við a.m.k. fjárlögin sem gilda þegar upp er staðið og afhjúpa það hvaða stefna það er sem hefur verið rekin í raun og veru. Í utanríkismálum er það hvað við segjum og samþykkjum sem skiptir máli. Og tónn skiptir máli. Það skiptir máli að Ísland tali einni og skýrri röddu á alþjóðlegum vettvangi, ekki síst í ljósi þess að við erum smáríki sem leggur lítið til varnarmála.

Forseti. Ég hefði talið eðlilegast að beina þessari spurningu beint til hæstv. forsætisráðherra en hún er að sinna öðrum verkefnum. Því spyr ég hæstv. utanríkisráðherra: Ef utanríkisráðherra segir eitt en forsætisráðherra annað, hvort gildir? Hvort gildir utanríkisstefna utanríkisráðherrans eða það sem höfuð ríkisstjórnarinnar segir í kjölfarið þegar hún lýsir opinberri andstöðu við ákvörðun utanríkisráðherra?

###

Virðulegi forseti. Hæstv. fjármálaráðherra. Það hefur verið gengið of langt hérna. Ég átta mig alveg á því að það er pólitískur munur hérna í gangi en við sjáum það öll ef við horfum á velferðarkerfin okkar að það hefur verið gengið of nærri þeim. Og þetta er skuld sem er að magnast upp fyrir komandi kynslóðir, kerfi sem eru brotin niður og munu bitna á þessum kynslóðum, vegna þess að á einhverjum tímapunkti gengurðu það langt að það er ekki hægt að gera við kerfin.

Hæstv. fjármálaráðherra ætti e.t.v. að kynna sér álit fjármálaráðs og hvaða skoðun fjármálaráð hefur á því að það hefur verið ófjármagnaður vöxtur í ákveðnum einingum innan ríkisins og að verið er að eyða verðbólgu- og tekjufroðu, umframtekjum sem hafa komið til ríkissjóðs vegna þess að það er búið að lækka ákveðna skatta í landinu. Þetta er ekki bara álit pólitísks flokks eða forystumanneskju heldur álit fjármálaráðs. Það liggur alveg fyrir að það er búið að vera að eyða tekjufroðu hérna og þess vegna er verðbólga í landinu.

Hæstv. fjármálaráðherra ætti líka að kynna sér hvernig tekjudreifingin í landinu er og átta sig á því að það verða svo sannarlega ekki teknir 90 milljarðar af tekjulægsta fólkinu í landinu.

###

Forseti. Hvernig gengur? Hagvöxtur á mann frá árinu 2017 er 0%, 8% verðbólga, yfir 9% vextir og 46 milljarða halli á ríkissjóði, velferðarkerfi sem er í vanda, mikilvægar stofnanir eru komnar að fótum fram eins og t.d. Landhelgisgæslan. Þetta er staðan og þetta er veruleikinn sem blasir við fólki um land allt. Á sama tíma sjáum við stjórnmálaflokk sem er stoltur af þessu ástandi. Sjálfstæðisflokkurinn hyllir forvera hæstv. fjármálaráðherra og stærir sig af því að hafa á tíu árum tekið 95 milljarða út úr árlegum tekjustofni hins opinbera. Það er sama upphæð og fer í rekstur Landspítalans á næsta ári eða tvöföld sú upphæð sem þyrfti til að skrúfa fyrir halla ríkissjóðs.

Framsókn leyfði þessu að gerast, Vinstri græn leyfðu þessu að gerast en Sjálfstæðisflokkurinn stærir sig beinlínis af því að veikja velferðina. Þessir þrír flokkar hafa tekið 95 milljarða út úr velferðarkerfinu á hverju einasta ári. Þau hafa tekið rekstur eins Landspítala út úr tekjustofnum  hins opinbera. Það er samhengi á milli skatta og velferðar. Velferð verður ekki til úr engu þó að stjórnarflokkarnir hafa reynt að stilla málum þannig upp á undanförnum árum með dvínandi trausti. Og hvernig gengur? Skoðum tímabilið frá 2017: Hagvöxtur á mann 0, í raun niður, verðbólga upp, vextir upp, velferð niður, barnabætur og vaxtabætur niður, húsnæðisverð og leiguverð upp, gjöld á almenning upp og efnahagslegur stöðugleiki er enginn. Stjórnarflokkarnir þrír hafa lækkað skatta mest á þeim sem standa best en á sama tíma hefur allt annað í hagkerfinu hækkað nema það sem við viljum sjá að hækki.

Ég vil því spyrja hæstv. fjármálaráðherra: Ætlar ráðherra að gera meira af því sama; taka tugi milljarða út úr velferðarkerfinu okkar, halda áfram að veikja velferðina, mikilvægar stofnanir og fjárfestingu í innviðum þjóðarinnar?

###

Virðulegi forseti. Nú horfi ég á fjárlög þessa árs þar sem ráðist er á reksturinn með almennum aðhaldskröfum. Ég nefni þetta almennar aðhaldskröfur en ekki sértækar aðgerðir. Við erum með ríkisstjórn sem stendur í fjárfestingarvanda í þjóðhagslega mikilvægum verkum. Það liggur alveg fyrir. Ég velti því áfram upp þessari spurningu til hæstv. ráðherra hvort þetta gæti komið til vegna þess að ekki er verið að setja fjármagn í að styrkja vinnuafl í þessum greinum og hvort stofnanir ríkisins hafi mögulega verið svo veiktar að þær hafi einfaldlega ekki bolmagn til að hrinda fjárfestingum í framkvæmd. Það er gott og vel að láta einhvern annan aðila um að gera þetta. Kannski snýst þetta um að láta einhvern annan hræra steypuna. Veit hæstv. ráðherra eitthvað um það? Hefur verið unnin einhver greining á því hvort það sé almennt talað þannig að einkaaðilar séu fljótari að finna til fjármagn eða ýta framkvæmdum úr vör? Mér þætti vænt um að sjá slíka greiningu unna. Það kann vel að vera að eitthvað sé til í því. Núna skiptir máli að við fáum ekki annan reikning á næsta ári, enn eitt árið, þar sem við erum með 50–60 milljarða kr. sem standa út af og að það verði unnin almennileg greiningarvinna hjá hæstv. fjármálaráðherra.

###

Virðulegi forseti. Mig langar að ræða aðeins um fjárfestingargetu ríkisins. Fjárfestingar ársins 2022 voru 60 milljarðar kr. Þetta er 66 milljörðum kr. lægra en heimildir voru til ráðstöfunar á árinu. Það átti sem sagt að vera með heimildir upp á 130 milljarða kr. en einungis um 60, eða helmingur af því, gekk út. Ég velti því fyrir mér, virðulegur forseti, hvað gengur á, hvort ríkið geti raunverulega hreinlega ekki fjárfest. Þetta er grafalvarlegt mál og það er eiginlega ótrúlegt að það sé ekki búið að vinna þá vinnu sem sífellt er verið að vitna til sem snýr að greiningum á ástæðu þessa.

Mig langar að benda á, virðulegi forseti, að frá því að þessi ríkisstjórn tók við hefur þessi vandi aukist ár frá ári. Fyrsta árið fluttu þau fimm milljarða milli ára, síðan árið 2020 urðu 33 milljarðar eftir. Í fyrra þegar við fórum yfir ríkisreikning þá voru þetta 50 milljarðar og núna er þessi upphæð komin upp í 60 milljarða sem situr í fjármálaráðuneytinu óhreyfð og í fjárlagaumræðunni þessa dagana er verið að takast á um hvort það eigi til að mynda að fjármagna framhaldsskólana í landinu. Iðnnám fær ekki fjármagn til að standa undir fjölgun áhugasamra nemenda sem gætu til að mynda nýtt þetta fjármagn í byggingu innviða víða í landinu.

Barnamálaráðherra segist þurfa þrjá til fjóra milljarða inn í framhaldsskólana en fær einn milljarð og ætlar sökum þess að sameina skóla, sisvona. Og á sama tíma þá þjóta hérna í gegnum þingið 60 milljarðar kr. af fjárheimildum sem rata ekki út úr fjármálaráðuneytinu.

Hæstv. ráðherra hefur fullyrt að við verðum að hætta þessari plástrapólitík og fjárfesta til framtíðar svo hægt sé að nýta fjármagn betur. Því spyr ég hæstv. fjármálaráðherra: Hvað ætlar hann að gera til að koma þessu fjármagni út og getur verið að það sé eitthvað í eðli stjórnunar þessarar ríkisstjórnar sem hefur leitt þetta ástand af sér?







###

Virðulegi forseti. Ég þakka hæstv. ráðherra fyrir svarið. Ég velti fyrir mér hvort nýja línan hjá ríkisstjórninni sé sem sagt sú að við þurfum bara að trúa því að verðbólgan fari niður og að það sé nóg að ríkisstjórnin tali nógu hátt og nógu oft um að verðbólgan muni fara niður. Fólk þarna úti er að glíma við gífurlega kaupmáttarskerðingu. Fjóra ársfjórðunga í röð hefur kaupmáttur dregist saman. Við vitum að staðan er mjög slæm hjá fólki, til að mynda á leigumarkaði, fólki á lágum tekjum. Fyrir það dugar ekkert að heyra frá ríkisstjórninni að þau trúi því að verðbólgan muni fara niður.

Í aðdraganda kjarasamninga mun aðkoma ríkisstjórnarinnar vera lykilatriði sökum þeirrar velferðarstefnu sem hefur verið stunduð hér undanfarin ár og grafið undan vaxtabóta- og barnabótakerfinu og öðrum almennum húsnæðisstuðningi. Þannig að ég spyr hæstv. ráðherra: Mun koma eitthvað nýtt út úr fjármálaráðuneytinu eftir að hún tók þar við sem mun liðka fyrir kjarasamningum? Eða snýst þetta bara um að ríkisstjórnin trúi á sjálfa sig?

###

Forseti. Þegar ráðherra hefur misst trúverðugleika getur verið gott að það komi maður í manns stað. Í mannabreytingum geta falist mikil tækifæri ef þeim fylgja raunverulega breyttar áherslur, breytt stefna. Ég vil óska hæstv. fjármálaráðherra góðs gengis. Hún erfir erfitt bú og verkefnin eru ærin. En ég vil líka óska þess, og ég hugsa að ég tali fyrir marga landsmenn, að hæstv. fjármálaráðherra hafi kjark og styrk til að taka upp raunverulega breyttar áherslur, ekki síst í baráttunni við verðbólgu og vexti. Ég kalla eftir forystu og hæfni í stjórn efnahagsmála, skýrum skilaboðum til landsmanna um að nú verði skipt um kúrs. Hæstv. fjármálaráðherra er nefnilega nýtekin við valdamestu stöðu í íslensku efnahagslífi. Hún gæti haft áhrif strax í dag á verðbólguvæntingar með afdráttarlausri yfirlýsingu um að nú verði verðbólgan tekin alvarlega með viðurkenningu á því að viðureignin við verðbólguna hefur ekki gengið nógu vel og að það gangi ekki að bjóða bara upp á meira af því sama. Fyrrverandi fjármálaráðherra hélt því fram að það væri ekki hlutverk ríkisfjármálanna að vinna bug á verðbólgunni. Með slíkum yfirlýsingum dró ráðherrann úr eigin trúverðugleika og ýtti undir meiri verðbólgu en ella. Það væri t.d. ágætisbyrjun hjá hæstv. fjármálaráðherra að draga þessi orð forvera síns til baka og lýsa því yfir fullum fetum að það sé víst hlutverk ríkisstjórnarinnar að vinna bug á verðbólgu og endurheimta hér efnahagslegan stöðugleika.

Því vil ég spyrja hæstv. fjármálaráðherra tveggja spurninga. Í fyrsta lagi: Er hún sammála forvera sínum um að það sé ekki hlutverk ríkisfjármálanna að vinna bug á verðbólgunni? Í öðru lagi: Munum við sjá breyttar áherslur með nýjum fjármálaráðherra í baráttunni við verðbólgu og háa vexti eða munum við bara áfram sjá meira af því sama?

###

Höfum í huga, virðulegi forseti, að dómsmálaráðuneytið hefur verið í höndum Sjálfstæðisflokksins sleitulaust undanfarinn áratug. Það er vegna Sjálfstæðisflokksins sem grafið hefur verið undan almannaöryggi í landinu; fangelsin líkt og voru til umræðu, löggæslan líkt og var hér til umræðu hjá hæstv. dómsmálaráðherra og núna Landhelgisgæslan. Núna heyri ég hæstv. dómsmálaráðherra óska eftir því að almennu aðhaldskröfunni verði vikið til hliðar í tilviki Gæslunnar og ég geri ráð fyrir að hún vilji líka bæta fjárframlög til stofnunarinnar og því spyr ég hæstv. dómsmálaráðherra: Hvaðan á sá peningur að koma? Það var tekin pólitísk ákvörðun í haust á vegum fráfarandi hæstv. fjármálaráðherra um að setja allt viðbótaraðhald á útgjaldahlið. Það er ekkert sótt til viðbótar á tekjuhlið. Það er 9 milljarða viðbótaraðhald á útgjaldahlið, sem er m.a. að falla á stofnun líkt og Landhelgisgæsluna, til viðbótar við þetta 2% aðhald.

Því spyr ég: Ef hæstv. dómsmálaráðherra vill losna við aðhaldskröfuna á Landhelgisgæsluna til að bæta reksturinn, hvert vill hún sækja það fjármagn?

###

Forseti. Fólk vill öryggi en upplifir víða öryggisleysi þegar kemur að heilbrigðisþjónustu. Fyrir utan höfuðborgarsvæðið eru það ekki síst sjúkraflutningar sem brenna á fólki. Við í Samfylkingunni kynntum útspil í heilbrigðismálum í síðustu viku og leggjum þar m.a. til að björgunar- og sjúkraþyrla verði staðsett utan höfuðborgarsvæðis til að stytta viðbragðstíma. Talsvert hefur verið rætt um aðkomu Landhelgisgæslunnar í því samhengi og þá að þyrlan væri staðsett á Norðausturlandi. Til að styrkja sjúkraflug á Vesturlandiog Suðurlandi þyrfti jafnframt að bæta við áhöfn hér í bænum. Af lestri fjárlagafrumvarps þessarar ríkisstjórnar er ljóst að þetta er fjarlægur draumur. Rekstur Landhelgisgæslunnar er í járnum og miðað við núverandi upplegg er gert ráð fyrir niðurskurði sem er ígildi 19 stöðugilda hjá Gæslunni. Landhelgisgæslan er ekki undanþegin 2% aðhaldskröfu og hefur þetta árlega aðhald hægt en örugglega klipið allt sem hægt er að klípa af Landhelgisgæslunni, sem á að vera okkar þjóðarstolt, lykilstofnun í almannaöryggi. Aðbúnaður Landhelgisgæslunnar er í engu samræmi við það sem þekkist í nágrannalöndum okkar þrátt fyrir veigamikið hlutverk hennar við að tryggja öryggi fyrir íbúa eyríkis. Nú birtist okkur í fjárlaganefnd svipaður vandi og í tilviki Fangelsismálastofnunar í fyrra; augljós vanfjármögnun hjá lykilstofnun á sviði almannaöryggis á Íslandi.

Forseti. En þetta eru kannski ekki nýjar fréttir. Síðasta vetur átti að selja TF-SIF til að standa undir rekstri Landhelgisgæslunnar og skýringin var að vélin væri ekki vel nýtt enda fengist takmarkað fjármagn í rekstur. Ég vil því spyrja hæstv. dómsmálaráðherra: Telur hún ásættanlegt að vegið sé að almannaöryggi með þeim hætti sem hér birtist í fjárframlögum til Landhelgisgæslunnar? Er styrking sjúkraflutninga með þyrlu og fjölgun áhafna í uppnámi vegna rekstrarstöðunnar? Og er eðlilegt að nú dynji 2% aðhaldskrafa á Landhelgisgæslunni eftir áralanga vanfjármögnun?

###

Forseti. Nú þarf ríkisstjórnin öll að fara að hugsa sinn gang. Ríkisstjórnin öll varði þessa bankasölu frá fyrsta degi. Hæstv. forsætisráðherra taldi hæstv. fjármálaráðherra hafa axlað ábyrgð með því að leggja niður Bankasýsluna á sínum tíma. Samfylkingin hefur frá upphafi gert athugasemdir við feril þessa máls. Við höfum fengið skýrslu eftir skýrslu og athugun eftir athugun þar sem komist er að neikvæðri niðurstöðu um það hvernig utan um þetta var haldið. Nú hefur komið á daginn að Samfylkingin hafði á réttu að standa í þessu máli og ríkisstjórnin þarf að láta í sér heyra hvernig hún ætlar að bregðast við, ekki bara út af þessu stóra máli heldur blasa nú við miklar áskoranir í efnahags- og velferðarmálum, m.a. út af fjárlögum þess manns sem ríkisstjórnin hefur stutt, þess flokks sem stýrir fjármálaráðuneytinu. Við þurfum að fá að vita hér í þinginu hvert framhaldið verður vegna þess að þetta eru stórar og afdrifaríkar ákvarðanir sem er verið að tala um þessa dagana.

###

Virðulegi forseti. Ég er svolítið hugsi yfir upplegginu í þessari umræðu. Það réttlætir ekki eignasölu að ráðstafa andvirðinu í arðbært verkefni. Þetta er einfaldlega tvennt ólíkt; arðbærni verkefnisins og eignasala ríkisins. Eins mikið og Sjálfstæðisflokknum er hugleikið að reka ríkið vel, og vitnar þar oft til fyrirtækjareksturs, sem á reyndar ekki alltaf við, enda munur á því að reka ríkið, sem lifir að eilífu og gegnir hagstjórnarhlutverki, og reka fyrirtæki, þá virðist sá málflutningur gleymast hér. Fyrirtæki selur ekki eignir til að bæta sjóðstreymi eða fjármagna stök verkefni, nema ef það er í stórkostlegum fjárhagsvandræðum, oft þegar stefnir í gjaldþrot. Fyrirtæki selur eignir sem henta ekki rekstri þess. Það hefur ekkert með uppbyggingaráform fyrirtækisins að gera. Fyrirtækið ákveður hvort það ráðstafi hagnaði í arð eða fjárfestingu eftir arðbærni verkefna eða tekur lán eftir arðbærni verkefna. Hið sama á við um ríkið og fyrirtæki í þessu samhengi. Ef eignir eru keyptar eða seldar á það að byggja á því hvort ríkið eigi að vera í slíkum rekstri eða ekki. Það skapast engin verðmæti af eignasölu. Eign hefur virði á efnahagsreikningi, byggt á framtíðarsjóðstreymi. Sala á slíkri eign skapar engin ný verðmæti. Hún losar bara um fjármagnið í einu lagi.

Við getum vel rætt um hvort ríkið eigi einhverjar eignir sem það ætti ekki eiga af því að það hentar ekki hlutverki þess en sala eigna hefur ekkert að gera með það hvort ráðast eigi í arðbæra innviðauppbyggingu eða ekki. Annaðhvort er slík uppbygging arðbær eða ekki. Ef fólk hefur síðan áhyggjur af þenslu á tímum verðbólgu er eðlilegra að grípa til mótvægisaðgerða, að beita sértækum tólum ríkisins á tekjuhlið til að draga úr þenslu þar sem hún er til staðar frekar en að selja eignir sérstaklega til að eiga fyrir arðbærum verkefnum. Ákvörðunin um sölu og ákvörðun um að ráðast í arðbæra uppbyggingu ættu að vera ótengdar.

###

Virðulegi forseti. Já, ég held að allt bendi til þess að það komi ekkert meira frá ríkisstjórninni núna í aðdraganda þess sem átti að vera langtímakjarasamningar á vinnumarkaði. Afleiðingar af þeim munu hafa gífurleg áhrif víða í hagkerfinu, m.a. á útgjöld ríkissjóðs og því finnst mér athugavert að það sé ekki verið að taka mið af núverandi aðstæðum. Ég vek til að mynda athygli á athugasemdum sem komu frá fyrrum meðlimi peningastefnunefndar, Katrínu Ólafsdóttur hagfræðingi, þar sem hún benti á að skortur á aðhaldi á tekjuhlið væri stór vandi núna í ríkisrekstrinum. Þetta er algjörlega í samræmi við það sem við höfum bent á núna í Samfylkingunni.

Ég vil líka benda á það sem hefur komið fram í nýjum gögnum, af því að það er alltaf verið að tala um að staðan sé svo góð hér, að kaupmáttur hefur rýrnað það sem af er þessu ári. Endurskoðaðar tölur hjá Hagstofunni benda til þess að kaupmáttur hafi líka rýrnað í fyrra. Við erum að sjá mjög hraða aukningu á yfirdrætti og við erum líka að sjá merki um að það sé mikið um fyrirframgreiðslu arfs í hagkerfinu okkar í dag, allt til marks um að ungt fólk og fólk víða á í vandræðum. Þannig að ég ítreka spurningu mína til hæstv. forsætisráðherra: Eigum við að fara inn í þessa kjarasamningslotu með fjárlögin eins og þau standa í dag?

###

Virðulegi forseti. Á fundi Alþýðusambands Íslands og Neytendasamtakanna í síðustu viku fór hæstv. menningar- og viðskiptaráðherra yfir viðbrögð ríkisstjórnarinnar við verðbólgu. Þá sagði hún, með leyfi forseta: „Ég er á því að við höfum ekki tekið verðbólguna nógu alvarlega strax.“

Þetta eru stór orð og áfellisdómur yfir efnahagsstjórn þessarar ríkisstjórnar. Verðbólgan er enn þrálát þrátt fyrir miklar vaxtahækkanir. Nú er 8% verðbólga og stýrivextir standa í 9,25%. Frá því að verðbólgan fór að láta á sér kræla hafa í stórum dráttum tvær leiðir staðið til boða. Í fyrsta lagi leið ríkisstjórnarinnar: Að bíða átekta, benda á Seðlabankann og kalla þannig hærri vexti yfir heimilin og fyrirtækin í landinu. Þetta er sú leið sem hefur verið farin hingað til og þess vegna erum við þar sem við erum. Hins vegar hefur staðið til boða leið Samfylkingarinnar, m.a. í formi fullfjármagnaðs kjarapakka, aukins aðhalds í ríkisfjármálum til að slá á þenslu, m.a. með hærri gjöldum á stórútgerð sem skilar nú methagnaði og arðgreiðslum, á fjármálageirann þar sem lækkun gjalda hefur ekki skilað sér til neytenda og á tekjuhæstu hópana, og samhliða því sértækar aðgerðir til að verja tekjulægri einstaklinga og ungt fólk fyrir verðbólgunni. Við höfum bent á að þegar ríkisstjórnin gerir minna til að taka á verðbólgunni þá þarf Seðlabankinn að gera meira. Þarna togast á ólík sjónarmið; sértækar aðgerðir á tekjuhlið og hærri vextir sem leggjast flatt á alla. Ríkisstjórnin hefur valið hærri vexti.

Nú vil ég spyrja hæstv. forsætisráðherra: Er hún sammála hæstv. menningar- og viðskiptaráðherra um að ríkisstjórnin hafi ekki tekið verðbólguna nógu alvarlega strax? Munum við sjá meira af því sama eða kemur til greina að fara aðra leið, t.d. með kjarapakka Samfylkingar? Að lokum: Er það mat ríkisstjórnarinnar að þjóðin vilji hærri vexti frekar en sértækar aðgerðir á tekjuhlið ríkisfjármálanna eins og Samfylkingin hefur lagt til?

###

Virðulegi forseti. Ég vil þakka hv. þingmönnum og hæstv. ráðherra fyrir þátttöku í umræðunni. Það er augljóst að þetta er málaflokkur sem við látum okkur öll varða í þessu samhengi. En ég held að einmitt vegna þess sé mjög mikilvægt að við festumst ekki bara í ákveðinni orðræðu eða tölum í kringum hlutina í aðgerðaáætlun heldur   tölum raunverulega um hvað er á bak við orð og átök.

Hér ræddi hæstv. ráðherra um aðgerðaáætlanir, um framkvæmdaáætlanir og  aukinn sveigjanleika til að byggja upp hjúkrunarrými, en það kemur ekkert fram um fjármögnun rýmanna. Þetta er risamál, fjármögnun rýmanna nýju: 400 rými 2028 sem ekki er gert ráð fyrir fjármögnun á í rekstri. Stóru verkefnin núna hljóta að vera þau að halda utan um heilbrigðiskerfið og við vitum, eins og ég fór yfir hér í minni fyrstu ræðu, að brotakennd þjónusta við aldraða hefur gríðarleg áhrif á heilbrigðiskerfið í heild sinni. Ég óttast það, virðulegi forseti, að Gott að eldast verði svolítið eins og farsældarfrumvarpið; fjármagn verði veitt í að vinna áætlanir og búa til tengiliði en á bak við þessar áætlanir sé ekki fjármagn fyrir raunverulega þjónustu. Það hlýtur að þurfa að skoðast í samhengi við tölurnar sem við sjáum í rekstri hjúkrunarrýma og fjármagni í heimahjúkrun.

Hér áðan var komið inn á að það væri víst aukið fjármagn inn í heimahjúkrun, ólíkt því sem ég hélt fram í fyrirspurn minni. Ég vil nú bara horfa á fylgirit fjárlaganna þar sem er talað um Miðstöð heimahjúkrunar, samning um heimahjúkrun. Það er samdráttur að raunvirði. Þetta sýna tölurnar svart á hvítu. Ég tek þetta ekki bara ofan úr kollinum mínum. Þannig að ég beini því núna til hæstv. ráðherra: Hvers vegna er ekki fjármögnun fyrir rekstri nýrra rýma í núverandi fjármálaáætlun? Hvernig stendur á því að fjármagn í heimahjúkrun er ekki í takt við átaksmálflutning ráðherra? Og að lokum: Hver er staðan á hjúkrunarrýmum fyrir fólk með fíkni- og fjölþættan vanda sem átti að opna 2021?

###

Virðulegi forseti. Mig langar að hefja þessa sérstöku umræðu í dag á að vitna til orða konu sem mætti á fund Samfylkingarinnar um heilbrigðismál í vetur, því að mér fannst hún kjarna stöðuna svo vel, með leyfi forseta: Ég tala bæði sem læknir og ekki síður sem notandi og aðstandandi. Þið vitið öll hvernig talað er um Landspítalann. En að mínu mati liggur mesti vandinn ekki þar heldur í brotakenndri þjónustu við aldraða.

Brotakennd þjónusta við eldra fólk er einn helsti vandi heilbrigðiskerfisins í heild. Það sem er vanrækt í öldrunarþjónustu leiðir til ótímabærra innlagna á bráðamóttöku og sjúkrahús og síðan er fólk geymt á göngunum vegna skorts á hjúkrunarrýmum. Samkvæmt framkvæmdaáætlun á að byggja 394 hjúkrunarrými á næstu fimm árum þrátt fyrir að nú séu ríflega 400 manns á biðlista. Á höfuðborgarsvæðinu eru um 263 á biðlista eftir að komast inn á hjúkrunarheimili. Ef öll rýmin sem á að byggja verða komin í notkun á svæðinu árið 2028 má ætla að það vanti um 200 hjúkrunarrými ef við lítum til lýðfræðilegrar þróunar næstu árin. En látum það liggja á milli hluta. Stóra spurningin snýr að rekstri þessara rýma sem þó á að byggja.

Samkvæmt svari hæstv. heilbrigðisráðherra um hjúkrunarrými er rekstrarkostnaður 394 nýrra rýma 6,8 milljarðar kr. á ári. Í fjármálaáætlun til 2028 virðist ekki gert ráð fyrir rekstrarkostnaði hinna nýju rýma. Hvergi gat ég fundið 6,8 milljarða kr. í viðbót. Hvernig stendur á þessu?

Og talandi um rekstrarkostnað, virðulegi forseti, sem okkur verður mjög tíðrætt um hér í þessum sal og þá sérstaklega hvernig má reka ríkið betur, þá kemur fram í svari hæstv. heilbrigðisráðherra við fyrirspurn um hjúkrunarrými að verulegur munur er á kostnaði við mismunandi umönnunarúrræði. Kostnaður á einstakling á ári fyrir legu á sjúkrahúsi er hátt í 70 millj. kr. Sambærileg tala er nærri 17 millj. kr. fyrir hjúkrunarrými en 3 millj. kr. fyrir heimaþjónustu.

Rannsóknir sýna að stærsti hluti kostnaðar við heilbrigðisþjónustu er vegna þeirra 10–15% eldra fólks sem veikast er á hverjum tíma, hóps sem glímir við fjölveikindi, færnitap eða félagslega erfiðleika. Þetta er viðkvæmasti hópurinn sem þarf að setja í forgang, bæði til að koma í veg fyrir frekari vanlíðan og heilsubrest viðkomandi einstaklinga en líka til að tryggja óþarfakostnað í heilbrigðiskerfinu. Til þess verður að grípa fyrr inn í og veita öfluga og vel fjármagnaða heimaþjónustu samhliða því sem við vinnum á uppbyggingarskuldinni við þau sem þurfa nú þegar á hjúkrunarrými að halda.

Því vekur það furðu, virðulegi forseti, að fjármagn til uppbyggingar heimahjúkrunar hafi staðið óhreyft undanfarin 14 ár sem hlutfall af landsframleiðslu þrátt fyrir öldrun þjóðar og þrátt fyrir að þessi liður eigi að vera grunnstoð í umönnun eldra fólks og draga úr þörf á hjúkrunarrýmum. Hvers vegna hefur fjármagnið sem ekki hefur leitað út vegna uppbyggingar rýma ekki verið fundinn farvegur í heimahjúkrun? Og hvernig stendur á því, virðulegi forseti, að ekki er gert ráð fyrir aukningu í fjárframlögum til heimahjúkrunar samkvæmt fjárlagafrumvarpi ríkisstjórnarinnar?

Ef við drögum þessa þætti saman og ég beini því áfram til hæstv. heilbrigðisráðherra: Hvernig hyggst hæstv. ráðherra bregðast við vöntun á hjúkrunarrýmum? Þá í fyrsta lagi í ljósi þess að hjúkrunarrými eru fyrir fólk sem heimaþjónustan getur að mjög takmörkuðu leyti sinnt, a.m.k. þeim sem eru á biðlista nú þegar. Í öðru lagi er viðbótarfjármagn í slíka þjónustu hvort sem er ekki til staðar í áætlunum stjórnvalda, og í þriðja lagi liggur fyrir að legurými á nýja Landspítalanum býður ekki upp á aukið svigrúm fyrir aldraða sem eru á biðlista.

Í þessu samhengi langar mig til hérna í lokin að varpa þeirri spurningu til hæstv. ráðherra hver staðan er varðandi vinnu við opnun hjúkrunarrýma fyrir einstaklinga sem glíma við fíknivanda eða fjölþættan vanda sem hæstv. ráðherra boðaði að opnuð yrðu árið 2021. Við vitum flest hér inni sem höfum talað við aðstandendur þessara einstaklinga og líka þá sem reka umrædd hjúkrunarheimili að það þarf að finna sérstök úrræði fyrir þennan hóp og það er orðið löngu tímabært.

###

Virðulegi forseti. Nei, Samfylkingin ber okkur ekki saman við öll lönd í heiminum, við berum okkur saman við Norðurlöndin. Hér bera margir okkur saman við Norðurlöndin, m.a. þegar mikið er talað um vinnumarkaðinn. Það eru hærri skattar á Norðurlöndunum en í öðrum ríkjum. Þar er líka sterkari velferð. Víða í heiminum borgar fólk háa skatta. Ég bjó sjálf í New York og borgaði þar hærri launaskatt en ég borga hér en fékk samt í raun ekkert til baka úr velferðarþjónustunni. Það sem skiptir máli er hvað þú færð fyrir skattana þína, hvernig kaupmáttur þinn er gagnvart húsnæðiskostnaði, hvað þú færð í barnabótum, hvað þú færð í vaxtabótum. Stök mæling á lífsgæðum fólks í formi skattprósentu segir bara ósköp lítið. Forsenda verðmætasköpunar er auðvitað sú að það sé fólk til að sinna þessu, fólk sem hafi heilsu og getu til að taka þátt í atvinnulífinu. Við vitum það vel að þegar voru tekin stór skref hérna á sínum tíma til að styrkja menntakerfið, heilbrigðiskerfið, almannatryggingakerfið og hlutur ríkissjóðs sem hlutfall af vergri landsframleiðslu óx hérna á síðustu öld þá stórjókst líka hagvöxtur vegna þess að mikill fjöldi fólks fór út á vinnumarkað og gat sinnt þessari vinnu. Þetta er samvinnuverkefni. Þetta er ekki svona einhliða. En ég hræðist ekkert umræðuna um þessa pólitík. Ég skil það að fólk sé ósammála um það hvernig það vill að skattkerfið sé sett upp en geta fyrirtækja til að greiða laun er vissulega líka háð velferðarþjónustunni sem er veitt í landinu. Ef það er lítil velferðarþjónusta, ef hún heldur ekki í við kröfur fólks, nútímakröfur fólks, þá kemur það fram í launakröfum á móti og það lendir á minni fyrirtækjunum í landinu, sérstaklega þar sem launakostnaður er hvað mestur. Af því hef ég líka áhyggjur.

###

Virðulegi forseti. Ég þakka fyrir spurninguna og í rauninni fagna ég þessari umræðu vegna þess að hér kristallast mjög skýr pólitískur ágreiningur um það hvernig við horfum á samfélagið og hagkerfið. Jafnaðarfólk skilur samhengi vinnumarkaðar, fyrirtækja og ríkisins, áttar sig á því að það er heldur ekki gott fyrir fyrirtækin í landinu ef við lendum í vítahring verðbólgu og launahækkana. Það er það sem hefur gerst með litlu fyrirtækin hér í landinu, smærri fyrirtækin sem reka sig með íslenskt vinnuafl og geta ekki úthýst starfsmönnum eða starfsmannakostnaði eða þess háttar. Þegar kjarabætur hafa ekki verið fjármagnaðar, sem hafa komið til þess að styðja við vinnumarkaðinn vegna þess að velferðarkerfið er ekki nógu sterkt, þá hefur það bara lent á fyrirtækjunum hvort sem er. Ég hef ekki áhyggjur af því að það að við hækkum fjármagnstekjuskattinn upp í 25%, sem gerir það samt að verkum að efsta stigið er ekki að fylgja launaskattinum, sem gerir það að verkum að það eru bara efstu tekjuhæstu 10% sem þurfa að borga það, dragi þrótt úr kerfinu. Ég hef frekar áhyggjur af því, miðað við þessar launafreku atvinnugreinar sem við erum að halda uppi, vinnuaflsfrekar greinar sem við erum öll meðvituð um að reiða sig á mikinn mannafla, að ef við ætlum að halda áfram í þessum vítahring launahækkana og verðbólgu þá lendi fyrirtækin fyrst í vanda.

###

Virðulegi forseti. Já, þetta er kannski helst til skammur tími til að taka umræðu um útlendingamálin. Ég held að allir í þessum sal geti verið sammála um að það er ekki eðlilegt að við séum að eyða 15 milljörðum kr. í að bíða eftir að veita fólki svar. Það eru allir sammála um það. Það eru engir sáttir með þá stöðu mála að fólk þurfi að bíða í marga mánuði eftir já-i eða nei-i. Þannig að allt sem er hægt að gera til að bæta stjórnsýsluna og utanumhald í þessum málaflokki og koma í veg fyrir að það þurfi að eyða 15 milljörðum kr. í að greiða undir fólk sem er ekki búið að fá svar — annars vegar fólki sem á að fá nei vegna þess að það fellur ekki undir skilgreiningar um alþjóðlega vernd, eða fólki sem á að fá já og getur þá komið inn á íslenskan vinnumarkað. Við tökum heils hugar undir áhyggjur af því að þetta taki svona langan tíma og það að málsmeðferðarkostnaður sé að leiða af sér 15 milljarða kostnað í kerfinu sé óásættanlegt. Við erum boðin og búin að taka umræðu um það hvernig við getum stytt málsmeðferðartíma. Þetta er í fanginu á stjórnvöldum sem hafa verið með þennan málaflokk í tíu ár og ekki hægt að ætlast til þess að ég leysi þetta mál hérna á einni mínútu þegar Sjálfstæðisflokkurinn hefur haft tíu ár til þess.

###

Virðulegi forseti. Ég þakka fyrir góða spurningu hjá hv. þingmanni. Ég er 100% sammála að það er hægt að fara betur með fjármagn í heilbrigðiskerfinu. Það væri til að mynda hægt að byrja með að setja á innra eftirliti á Landspítalanum sem hefur ekki verið gert af þessari ríkisstjórn, þrátt fyrir að hafa margtalað um að það sé leið til að fara betur með fé. Það væri líka hægt að auka rekstrarfjármagn sem fer til Sjúkratrygginga Íslands sem gerir það betra og auðveldara fyrir stofnunina að auka eftirlit með öllum þeim skattpeningum sem renna í gegnum þá stofnun, tugir milljarða króna, hundruð milljarða króna, og hefur verið kvartað yfir. Þannig að það er klárlega hægt að bæta þar úr þörf.

Ég vil líka benda í því samhengi á þá staðreynd að það er margfaldur kostnaður að geyma eldra fólk þessa lands á göngum Landspítala, margfaldur kostnaður á við að vera á hjúkrunarheimili, hvað þá margfaldur kostnaður af því að vera í heimahjúkrun og báðir þeir liðir eru vanfjármagnaðir í þessum fjárlögum. Það eru ekki aukin framlög til heimahjúkrunar. Það heldur ekki í við verðlag í landinu. Það er ekkert átak í heimahjúkrun í þessu landi. Þannig að það er bara heilmargt einmitt sem Samfylkingin telur sig geta gert betur við núverandi fjármagn.

###

Virðulegi forseti. Leikskólamálin eru vissulega áskorun, þau eru það í flestum sveitarfélögum hér á höfuðborgarsvæðinu. Ég held að það geti allir á barneignaraldri, sem eru með börn, vitnað um. Ég ætla samt að fá að halda því til haga að fyrirrennari Samfylkingarinnar var sá sem kom á því fyrirkomulagi sem núna er til staðar varðandi dagvistun barna þar sem áður var ekki auðvelt að koma börnum að.

Staðreynd málsins er þessi að það sem hefur reynst erfitt í mönnun er launaliðurinn. Það er vegna þess að það var ekki vilji og hefur verið erfitt að hækka lægstu laun, til að mynda leikskólakennara. Tökum sem dæmi baráttuna sem átti sér stað hjá Eflingu í Reykjavíkurborg sem var nú heldur betur mótmælt hér víða og þegar Reykjavíkurborg féllst á þær kröfur sem m.a. hækkuðu launalið þeirra, sem er 60% af gjöldum sveitarfélaga, þá var talað um lélegan rekstur Reykjavíkurborgar.

Að halda því fram að mönnunarvandinn í leikskólunum úti um allt land, og sérstaklega á höfuðborgarsvæðinu, tengist ekki launamálum, sem í grundvallaratriðum er pólitískt málefni, hvernig við sköpum sess og svigrúm hjá sveitarfélögum til að fjármagna þann lið,  er fáránleg framsetning. Við vitum að þetta er vandi alls staðar.



###

Virðulegi forseti. Kjarapakki Samfylkingarinnar liggur nú bara á heimasíðu flokksins. Þetta eru opinberar upplýsingar, pakki sem við lögðum fram síðasta haust, eða fyrir síðustu fjárlög, og svo verkefnalisti í vor. Við erum að tala um afmarkaðar aðgerðir sem snúa að ástandinu eins og það er í dag, ekki heildarendurskipulagningu á skattkerfinu sjálfu. Fjármögnunin á bak við þetta var m.a. að hækka fjármagnstekjuskatt úr 22% í 25%. Það er talað um að við getum fengið 5 milljarða út úr þessari aðgerð. Það er eitthvað sem fjármálaráðuneytið hefur sjálft skoðað og benti á að vegna breytinga í tengslum við reglur á fjármagnstekjuskatti myndi þessi breyting aðeins snerta tekjuhæstu 10% í landinu.

Við erum líka að tala um að taka til baka hluta af hækkun bankaskattsins á sínum tíma til að fjármagna þessar breytingar hjá okkur. Við höfum einnig talað fyrir álagi á stærstu útgerðirnar í landinu í því samhengi og að lokum, breytingar á hinu svokallaða ehf.-gati sem gerir fólki kleift að telja launatekjur fram til fjármagnstekna. Við höfum þannig verið mjög skýr með hvar við viljum sækja þessar tekjur til skamms tíma.

###

Virðulegi forseti. Já, það er viðbótarkrafa á ráðuneytin. Það voru líka þó nokkrir milljarðar sem fóru í að fjölga hér ráðherrastólum. Þetta hljómar kannski ekki merkilegt í stóru myndinni en í ljósi þeirra stóru talna sem er verið að leggja fram — voru það ekki 5, 6 milljarðar sem á að spara í launalið? Þetta er svipuð tala og var sett inn í ný ráðuneyti hérna á sínum tíma. Þetta er auðvitað bara broslegt í því samhengi.

Að því sögðu ætla ég ekki að láta stilla mér upp við vegg, eins og Samfylkingin sé á móti erfiðum hagræðingarákvörðunum í rekstri ríkissjóðs. Við erum bara að reyna að beina umræðunni inn í almenna pólitíska orðræðu sem snýr að velferð og sköttum. Þegar við erum að tala um aðhald þá viljum við að það komi fram, eins og allir hagfræðingar í landinu vita, að það er til aðhald á fleiri stöðum en á útgjaldahliðinni og það er alveg hægt að sækja tekjur þar sem svigrúm er þessa dagana. En það er einfaldlega ekki vilji til þess að gera það og þar getum við vel tekist á. Samfylkingin óttast ekki þá umræðu eins og sumir held ég að haldi.

###

Virðulegi forseti. Já, það hlaut að koma að því: Reykjavíkurborg er komin inn í salinn. Til að byrja með vil ég taka fram að við höfum ekkert á móti einstökum hagræðingaraðgerðum. Heldurðu að Samfylkingin setji sig eitthvað upp á móti hagkvæmari innkaupum, minni rekstrarkostnaði almennt, að hún vilji að það sé  óþarfastarfsfólk einhvers staðar í efstu lögum? Það höfum við ekki gert. Það sem við erum einmitt að halda fram er að þetta er ekki pólitísk stefna, þetta ætti að vera bara eilífðarverkefni ríkisins. Þetta er ekki eitthvað til að tromma með upp á mörgum blaðamannafundum. Það er engin pólitík í því að reka hlutina vel. Við erum að reyna að tala um pólitískar áherslur, skatta, hvernig þú fjármagnar velferðarkerfið. Ekki hagræðingu í tölvukerfum. Það geta allir tekið undir það.

Varðandi stöðuna í Reykjavík. Við gætum átt langar samræður um tekjuskiptingu ríkis og sveitarfélaga um vanfjármögnun málaflokks fatlaðs fólks. Við getum líka horft á skuldatölur í nágrannasveitarfélögum. Við getum horft á rekstraryfirlit í öðrum sveitarfélögum sem eru að detta inn þannig að við vitum vel að staðan sem er uppi í Reykjavík varðandi leikskólamálin er ekki bara tengd stöðunni í Reykjavík heldur almennt stöðu sveitarfélaganna sem ríkið hefur mikið um að segja.

###

Virðulegi forseti. Hvert erum við komin í íslenskri pólitík þegar lausnin á ójafnvægi í efnahagslífinu, sem á rætur sínar að rekja til óheildstæðrar atvinnu- og velferðarstefnu, er að hagræða í efsta stjórnsýslustiginu? Það hlýtur að vera eilífðarverkefni, virðulegi forseti, að tryggja að ríkið sé rekið með hagkvæmum hætti, að við séum ekki að sóa peningum, en er það pólitísk stefna að koma í veg fyrir sóun? Til viðbótar við slíka hagræðingu er ráðist í enn hærri flata aðhaldskröfu þar sem hert er með almennum hætti að málaflokkum. Aðhaldskrafa sem þessi heggur hægt en örugglega að getu margra stofnana til að reka sig en uppsetningin er þó með þeim hætti að hæstv. ráðherra og ríkisstjórnin, ef hún kom nálægt þessum fjárlögum yfir höfuð, kemur sér undan því að taka raunverulega ákvörðun um veikingu þeirra. Gott dæmi um þetta er Fangelsismálastofnun sem var komin í öngstræti fyrir síðustu áramót með fangelsin í landinu eftir margra ára aðhaldskröfu, sem þurfti svo að bjarga á síðustu stundu.

Svona aðhald er stefnulaust. Svona aðhald hefur sýnt sig að leiðir ekki til skilvirkni í rekstri ríkisins í langflestum tilvikum. Oftar en ekki skapar þetta stefnulausa aðhald meiri kostnað síðar meir. Þetta vita allir sem hafa rætt við ráðuneyti um slíka aðhaldskröfu. Hún er langoftast leyst með því að fresta verkefnum, ekki með því að leysa þau með ódýrari hætti, eða að sleppa viðhaldi. Við þekkjum öll afleiðingar af slíku viðhaldsleysi hér í samfélaginu.

Það væri þó ósanngjarnt af mér að halda því fram að um enga ákvarðanatöku sé að ræða, enda felur þessi almenna aðhaldskrafa í sér útfærslu á 9 milljörðum sem átti að finna í formi afkomubætandi ráðstafana samkvæmt núgildandi fjármálaáætlun. Þessar afkomubætandi ráðstafanir áttu að skiptast milli tekju- og gjaldahliðar en hæstv. ráðherra lætur aðhaldið allt birtast á útgjaldahlið. Þar má finna hans pólitík, sem er gott og vel. Tekjuhliðin er ósnert.

Mig langar að koma aðeins inn á það sem hæstv. fjármálaráðherra sagði hér varðandi umrædda 17 milljarða og að lítið væri verið að gera úr því. Ég man ekki betur en að á undanförnum misserum, sérstaklega eftir að Samfylkingin fór að leggja fram sinn kjarapakka og verkefnalista, hafi komið fram athugasemdir frá hæstv. fjármálaráðherra um að allar tillögur undir 25 milljörðum kr. væru ekki þess virði að ræða hér í þingsal. Núna eru þessir 17 milljarðar efni endurtekinna kynninga og blaðamannafunda.

Það er enginn að gera athugasemd við það að verið sé að hagræða í stjórnsýslu. Ég fagna því ef þetta er raunverulega staðan, að það megi sameina innkaup, minnka ferðakostnað. Hver getur sett sig upp á móti því að það sé verið að fækka stöku sérfræðingum hér og þar? Það sem við í Samfylkingunni erum að tala um er ekki að þetta sé í sjálfu sér athugavert heldur að stefnumótunin snúist um þetta og það sé ekki vilji til að horfast í augu við það að mögulega þarf að koma inn með kjarapakka sem er fjármagnaður til þess að vinda ofan af núverandi þróun. En ég ætla að tala aðeins meira um það síðar.

Virðulegi forseti. Ég verð þó að ítreka að það er í besta falli broslegt að sjá hæstv. fjármálaráðherra stíga fram og ráðast á þessa verðbólgu með því einmitt að hagræða í efsta laginu, með því að segja upp fólki sem sér um samræmingu hjá hinu opinbera, eftir að nokkrum milljörðum var varið í fjölgun ráðuneyta til að samræma betur þessa ríkisstjórn. Hvernig er með launaliðinn á þeim vígstöðvum þessa dagana? Vel má vera að hagræðingar sé þar þörf en höfum í huga að stóru tölurnar er ekki að finna hjá sérfræðingunum í stjórnsýslunni. Stærstu kostnaðartölur ríkisins, eins og hér hefur áður komið fram, eru launakostnaður. Það eru laun hins almenna opinbera starfsmanns, fólks sem starfar ekki við hlið ráðherra eða í efstu lögunum og launakröfur þessa fólks eru beintengdar velferðarstefnunni sem þessi ríkisstjórn stundar. Það, virðulegi forseti, er samhengi hlutanna. Gott og vel, sinnið almennri hagræðingu, það gerir enginn athugasemd við betri innkaup eða minni ferðakostnað. Ef þið eruð með aukasérfræðing eða aðstoðarmann í ykkar störfum gerir enginn athugasemd við slíka hagræðingu, en stóru tölurnar liggja ósnertar og með áframhaldandi andvaraleysi í stórum málaflokkum mun þrýstingurinn aðeins aukast á þann útgjaldalið. Niðurstaðan verður verri velferð og illa rekið ríki.

Ef til vill er þetta aðeins í samræmi við nýleg ummæli hæstv. fjármálaráðherra um að það sé ekki hlutverk ríkisstjórnarinnar að vinna bug á verðbólgunni. Þarna kemur hæstv. ráðherra upp um sig hvað varðar samhengi hlutanna. Slíkur flótti undan ábyrgð á stjórn efnahagsmála er ekki til þess fallinn að vekja traust eða slá á verðbólguvæntingar hjá aðilum vinnumarkaðarins.

Hvernig telur þessi ríkisstjórn það t.d. leggjast í íslenskan almenning að enn eitt árið í röð er eitt af grundvallarmálum hins hefðbundna heimilis hliðarsett í nafni fjárskorts? Umönnun eldra fólks er í fangi flestra fjölskyldna hér á landi með einum eða öðrum hætti. Gríðarlegt álag hefur fylgt vanfjármögnun þessa málaflokks fyrir margar fjölskyldur í landinu, vinnandi fólk sem margt hvert er líka með börn á heimilinu.

Þegar vitnað er til hjúkrunarrýma sem ekki tekst að byggja er talað um mikilvægi heimahjúkrunar enda mun ódýrari kostur fyrir heilbrigðiskerfið. En þetta heimahjúkrunarátak kemst aldrei af stað. Þetta sjáum við svart á hvítu í svari hæstv. heilbrigðisráðherra við fyrirspurn minni um málaflokkinn og jafnframt í núverandi fjárlögum. Á næsta ári er samdráttur að raunvirði í málaflokki heimahjúkrunar — samdráttur. Þá er gripið til þess ráðs að benda á endurhæfingarúrræði, þau muni leysa vandann. En, nei, þar heldur fjármagnið heldur ekki í við verðlag í ár.

Tökum annað dæmi, virðulegi forseti, sem er hið meinta barnabótaátak ríkisstjórnarinnar. Það fylgir ekki sögunni þegar milljarðarnir eru taldir upp í samhengisleysi eins og ítrekað er gert, að umræddar tölur eru við það að fuðra upp í verðbólgu. Staðreyndin er þessi: Útgreiddar barnabætur á næsta ári verða í raun sögulega lágar. Í hlutfalli við landsframleiðslu hafa barnabætur ekki verið lægri á þessari öld. Framlagið sem stjórnarliðar stæra sig af heldur ekki í við verðbólguna sem ríkisstjórnin treystir sér ekki til að taka á. Í Danmörku eru barnabætur um 0,8% af landsframleiðslu, um 0,6% í Finnlandi og Svíþjóð. Með aðgerðum ríkisstjórnarinnar, sem eiga að umturna barnabótakerfinu á Íslandi, er framlagið 0,35% af landsframleiðslu. 0,35%, virðulegi forseti, sem er lægsta hlutfallið á öldinni og langt frá því að vera umfang sem hægt er að stæra sig af. Þetta er í engu samhengi við það sem þekkist á Norðurlöndunum og án þessarar aðgerðar núna hefði hlutfallið hrunið. Þetta er í besta falli björgunaraðgerð til að koma í veg fyrir að ríkisstjórnin gangi endanlega frá barnabótakerfinu.

Staðreyndin er sú að þetta barnabótaútspil hefur frá upphafi verið bókhaldsbrella. Mörgum milljörðum var skellt fram í fjölmiðlum án samhengis. Fyrst var þetta 5 milljarða kr. viðbót við kerfið. Svo kom í ljós að í raun voru þetta bara 2 milljarðar til viðbótar því að ríkisstjórnin hafði reiknað sig niður á fjölda fjölskyldna sem hefði verið hent út úr kerfinu vegna úreltra skerðingarmarka og kynnti það sem ákvörðun, að halda þeim inni í kerfinu. Þar fundust 3 milljarðar.

Ríkisstjórnin hefur með öðrum orðum skapað væntingar langt umfram raunveruleikann um að styrkja eigi barnabótakerfið miðað við núverandi stöðu. En þetta mun fólk auðvitað átta sig á og er búið að átta sig á þegar það sér að upphæðirnar detta ekki í hús.

Þá er það húsnæðisátakið sem sífellt er verið að kynna, virðulegi forseti. Loksins kemur fjárframlagið, og því ber að fagna, sem hæstv. innviðaráðherra hefur talað um í nokkur ár að verða og loksins á að byggja þessar 1.000 íbúðir á ári sem búið er að kynna þó nokkrum sinnum. Langt er síðan kynnt var áætlun um uppbyggingu á 4.000 íbúðum á ári og að þriðjungur ættu að vera á félagslegum forsendum. Það hefði þýtt 1.300 íbúðir með stuðningi hins opinbera en raunin er sú að uppbygging íbúða hefur verið víðs fjarri þessu markmiði hingað til. Auðvitað má vona það besta og það gerum við öll. En ríkisstjórnin er ekkert að boða neitt átak í uppbyggingu heldur aðeins að klóra í bakkann með fyrri plön.

Þetta eru bara nokkur dæmi, virðulegi forseti, um samhengi hlutanna sem jafnaðarfólk skilur og leggur áherslu á, enda förum við út og tölum við fólkið í landinu. En þessi ríkisstjórn virðist ekki skilja að streita á heimilum væri minni ef áhyggjur af umönnun foreldra, áhyggjur af húsnæðiskostnaði og áhyggjur af kostnaði barna væru minni. Þetta eru hlutir í daglegu lífi fólks sem ríkisstjórnin virðist ekki tengja við. Svona streita skilar sér í óróa á vinnumarkaði. Fólk sækir kröfur sínar til vinnuveitenda því að velferðarkerfið stendur ekki með því og þær kröfur skila sér beint í fangið á ríkinu að lokum.

Þetta samhengi skiptir máli, virðulegi forseti. Þetta snýst ekki bara um endalaus útgjöld velferðarsinna í landinu heldur langtímarekstur ríkissjóðs. Þess vegna mun ekkert breytast fyrr en grundvallarbreyting verður á þessum rekstri, fyrr en endurskoðun á sér stað á skattkerfinu með áherslu á aukið réttlæti í því hvernig byrðarnar skiptast og jafnframt á áherslu á getu kerfisins til að standa undir nútíma velferðarþjónustu, fyrr en við ræðum um hvað við skuldum hvert öðru í þessu samfélagi, fyrr en skilaboð berast frá þeim sem stjórna um að enginn komist neitt einn í þessu samfélagi.

Það þarf að endurskoða hvernig þjónusta við þorra almennings er veitt. Það þarf að skoða hvort prósentulækkanir í stökum skattþrepum hafi raunverulega bætt lífsgæði fólks sem á móti stendur frammi fyrir vanfjármagnaðri velferð og núna blússandi verðbólgu vegna þessarar vanfjármögnunar. Það þarf að skoða hvort ákvarðanir núverandi ríkisstjórnar í skattamálum hafi raunverulega bætt stöðu lítilla og meðalstórra fyrirtækja sem selja fyrst og fremst vörur og þjónustu á innlendum markaði og hafa fyrst og fremst íslenska launþega í vinnu á íslenskum launatöxtum. Ákvarðanir ríkisstjórnarinnar hafa þrýst á launakröfur fólks því að grunnurinn er holur, því að velferðarþjónustan er ekki í takt við nútímakröfur og húsnæðismálin í ólestri. Ábyrgðinni á að viðhalda grunnþörfum fólks hefur verið útvistað til fyrirtækjanna í landinu, til verkalýðshreyfingarinnar sem sækir sitt fyrir vinnandi fólk því að velferðin er brostin. Nú þarf allt að koma úr launaumslaginu í staðinn fyrir að samtryggingin sé styrkt, velferðin sé styrkt.

Afleiðingin af þessu er þrýstingur á launalið umræddra fyrirtækja, þrýstingur á launalið ríkissjóðs og sveitarfélaga sem er langstærsti staki útgjaldaliður umræddra aðila. Þetta er samhengi hlutanna. Þetta er skammsýni en fyrst og fremst er þetta birtingarmynd stjórnmálastefnu sem er komin í þrot, kreddu um hlutverk ríkisins.

Þess vegna, virðulegi forseti, stöndum við hér í dag og rökræðum um nokkra milljarða hér og þar í sparnaðaraðgerðum ríkissjóðs í efsta laginu, 17 milljarða sem ekki þóttu merkilegir fyrir ári síðan, en eru nú Alfa og Omega kynningarefnis hæstv. fjármálaráðherra. Við ræðum sparnaðaraðgerðir í frestuðum fjárfestingum og aukinni aðhaldskröfu sem er flöt og óútfærð á flestum stöðum. Aðhaldskrafa sem stefndi fangelsum landsins og löggæslunni í fyrra í þrot og þurfti þá að bakka með. Ætli við stöndum frammi fyrir sömu stöðu í öðrum málaflokkum núna um jólin þegar við fáum ráðuneytin inn til okkar í fjárlaganefnd? Aðgerðir boðaðar fyrir heimilin, uppblásnar, samhengislausar, milljarðar taldir upp sem þýða ekkert í stóra samhenginu fyrir hinn almenna vinnandi mann, slengt fram á þessu formi sem er svo illskiljanlegt.

Við í Samfylkingunni hefðum viljað sjá ákvarðanir í skattamálum, ákvarðanir um alvörutekjuöflun þar sem svigrúm er í dag en einnig kjark til að endurskoða skattkerfið í heild sinni til að tryggja langtímafjármögnun velferðarinnar, til að koma í veg fyrir þennan verðbólgu- og launavítahring sem búið er að draga íslenska launþega og smærri rekstraraðila inn í.

En við jafnaðarfólk munum ekki hafa áhrif á grundvallarstefnu þessarar ríkisstjórnar. Þar liggur okkar stærsti pólitíski ágreiningur í dag og þar þarf nýja ríkisstjórn til.

Okkur er aftur á móti umhugað um fólkið í landinu. Eins og staðan er í dag þá er mikilvægt að þar til breyting verður á stjórnarfari, þar til fólkið í landinu fær nýja ríkisstjórn, þá komum við með eitthvað að borðinu sem hægt er að samþykkja í þinginu núna fyrir jól til að stuðla að ró á vinnumarkaði. Við munum áfram leggja fram tillögur okkar um fullfjármagnaðan kjarapakka, sama litla kjarapakka í kringum 20 milljarða, sem þótti svo ómerkileg viðbót við fjárlögin í fyrra. Engin heljarstökk. Við erum ekkert að fara í neinar byltingar, við höfum hvorki vald til þess né vilja, en það er merki til hins almenna borgara um að það sé víst hægt að leggja eitthvað inn í umræðuna.

Gott dæmi um þetta, virðulegi forseti, er ein af tillögum í kjarapakka Samfylkingarinnar, sem ríkisstjórnin féllst á í fyrra, um að hækka vaxtabætur til millitekjufólks með því að hækka eignaskerðingarmörk í vaxtabótakerfinu um 50%, þótt ríkisstjórnin hafi auðvitað ekki viljað fjármagna þá aðgerð eins og réttast hefði verið að gera. Allt tal um útgjaldaflaum þeirra sem vinstra megin eru við hæstv. fjármálaráðherra er svolítið kómískt í ljósi þess að það er aldrei vilji til að fjármagna neinar einustu kjaraaðgerðir sem síðan er ýtt í gegnum þingið rétt fyrir jól.

Nú hefur komið í ljós að áhrif þessarar aðgerðar voru veruleg fyrir skuldsett heimili og einkum ungt fólk og skilaði að meðaltali 90.000 kr. til heimila sem hafa fengið vaxtabætur. Að auki var komið í veg fyrir að hátt í 5.000 heimili fengju engar vaxtabætur.

Samfylkingin mun halda áfram að kalla eftir kjarapakka en allar aðgerðir til að verja heimilisbókhald fólks þarf að fjármagna að fullu til að vinna gegn verðbólgu. Það hefur ríkisstjórnin ekki viljað gera og höldum því til haga. Við munum líka grandskoða heilbrigðismálin og leggja inn okkar tillögur til skamms tíma.

En eins og ég sagði hér áður: Það sem við getum ekki gert er að breyta stefnu þessarar ríkisstjórnar í stóra málinu, hvernig ríkið er rekið og fjármagnað, hvernig stuðlað er að jafnvægi meðal atvinnugreinar og hvernig velferðin er fjármögnuð. Til þess þarf að breyta um ríkisstjórn. Við verðum auðvitað klár þegar kallið kemur og við verðum búin að leggja fram okkar tillögur að umbótum í stóru málunum líkt og stendur til á þessum þingvetri, enda er það von og markmið okkar að þegar stjórn jafnaðarfólks hefur verið við lýði í nokkur ár þurfi ekki þessi stöðugu inngrip í kjarasamningsviðræður sem hæstv. fjármálaráðherra er svona ósáttur við. Við stæðum ekki í þessum sporum, að eiga í þessum viðræðum og umræðum um aðkomu ríkisins að kjarasamningum, ef grunnvelferðin væri í lagi. Ef við værum með virka velferðarstefnu til lengri tíma þá myndi það stuðla að ró á vinnumarkaði og bættu rekstrarumhverfi smærri fyrirtækja. Það myndi leiða til þess að við þyrftum ekki alltaf að vera með þessi útspil ríkisins sem koma alltaf á síðustu stundu, rétt fyrir jól, og að kjarabætur séu ekki alltaf sóttar nær einvörðungu í gegnum launaliðinn þessa dagana. En, virðulegi forseti, við erum ekki komin á þann stað.

###

Virðulegi forseti. Það er enginn að gera lítið úr 17 milljarða aðhaldi.    Það er einfaldlega verið að benda hér á að það er verið að eyða jafn hárri    ef ekki hærri tölu í umfram launahækkanir vegna þess að aðilar vinnumarkaðarins    upplifa ekki að velferðin sé að vinna með þeim. Einmitt vegna þess að við    í Samfylkingunni erum meðvituð um meðferð fjármagns ríkisins þá erum    við að benda á þá furðulegu staðreynd að það er verið að spara á einum    stað til þess eins að fá þessar launahækkanir í fangið síðar. Það    er verið að spara 17 milljarða, þar af nokkra milljarða í æðstu og efstu    stjórnsýslulögunum til þess eins að fá allan vinnumarkaðinn, opinbera vinnumarkaðinn,    í fangið. 30% af útgjöldum ríkissjóðs eru launagjöld. 60% af útgjöldum sveitarfélaga    eru launagjöld. Ef ekki er haldið aftur af þessum hækkunum með því    að koma til móts við kröfur verkalýðshreyfingarinnar og hins almenna launamanns    þá fáum við þetta í fangið.

En það breytir því ekki að spurningunni hér hefur    ekki verið svarað, nema þetta hafi einfaldlega verið staðfesting á því að    það komi ekkert meira núna í aðdraganda kjarasamninga þrátt fyrir að hæstv.    forsætisráðherra hafi í gærkvöldi verið að ræða um að það væri verið    að vinna að tillögum til að koma með inn í kjarasamninga. Þannig að ég velti    fyrir mér: Hvort er rétt? Er eitthvað á leiðinni eða ekki? Ég vek athygli á því í þessu    samhengi af því að það er verið að tala um vilja einstakra stjórnmálaflokka    til að útdeila réttindum.

Nú er mikið talað af þessari ríkisstjórn um vinnumarkaðsmódelið    á Norðurlöndunum, mikið talað um skynsamlegar, hóflegar og hófsamar launahækkanir    þar. Þar eru skattprósentur allt öðruvísi. Velferðarmódelið er allt öðruvísi.    Barnabætur, allt öðruvísi. Og það er tómt mál að tala um skynsamlegar launahækkanir    ef ekki er farið í að skoða þessi tæki. Þannig að ég ítreka spurningu mína:    Þýðir þetta að hæstv. fjármálaráðherra taki ekki undir það sem hæstv.    forsætisráðherra sagði í gær um að það kæmu frekari kjarabætur núna fyrir    jól?

###

Virðulegur forseti. Launaliðurinn er einn stærsti útgjaldaliður ríkisins, um þriðjungur útgjalda, og mun hærri hjá sveitarfélögum enda grunnvelferðarþjónustan mannaflsfrek. Við vitum líka að launahlutfall er hátt hjá fyrirtækjum landsins og partur af ástæðunni er sú að þegar velferðin stendur ekki undir grunnkjörum fólks leitar það í ríkara mæli til vinnuveitanda til að styrkja kjörin. Þegar húsnæðiskostnaður rýkur upp úr öllu valdi, þegar barnabætur eru í lágmarki og leiguverð hátt, þegar það þarf að minnka við sig starfshlutfall til að sinna öldruðum foreldrum, því heimahjúkrun er vanfjármögnuð og hjúkrunarrými vandfundin, þá snýr fólk sér að launaliðnum.

Undanfarna daga, eða reyndar undanfarna mánuði ef við teljum allar kynningar ríkisstjórnarinnar á þessum sömu tölum með, hefur verið rætt um hið 17 milljarða kr. aðhald. Skoðum eitt samhengi: Kostnaður ríkissjóðs vegna launahækkana í fyrra var 25 milljarðar kr. Það voru tæplega 9 milljarðar umfram það sem upphaflega var búist við. Á næsta ári er gert ráð fyrir 20 milljörðum kr. vegna launahækkana. Við þetta bætist svo annað eins vegna hærri verðbólgu sem nú vindur upp á sig. Þarna má margtelja þessa 17 milljarða sem hæstv. ríkisstjórn kynnir nú sem aðgerðir í aðhaldi.

Punkturinn minn er þessi, virðulegi forseti: Það er til einskis að ætla að setja velferðina á ís til að hagræða í rekstri. Ríkið fær þetta bara í fangið í hærri launakröfum og verðlagshækkunum og eftir situr hinn almenni launamaður með verri velferð og illa rekið ríki. Því hlýt ég að spyrja hæstv. ráðherra, í ljósi yfirlýsinga forystufólks verkalýðshreyfingarinnar um að ekkert sé í þessum fjárlögum til að styðja við kjarasamninga, hvort hann telji skynsamlegt að fara inn í veturinn með þetta upplegg, hvort við eigum von á frekara hringli með fjárlög núna í aðdraganda 2. umr. og hvort við munum ekki sjá endanlega útgáfu fyrr en rétt fyrir samþykkt fjárlaga.



###

Virðulegi forseti. Góðir landsmenn. Fólkið í landinu getur treyst því að Samfylkingin tekur örugg skref. Þannig vinnum við og þannig munum við stjórna, fáum við til þess traust í næstu kosningum. Samfylkingin fer ekki í heljarstökk. Við rjúkum ekki upp út af minnstu málum. Við látum ekki slá okkur út af laginu. Við erum Jafnaðarflokkur Íslands. Það er okkar að veita fólki öryggi og fullvissu um að við getum stjórnað í þágu þjóðar; staðið vörð um það sem fólki er kærast.

Nú er kjörtímabilið hálfnað og þá má spyrja: Hefur ríkisstjórnin notað þennan tíma til góðs fyrir fólkið í landinu? Það fer mikil orka í að rífast innbyrðis og reyna að láta stjórnmálin snúast um eitthvað allt annað en það sem raunverulega brennur á fólkinu í landinu.

Samfylkingin tekur ekki þátt í þessu. Í sumar vorum við að hugsa um heilbrigðismál og vinna úr upplýsingum frá hátt í 40 opnum fundum með almenningi um land allt og öðru eins af fundum á vinnustöðum, með fólki á gólfinu og sérfræðingum um heilbrigðiskerfið. Við viljum mæta til leiks með raunsæjar lausnir sem endurspegla þau skref sem meiri hluti þjóðar vill að verði tekin í grundvallarmálaflokkum.

Fólkið í landinu skilur vel að það er ekki hægt að gera allt. Það vill bara að stjórnmálafólk sé hreinskilið um þá vegferð sem það treystir sér í. Eða eins og ágætur maður sem ég rakst á á kaffihúsi um daginn sagði við mig: Maður gerir ekki miklar kröfur til stjórnmálamanna, bara að þau geri það sem þau segjast ætla að gera.

Þess vegna höfum við í Samfylkingunni viðurkennt að það þarf að forgangsraða, bæði á næsta kjörtímabili og í þeirri undirbúningsvinnu sem flokkurinn hefur þegar hafið með fjölda fólks um land allt. Það er efnahagur, velferð og öryggi fólks sem er númer eitt, tvö og þrjú hjá okkur.

Góðir landsmenn. Fyrir lok þessa mánaðar mun Samfylkingin kynna: Örugg skref í heilbrigðis- og öldrunarmálum. Verklýsing fyrir nýja ríkisstjórn, fimm þjóðarmarkmið í þessum veigamikla málaflokki, sem stendur fólki svo nærri frá degi til dags, ásamt aðgerðum,  öruggum skrefum í rétta átt sem Samfylkingin vill stíga í nýrri ríkisstjórn að loknum næstu kosningum. Við höfum hlustað, meðtekið og sett á blað hvernig við viljum tryggja að grunnurinn sé í lagi, að fólk finni fyrir öryggi hvar sem það býr og hafi fastan tengipunkt við heilbrigðiskerfið, hvernig við drögum úr skriffinnsku og tryggjum að heilbrigðisstarfsfólk hafi meiri tíma með sjúklingnum, svo dæmi séu nefnd.

Þetta er það sem við erum að gera á meðan ríkisstjórnin er upptekin við að rífast við sjálfa sig um sín eigin sjálfsköpuðu vandamál, sitt eigið stjórnleysi í útlendingamálum, sitt eigið virkjanastopp og sitt eigið endalaus hringl með hvalveiðar. En það eina sem ríkisstjórnin virðist vera algjörlega sammála um innbyrðis er að halda áfram að reka skaðlega efnahags- og velferðarstefnu sem grefur undan stöðugleika og bítur í skottið á sér.

Þetta blasti við landsmönnum síðast í gær, þrátt fyrir ítrekuð loforð hæstv. ráðherra um bót og betrun þegar kemur að stjórn efnahagsmála. Fjárlögin afhjúpa þau. Ríkisstjórnin heldur sig við óbreytta stefnu frá fjármálaáætlun í vor og árið þar á undan, að því er virðist óháð aðstæðum í samfélaginu, á tímum viðvarandi verðbólgu og eftir fjórtán vaxtahækkanir í röð. Þannig kallar ríkisstjórnin enn hærri vexti yfir heimilin með því að velta allri ábyrgð á baráttunni við verðbólguna í fang Seðlabankans.

En það sem er alvarlegast er að úrræðaleysi ríkisstjórnarinnar kyndir undir óróa á vinnumarkaði sem er hætt við að leiði til enn meiri verðbólgu. Og það er í besta falli broslegt, eftir markvissa fjölgun ráðherrastóla, að nú eigi aðhaldið nær allt að koma frá hagræðingu í efsta stjórnsýslulaginu, sem þó lekur í gegnum allt kerfið. En enginn kjarapakki, ekkert gert til að koma í veg fyrir að kjarabætur verði einvörðungu sóttar í gegnum launaliðinn sem ríkið fær svo sjálft í fangið af fullum þunga. Þetta kallast að sjá ekki skóginn fyrir trjánum.

Hvað er til ráða? Við breytum ekki grundvallaratriðum stefnu í efnahags- og velferðarmálum með breytingartillögum hér inni. En Samfylkingin mun halda áfram að leggja fram kjarapakka, fullfjármagnaða og gott betur, til að vinna gegn verðbólgu og stuðla að ró á vinnumarkaði.  Maður vonar bara að ríkisstjórnin hætti að benda á alla aðra og fari að horfast í augu við eigin ábyrgð.

Góðir landsmenn. Samfylkingin er stjórnmálaflokkur sem hefur mikinn metnað fyrir hönd íslensku þjóðarinnar. En sá metnaður má aldrei verða til þess að við missum tengsl við veruleika og þarfir fólksins í landinu eins og þörfina fyrir stöðugleika, festu og öryggi. Þess vegna boðum við engin heljarstökk heldur örugg skref í rétta átt. Við skiljum að það eru dýrmætir þættir í okkar samfélagi, í okkar umhverfi, sem binda okkur saman og sem okkur ber skylda til að vernda og varðveita, fyrir fólkið í landinu og fyrir komandi kynslóðir.

Í heimi hraðra breytinga getur fólk misst fótfestu og upplifað óöryggi. Og þá getur þráin eftir því að vernda, varðveita og passa upp á ákveðið jafnvægi orðið þungamiðjan í jafnaðarstefnu sem er afgerandi í efnahags- og velferðarmálum og sem setur öryggi og virðingu fólks í fyrsta sæti. Jafnaðarstefna sem tryggir fólki öryggi og virðingu í daglegu lífi felur líka í sér mikilvægan boðskap um að engin manneskja þurfi að óttast um öryggi sitt vegna þess hver hún er. Við verndum einmitt og varðveitum það sem okkur er kærast, samfélagslegt traust, með því að taka fólki eins og það er. Án þessa trausts og virðingar fyrir fólki molnar undan samstöðunni sem við þurfum svo á að halda ef við ætlum að ráðast saman í þá vegferð sem fram undan er, vegferð sem Samfylkingin vill veita forystu, að endurreisa velferðarkerfið á Íslandi.

Forseti. Góðir landsmenn. Þetta er sá valkostur sem Samfylkingin býður upp á: Örugg skref, velferð og virðing — engin heljarstökk. Það er loforð okkar og loforð mitt til ykkar. Orð eru til alls fyrst. En mestu skiptir að Samfylkingin noti áfram tímann í stjórnarandstöðu til að sýna hvernig við vinnum og hvernig við munum stjórna í ríkisstjórn, fáum við til þess umboð.

Kjörtímabilið er hálfnað. En línurnar eru að skýrast og það eru verkin sem tala. — Ég þakka áheyrnina.

###
