
Virðulegur forseti. Ég vil byrja á að þakka þessa þörfu og góðu umræðu. Hlutfall eldri borgara mun hækka ört á næstu árum gangi mannfjöldaspár eftir. Til að mæta þessari áskorun er gert ráð fyrir því að byggja um 400 hjúkrunarrými á næstu fimm árum. Þeim áætlunum þarf svo að fylgja eftir með fjölbreyttum úrræðum til að mæta þörfum stækkandi hóps eldri borgara landsins.

Þjónusta við eldri borgara hér á landi er víða framsækin og góð og til framtíðar þarf að huga að þeim valkostum sem tryggja einstaklingum með hjúkrunarþörf fjölbreytt úrræði. Efling heimaþjónustu, dagþjónustu og heimahjúkrunar mun gera fólki kleift að búa lengur á sínum heimilum og fá viðeigandi þjónustu þar. Ýmis tækifæri felast í aukinni samþættingu þjónustu við elstu aldurshópana. Heimaþjónusta er víða á vegum sveitarfélaga, heimahjúkrun á vegum heilbrigðisumdæma og hjúkrunarheimili ýmist á vegum heilbrigðisstofnana, sveitarfélaga eða hlutafélaga. Mikilvægt er að efla samvinnu allra þessara aðila í öldrunarþjónustu með það fyrir augum að gera hana skilvirkari, hagkvæmari og betri. Þjónustan, mannauðurinn og þekkingin er öll til staðar og með aukinni samþættingu getum við útvíkkað starfsemina og veitt persónubundna þjónustu.

Unnið er að slíkri samþættingu, m.a. á Austurlandi þar sem til skoðunar er samvinna milli Heilbrigðisstofnunar Austurlands og Fjarðabyggðar um að koma stoðþjónustunni, þ.e. heimaþjónustu, dagþjónustu og heimahjúkrun, á eina hendi með einum stjórnanda og undir einum og sama fjárhagsrammanum. Ég bind miklar vonir við að það skref verði farsælt og dæmi um gott spor í verkefninu Gott að eldast.

Þá hafa verið stigin stór skref í að efla fjarheilbrigðisþjónustu innan heilbrigðisstofnana í heimahjúkrun og með aðgengi að tæknilausnum í heimahúsum. Sú tækni gefur skjólstæðingum kost á að sleppa við að fara um langan veg til að sækja þjónustu, nú eða þá  fagaðilanum sem ella þarf að ferðast stofnana á milli til að veita þjónustu sem er bæði tímafrek og kostnaðarsöm. Með fjarheilbrigðisþjónustu erum við að færa heilbrigðiskerfið nær skjólstæðingum.

###

Virðulegur forseti. Kærunefnd útboðsmála hefur ógilt ákvörðun Vegagerðarinnar um að ganga til samninga við óstofnað einkahlutafélag um rekstur Hríseyjarferju. Ég verð að lýsa undrun minni á vinnubrögðum Vegagerðarinnar í þessu máli og skil ekki hvernig hægt er að haga útboðsmálum með þessum hætti. Skaðinn er sá að rekstur Hríseyjarferjunnar, sem er lífæð eyjunnar, er í uppnámi og hefur verið frá því um síðustu áramót þegar útboð á rekstri ferjunnar var kært. Frá þeim tíma hefur verið samið við núverandi rekstraraðila með bráðabirgðasamningi út árið. Það er mikilvægt að fá skýr svör frá stjórnvöldum um það hvernig þau hyggjast haga málum og ég geri ráð fyrir því að ráðuneytið og stofnunin hafi verið með uppteiknaðar sviðsmyndir tilbúnar gagnvart þeirri stöðu sem nú er uppi. Sambærilegt mál en þó enn alvarlegra þar sem það þolir enn minni bið, er Húsavíkurflugið. Það mun að öllu óbreyttu leggjast af nú um mánaðamótin. Íbúar Norðurþings og nágrennis hafa löngum búið við flugsamgöngur sem þeir hafa getað treyst á og skiptir miklu máli hvað varðar alla uppbyggingu og þjónustu við íbúa. Þetta er gríðarlega stórt mál og hefur engan veginn fengið nægilegt pláss í þjóðfélagsumræðunni og hér á Alþingi. Ef flug leggst af mun það gjörbreyta lífsgæðum á svæðinu enda tekur heilbrigðisþjónustan á svæðinu mið af tryggum flugsamgöngum. Jafnframt hefur þetta mikil áhrif á alla uppbyggingu og þjónustu á svæðinu.

Herra forseti. Við erum að tala um lífæðar byggðarlaga og mögulegar breytingar sem eru handan við hornið. Ég kalla eftir svörum og hvet jafnframt ráðherra til að hlutast til í málinu og upplýsa um það hver stefnan sé þannig að hægt sé að taka málefnalega umræðu um það hvernig við ætlum að haga uppbyggingu og þjónustu við íbúa í Norðurþingi og nágrenni. Tíminn er að renna út. Látum ekki flugið leggjast niður og fara svo af stað.

###

Virðulegi forseti. Það er erfitt að setja sig í spor þeirra íbúa sem búa við endurtekið hættuástand og rýmingar vegna ofanflóðahættu. Þær rýmingar sem íbúar á Seyðisfirði hafa þurft að glíma við að undanförnu kalla eflaust fram mjög vondar tilfinningar og erfiðar minningar. Í kjölfar þeirra náttúruhamfara sem urðu á Seyðisfirði árið 2020 var sett í gang kröftug vöktunaráætlun og vöktun á hlíðum Austurlands efld til muna. Sú vöktun hefur veitt íbúum aukið öryggi við mjög svo erfiðar aðstæður og hefur sannað gildi sitt svo um munar. Það er mikilvægt að við horfum til þess að efla vöktunina áfram, halda henni í gildi og tryggja að rannsóknir á svæðinu hvað varðar ofanflóðahættu verði auknar til muna. Jafnframt er mjög mikilvægt að við eflum staðbundið eftirlit og komum staðbundinni kunnáttu á svæðið meira en gert er í dag. Samhliða því eigum við að halda áfram því sem við höfum gert vel til að leggja okkar af mörkum í þágu þess að tryggja öryggi á svæðinu, flýta ofanflóðaframkvæmdum eins og ríkisstjórnin hefur einsett sér að gera og tryggja að það gangi eftir.

###

Virðulegur forseti. Nú þegar við ræðum breytingar á ýmsum lögum vegna fjárlaga er mikilvægt að hafa í huga að það eru fjögur meginviðfangsefni sem lögð eru fram í fjárlögum fyrir árið 2024; það er að tryggja aukinn afkomubata umfram fyrri áætlanir, að vinna gegn verðbólguþrýstingi, að viðhalda skýrri forgangsröðun og að auka aðhald í útgjöldum ríkisins. Ég fagna þessum fyrirætlunum og sérstaklega því meginmarkmiði að auka aðhald í ríkisrekstri. Það er til mikils að vinna, bæði með því að einfalda regluverk og draga úr óþarfa ríkisafskiptum. Mitt mat er þó að tækifæri séu til staðar til að ganga lengra í aðhaldi.

Hér á öldum áður störfuðu sparnaðarnefndir á vegum ríkisins og komu með ábendingar til framkvæmdarvaldsins, og eftir atvikum löggjafans, um hvernig mætti draga úr útgjöldum. Deila má um árangur þeirra nefnda, enda var þröngt í búi og efnahagsumhverfið allt annað og erfiðara en nú. Þar stóðu tekjur ríkissjóðs engan veginn undir lögbundinni þjónustu. Nú hafa útgjöld ríkisins stóraukist sem á sér ýmsar skýringar en til að sýna ráðdeild í ríkisrekstri er nauðsynlegt að staldra reglulega við og endurmeta umfang hins opinbera. Við þurfum að rýna í reksturinn og uppfæra þjónustuna. Þar undir er eftirlitshlutverkið og allt regluverk. Að mínu mati er aldrei of langt gengið í þessum efnum.

Á ferðum mínum nýverið um kjördæmið og í samtölum mínum við atvinnulífið er það vaxandi umræðu- og áhyggjuefni hversu þungt og umfangsmikið eftirlitskerfið er orðið. Óþarflega fyrirferðarmikið regluverk og eftirlit kostar ekki einungis útgjöld úr ríkissjóði heldur hefur það hamlandi áhrif á einstaklingsframtakið og dregur úr orku atvinnulífsins. Eftirlitskostnaður er vaxandi útgjaldaliður fyrirtækja og bitnar harðast á einyrkjum sem og litlum og meðalstórum fyrirtækjum. Við getum ekki horft fram hjá því að eftirlit ríkisins gegnir ákveðnu hlutverki í að vernda almannahagsmuni og tryggja jafnræði innan markaða en þar hefur átt sér stað mikill vöxtur samhliða auknum umsvifum, fjölbreyttari atvinnugreinum, tækniframförum og fleira. Eftirlit og regluverk má þó aldrei verða svo mikið og umfangsmikið að ábatinn af því verði neikvæður og að það fari umfram þann skurðpunkt sem því er ætlað að gera og dragi þar með úr framleiðslu, samkeppni og atvinnufrelsi.

Með leyfi forseta, sagði Ólafur Thors í almennum stjórnmálaumræðum árið 1936 um atvinnufrelsi:

„Það kann aldrei góðri lukku að stýra, að þeir, sem langa reynslu hafa að baki sér í æfistarfi sínu, þurfi að lúta geðþótta og valdboði annara manna, sem valdir eru til forystu …“

Þessi orð eru mér oft hugleikin í samtölum mínum við atvinnulífið og ég held að þessi upplifun hans eigi enn mikið erindi. Við höfum á undanförnum árum gert vel í því að innleiða rafræna stjórnsýslu og ég tel að næsta skref ætti einmitt að vera innan eftirlitsgeirans. Að auka rafrænt eftirlit og treysta samborgurum í auknum mæli yrði ekki einungis til að draga úr ríkisútgjöldunum heldur einnig til að draga úr kostnaði lítilla og meðalstórra fyrirtækja og auka skilvirkni og afköst. Þannig treystum við betur á tæknina, drögum úr heimsóknartíðni eftirlitsaðila og drögum þar af leiðandi úr kolefnislosun en sköpum þá jafnframt tilefni til að skoða enn frekar sameiningu og samvinnu ýmissa stofnana sem í dag eru að sinna margvíslegu eftirliti sem oft og tíðum skarast jafnvel á.

Löggjafinn og framkvæmdarvaldið þurfa einnig að hafa það hugfast að lög og reglur mega ekki ganga lengra en nauðsyn er. Flókið og umfangsmikið regluverk hefur lamandi áhrif og er auk þess mjög kostnaðarsamt. Þetta var umræðuefnið hér árið 2014 og stjórnvöld settu sér það markmið að einfalda regluverk og samþykktu þá að móta aðgerðaáætlun um einfaldara og skilvirkara regluverk fyrir atvinnulífið. Í kjölfarið var hafist handa við að draga úr flóknu regluverki. Þessi vinna skilaði árangri en ég held að hún hafi hvergi nærri lokið sínu ætlunarverki og hafi skilið mikið verk eftir óunnið. Þess vegna vík ég aftur að þeim sparnaðarnefndum sem ég nefndi í upphafi ræðu minnar því að það er full ástæða til að endurskoða slíkar nefndir sem færu þá reglulega yfir þau regluverk sem þarfnast uppfærslu og endurskoðunar og hafa íþyngjandi áhrif á samborgarana og atvinnulífið.

Mér finnst vel við hæfi að ræða þetta undir þessum lið, í umræðum um skattkerfið almennt og fjármögnun ríkisins, því að hér er til mikils að vinna með auknu aðhaldi. Ákallið er svo sannarlega til staðar víðs vegar í samfélaginu og tækifærin eru fjölmörg, öllum til góðs.

###
