
Virðulegi forseti. Í fjölmiðlum berast nú fréttir af því að Útlendingastofnun hafi ákveðið að umsóknir þeirra Palestínumanna sem hafa óskað eftir fjölskyldusameiningu njóti ekki lengur forgangs hjá stjórnvaldinu líkt og þær hafa gert frá því í október þegar styrjöldin braust út á Gaza. Þetta eru undarleg skilaboð til þeirra sem enn þá bíða meðferðar fyrir hönd sinna aðstandenda. Við fylgdumst með endurfundum í kjölfar komu rúmlega 70 einstaklinga sem hafa bókstaflega verið heimtir úr helju fyrir botni Miðjarðarhafs fyrir helgi, að ógleymdum þeim einstaklingum sem hafa verið sóttir af hálfu hugrakkra íslenskra kvenna sem farið hafa á eigin vegum í þá svaðilför og kunnum við þeim óendanlegar þakkir fyrir.

Forseti. Það er ekki til hættulegri staður á byggðu bóli en á Gaza-strandlengjunni. Það er ekki til hættulegri staður. Allir sem þar eru staddir eiga á hættu að verða fyrir alvarlegum skaða af völdum árása í vopnuðum átökum þar sem er ekki á nokkurn hátt greint á milli hernaðarlegra og borgaralegra skotmarka. Mér gefst ekki tími til að fara yfir þær ógnir sem stafa af útbreiðslu lífshættulegra sjúkdóma og hungursneyðarinnar sem hefur brotist út og er viðhaldið markvisst af hálfu Ísraelsríkis. Forsætisráðherra Ísraels, Benjamin Netanyahu, hefur ítrekað gefið út að árásir þeirra muni áfram standa yfir í fleiri vikur ef ekki mánuði til viðbótar þangað til þeir hafa náð takmarki sínu sem er gersamlega óljóst. Þær fjölskyldusameiningar — og þetta er mikilvægt — sem eiga sér stað frá Palestínu til aðstandenda á Íslandi eru skólabókardæmi um það hvernig verndarkerfið okkar á að virka í raun. Hérna er sannarlega um að ræða hóp fólks sem þarf á Íslandi að halda umfram önnur ríki og við sem þjóð erum betur í stakk búin til að hjálpa þeim en önnur ríki því hér eru tengslin. Þar fyrir utan eru öflugar fjölskyldur líklegri til að taka fullan þátt í íslensku samfélagi. Finnst ríkisstjórninni einfaldlega kannski nóg komið af Palestínufólki hér í bili?

###

Frú forseti. Ég þakka hæstv. ráðherra kærlega fyrir svarið og sömuleiðis hv. þm. Gísla Rafn Ólafssyni fyrir að blanda sér í umræðuna. Ég fagna því að almannavarnir séu hér ofarlega á baugi í dag. Sömuleiðis vil ég fagna því að við höfum sameiginlega sýn á mikilvægi þess að allt eftirlit með störfum þessara aðila sé hafið yfir allan vafa. Ég legg þann skilning í orð ráðherra að það standi til að afturkalla að einhverju leyti þær breytingar sem gerðar voru með breytingalögunum árið 2022. En ég kalla þá sömuleiðis eftir því að ráðherra tryggi fjármagn fyrir nýtt fyrirkomulag, viðeigandi fjármagn, og gangi úr skugga um að þeir aðilar sem sinna þessu eftirliti með störfum almannavarna hafi til þess trygga starfsaðstöðu, eigi þetta eftirlit að eiga heima í ráðuneytinu. Það verður bara að koma í ljós. En það hlýtur hver að sjá að niðurlagning rannsóknarnefndarinnar var ekki heillaskref og við ætlum ekkert að deila um það hér. En því síður var fyrra fyrirkomulag æskilegt, bara svo það sé sagt, þegar nefndin reyndist alfarið ófjármögnuð og engin heildarhugsun virtist vera til staðar um eftirlit með störfum almannavarna. Ég get þess hér nú að rannsóknarnefndin kom ekki saman á árunum 2009–2014, svo það sé bara sagt: Við viljum ekki að almannavarnaaðilar séu settir í þá stöðu að hafa eftirlit með sjálfum sér, hvort sem það er ríkislögreglustjóri eða aðrir. Við viljum bera traust til þessara aðila. Við berum traust til þeirra en við sjáum að eftir því sem áföll dynja yfir í meiri mæli og tjón verður á veraldlegum hlutum og persónufrelsi fólks sætir takmörkunum þá eykst áhættan á því að þetta traust hverfi. Ég vil ekki sjá það samfélag og ég held að enginn vilji það.

Að því sögðu vil ég nota tækifærið og þakka aðilum í almannavörnum kærlega fyrir óeigingjörn störf á liðnum vikum, mánuðum og misserum.

###

Virðulegi forseti. Ég legg hér fram í dag munnlega fyrirspurn fyrir hönd hv. þingmanns Samfylkingarinnar, Þórunnar Sveinbjarnardóttur, um núgildandi fyrirkomulag rýni aðgerða á sviði almannavarna. Hún er lögð fram í því skyni að óska upplýsinga frá hæstv. ráðherra um það hvort til standi að endurskoða hvernig staðið er að ytri rýni aðgerða sem gripið er til á grundvelli 29. gr. laga um almannavarnir, nr. 82/2008. Það er af ærnu tilefni sem þessi fyrirspurn er lögð fram. Stjórnsýsla almannavarna hefur vissulega gengið í gegnum mjög miklar áskoranir á undanförnum árum, rétt eins og hæstv. ráðherra fór ágætlega yfir áðan í ræðustóli í tilefni fyrirspurnar hv. þm. Gísla Rafns Ólafssonar sem var á svipuðum nótum, um heildarendurskoðun almannavarnalaga. Samkvæmt því sem fram kom áðan fagna ég því vissulega að til standi að við fáum að líta frumvarp sem kveður á um hugsanlega endurreisn þess fyrirkomulags sem þágildandi lög gerðu ráð fyrir við samþykkt laganna, þ.e. að ytri rýni á verkum, verklagi og framkvæmd í þágu almannavarna sæti rýni af hálfu hugsanlega óháðra aðila, en illu heilli var það fyrirkomulag afnumið með breytingalögum nr. 30/2022. Ég vona að hæstv. ráðherra geti upplýst mig og okkur um það hvort ytri rýni aðgerða verði endurskoðuð og þá hugsanlega með hvaða hætti í stórum dráttum.

###

Virðulegi forseti. Ég vil þakka hv. þm. Ingu Sæland fyrir þarfa umræðu og sömuleiðis hæstv. heilbrigðisráðherra fyrir að gefa sig að málinu. Við heyrum reglulega skelfilegar fyrirsagnir í fjölmiðlum og sjáum að þær eru að verða allt of algengar fréttirnar af andláti ungs fólks í blóma lífsins sem stundum þarf að kveðja eftir langa og stranga baráttu við kerfið og fíkniefni en mjög oft líka eftir falið stríð, stríð við ópíóíða. Þeim sem kljást við ópíóíðafíkn fjölgar og sérstaklega ungu fólki. Þetta er auðvitað stórhættuleg fíkn og af allt öðrum toga heldur en mörg önnur fíkn sem áður var kennd við áfengi. Meðferðarúrræði sem teljast hefðbundin duga oft ekki sem skyldi án eftirmeðferðar með öðrum efnum og svo hendir hún líka oft fólk með fjölþættan vanda, t.d. geðrænan vanda. SÁÁ hafa margoft bent á að þau hafa bara ekki þekkinguna né það sérhæfða starfsfólk sem þarf til að þjónusta þessa hópa, og hér komum við inn á langvarandi stefnuleysi í málaflokknum. Við þurfum metnaðarfulla áætlun um það hvernig við viljum nálgast fíkn. Viljum við nálgast hana út frá refsisjónarmiði eða viljum við nálgast hana út frá heilbrigðissjónarmiði? Þetta þarf samhæfð ríkisstjórn að koma sér saman um og auðvitað setja meira fjármagn inn í málaflokkinn. Ég veit að það hljómar auðvelt að fullyrða það en það er nú bara einu sinni þannig sem þetta lítur út. Þau verða að fá fjárfestingu inn í sína starfsemi hjá SÁÁ eigi þau að þróa þjónustu sína frekar. Ég bara minni á að starfsemi SÁÁ reiðir sig að mjög miklu leyti á sjálfsaflafé eins og staðan er núna.

Það er löngu tímabært að forgangsraða í þágu þessa gríðarlega viðkvæma hóps. Við getum ekki setið hjá og lokað augunum fyrir þessum faraldri sem hrifsar fólk frá fjölskyldum sínum og oft ungt fólk sem á lífið fyrir sér en líka fjölskyldufólk.

Virðulegur forseti. Ef ég get skilið eitthvað  eftir hérna þá á ekkert barn að þurfa að eiga foreldri sem á þess ekki kost  að leita sér hjálpar við fíkn. Við vitum vel hvernig það endar.

###

Frú forseti. Í samstarfssáttmála ríkisstjórnarinnar segir beinum orðum, með leyfi forseta:

„Stefnt verður að sameiningu Samkeppniseftirlitsins og Neytendastofu og verða kannaðir möguleikar á sameiningu við aðrar stofnanir eftir atvikum sem getur aukið samlegðaráhrif og skilvirkni í opinberu eftirliti. Meginmarkmiðið er að styrkja samkeppni innanlands, tryggja stöðu neytenda betur í nýju umhverfi netviðskipta og efa alþjóðlega samkeppnishæfni íslensks atvinnulífs.“

Aðhald í eftirlitshluta neytenda- og samkeppnismála fela í sér mjög hættulegar áherslur í fákeppnisþjóðfélagi. Það er alveg morgunljóst að samkeppni hefur ekki verið styrkt sem neinu nemur og því síður er staða neytenda sterkari. Opinbert markaðseftirlit smáþjóðar verður einfaldlega að hafa það að helstu áherslu sinni að hamla skaðlegri fákeppni. Verkefni eftirlitsstofnana hafa margfaldast að umfangi á síðasta áratug án þess að stöðugildum hafi fjölgað sem því nemur og fjárframlög ekki gengið í takt í málaflokknum. Auk þess reiðir launafólk sig á það að stjórnvöld stuðli að virkri samkeppni á markaði. Hættan á samþjöppun og fákeppni er sem áður segir gífurleg. Samtök atvinnurekenda hér á landi mættu taka sér norræna samstarfsaðila sína til mikillar fyrirmyndar og gera allt sem í þeirra valdi stendur til að vinna markvisst gegn fákeppni. Stjórnvöld geta líka svo sannarlega gefið í með því að styðja við Neytendasamtökin sem núna reiða sig að nær öllu leyti á félagsgjöld til að halda úti sinni starfsemi. Ávinningur almennings er ótvíræður. Ólögmætt samráð Eimskips og Samskipa kostaði íslenskt samfélag tæplega 62 milljarða kr. á árunum 2008–2013 samkvæmt nýlegri úttekt Analytica. Þetta hefur leitt af sér að lántakendur verðtryggðra lána greiddu um 17,4 milljarða aukalega vegna hækkunar vísitölu. Fákeppni kostar en í lok dags þá græðir alltaf einhver. Hvenær ætlar ríkisstjórnin að taka stöðu með almenningi í þessu landi?

###

Virðulegi forseti. Í gær, þriðjudag, leit ný könnun Vörðu – rannsóknastofnunar vinnumarkaðarins dagsins ljós. Við sjáum m.a. að staða innflytjenda mælist markvert verri en innfæddra Íslendinga fjórða árið í röð og mun hærra hlutfall þeirra á erfitt með að ná endum saman. Hópurinn getur mun síður mætt óvæntum útgjöldum og mörg hver hafa ekki haft tök á að greiða fyrir grunnþætti fyrir börnin sín. Við sjáum líka að staða þeirra á húsnæðismarkaði er gjörólík stöðu innfæddra, þau eru mun minna í eigin húsnæði, búa við þyngri mánaðarlega greiðslubyrði af húsnæðiskostnaði, þurfa oftar að flytja og búa í meira mæli í húsnæði sem hentar hreinlega ekki. Þrátt fyrir þetta sér meiri hluti innflytjenda á Íslandi fyrir sér að setjast hér að til frambúðar. Það er jákvætt en þessa misskiptingu þarf að uppræta með öllum tiltækum leiðum. Það er of ríkjandi viðhorf hér að einblínt sé á stöðu þeirra sem vinnuafls. Við heyrum frasa á borð við: Við þurfum þetta fólk. Já, við þurfum það svo sannarlega, en er ekki kominn tími á að við horfumst í augu við skyldurnar sem við berum gagnvart þeim? Þau þurfa líka á okkur að halda og við erum ekki til staðar. Ég kalla eftir því að þau njóti alls þess sem íslenskt velferðarkerfi hefur upp á að bjóða. Hluti af því samtali er að horfa ekki fram hjá þörfum þeirra. Hættum að tala aðeins um framlag þeirra sem vinnuafls heldur sem fólk og ávörpum þær lausnir sem við þurfum að leggja á borðið til að ná settu takmarki. Við skulum heldur ekki horfa fram hjá þeim sem hlaupa hvað hraðast í því samfélagi sem við búum í. Það eru kvennastéttir sem samanstanda af íslenskum konum sem eru hér uppaldar og þeim sem koma að utan, sem eru í heilbrigðis-, velferðar- og skólakerfinu. Ísland verður aldrei land tækifæranna þegar við búum hér markvisst til hliðarsamfélög og í umræðunni stóru skiptir máli að leggja til lausnir.

###

Virðulegur forseti. Ég lifi fyrir skandinavíska fyrirmyndarríkið. Ég er ákaflega vilhöll undir þær leiðir og aðferðir sem farnar eru að mörgu leyti til að ná settum markmiðum á Norðurlöndunum, ef við ætlum að tala um leiðir og markmið hér kvöld. En það þýðir ekki að það sé allt betra þar. Við erum auðvitað á þeim stað að vera í aðstöðu til að geta lært af því sem miður fer erlendis. Við erum stundum dálítið á eftir. Við getum tekið jákvæða reynslu úr einstökum málaflokkum og heimfært hana yfir á íslenskt samfélag og við getum stundum verið leiðandi. En í þessu tilliti þá skiptir líka máli fyrir okkur að staldra við og skoða hvað hefur hreinlega gefist illa. Ég er að sjálfsögðu og allir eru að sjálfsögðu opnir fyrir því að skoða hvað hefur gefist vel. Að afgreiða hins vegar einstakar breytingar á íslensku regluverki með því að segja að þær eigi sér einhverja hliðstæðu í norrænu samhengi er nokkuð ódýrt. Við getum tekið undir eitthvert „sentiment“ um að það sé vont að skera sig að miklu leyti úr, en athugum að þetta frumvarp leggur hreinlega líka til leiðir þar sem við getum skorið okkur að miklu leyti úr, t.d. eins og í fjölskyldusameiningunum. Þannig að nei, ég ætla ekkert að svara því á einu bretti að við eigum að líkjast Norðurlöndunum, punktur. Það er samanburður sem við verðum bara að kveðja í þessari umræðu. Ef við ætlum að ræða fram og til baka hvort það réttlæti samþykkt þessa frumvarps eða einhvers annars að það beri með sér einhverjar fyrirmyndir í norrænum samanburði þá komumst við ekkert áfram. Ég get alveg lofað því. Við getum rætt um það á öðrum vettvangi, kannski ekki í umræðu í útlendingamálum, hvað norræna velferðarkerfið snýst um. Það snýst ekki um það að búa hér til háar girðingar fyrir útlendinga sem leita þar skjóls. Það snýst um velferðarkerfið, tilfærslukerfi og félagslegan jöfnuð.

###

Virðulegi forseti. Ég þakka hv. þm. Bryndísi Haraldsdóttur kærlega fyrir andsvarið. Ég hlakka sömuleiðis mikið til að leggjast gaumgæfilega yfir þetta í allsherjar- og menntamálanefnd og ég hef allar forsendur til þess að trúa því að það verði hverjum steini velt í þeirri vinnu.

Ég spyr bara um þetta frumvarp.Hv. þingmaður segist skynja annan tón hjá Samfylkingunni, hjá undirritaðri í þessu máli, og ber það saman við þá umræðu sem átti sér stað fyrir ári síðan og vísar þar væntanlega til umræðunnar um samþykkt þeirra útlendingalaga sem voru til umfjöllunar þá. Ég kom nú reyndar mjög lítið inn í þá umræðu persónulega sem varaþingmaðurinn sem ég þá var en ég get alveg sagt ykkur það að væri hér til umfjöllunar frumvarp sem leiddi til þjónustusviptingu gagnvart fólki sem væri búið að fá umsókn sinni hafnað um alþjóðlega vernd eða önnur réttindi sem leiða hér af útlendingalögum og það væri alls kostar óljóst hvernig stjórnvöld hygðust breyta gagnvart þessum tiltekna umsækjanda — nei, ég verð að upplýsa hv. þingmann um það að ég sé ekki fyrir mér að geta greitt atkvæði með slíku fyrirkomulagi. En við erum ekki að ræða það hér í dag.   — Um þetta frumvarp hins vegar er það að segja að það er bara alls kostar ótímabært að segja til um hvert við stefnum með því. Það er eitt og annað sem gæti aukið á skilvirkni, skipan í kærunefnd o.s.frv., en með fjölskyldusameiningar t.d. sé ekki alveg fyrir mér hvaða langtímamarkmiði það á að þjóna. Ég get alveg upplýst um það að ég get ekki sagt að ég sé sérstaklega jákvæð gagnvart þeim breytingum, ef það á að svara einhverju.

###

Virðulegi forseti. Við erum flest ásátt um það að Ísland getur ekki eitt og sér leyst áskoranir tengdar málefnum fólks á flótta. Þetta er risastórt alþjóðlegt verkefni sem krefst náinnar samvinnu ríkja á evrópskum og alþjóðlegum vettvangi. Það þýðir þó ekki að við sem velferðarsamfélag viljum skila þar auðu og stíga markvisst skref í átt að því að taka á móti eins fáu flóttafólki og hugsast getur. Að sjálfsögðu eigum við að leggja okkar af mörkum og við viljum gera það áfram.

Það er óhætt að segja að stjórnsýsla Sjálfstæðisflokksins og málsmeðferðin sem hefur verið mótuð frá því að gildandi útlendingalög voru samþykkt 2016 hefur á köflum verið í molum og mér gefst ekki tími til að fara ítarlega yfir það hér í dag. Afgreiðslutími einstakra umsókna um dvalarleyfi hefur hlaupið á mánuðum ef ekki fleiri misserum. Allt þetta hefur leitt af sér mikla óvissu, óróleika og vanlíðan hjá öllum sem eiga í hlut.

Til að byrja með vil ég samt árétta að ég vil sjálf búa í fjölbreyttu samfélagi. Ég vil að börnin mín kynnist heiminum í gegnum nærsamfélag sitt. Ég vil að þau gangi í sína skóla og stundi tómstundir með börnum af öðrum uppruna en þeim sem við foreldrar þeirra höfum, einfaldlega vegna þess að það endurspeglar samfélagið sem þau búa í. Á sama hátt vil ég þekkja foreldra vina þeirra og gera mitt besta til að stuðla að því að búa til þorpið sem þarf til þess að ala upp önnur börn í íslensku nútímasamfélagi. Það er samt út af fyrir sig önnur umræða því að fólk kemur hingað til lands og býr sér til líf á mismunandi forsendum. Yfirgnæfandi meiri hluti þeirra sem teljast til innflytjenda kemur hér til þess að stunda atvinnu, setjast hér að til skemmri eða lengri tíma á grundvelli réttinda sem leiða af EES-samningnum.

Umfjöllunarefnið okkar í dag lýtur að öðrum hópi sem hefur farið vaxandi á undanförnum árum. Það eru umsækjendur um alþjóðlega vernd, umsækjendur um fjölskyldusameiningu og þeir sem kæra ákvarðanir Útlendingastofnunar til kærunefndar útlendingamála. Við í Samfylkingunni höfum frá upphafi talað fyrir mikilvægi þess að skýr stjórn sé á málaflokknum. Fólk kann þá að spyrja sig: Hvað felst í því að hafa stjórn? Í réttlátu lýðræðisþjóðfélagi hlýtur það að felast í því að regluverk og umsóknarstigið sé fyrirsjáanlegt, málshraði og afgreiðslutími sé forsvaranlegur og stjórnvöld séu áreiðanleg í samskiptum sem og í stjórnsýsluháttum almennt. Hægagangur í málsmeðferð dregur úr getu kerfisins. Hann kemur í veg fyrir að þeir umsækjendur sem uppfylla þau skilyrði sem gildandi lög setja fái lausn sinna mála í tæka tíð. Það kemur í veg fyrir að fólk geti tekið þátt í samfélaginu af öllu afli, stundað hér atvinnu og lagt sitt af mörkum til þess. Í framhaldinu er það síðan velferðarkerfisins að taka á móti hópunum sem fá umsóknir sínar samþykktar en það er ekki viðfangsefni okkar hér í dag að tala um það hvernig við ætlum að fara að því. Það er hins vegar lykilatriði að gleyma því ekki að það er ábyrgð velferðarsamfélagsins Íslands sem verður að ráða för um hvert við viljum stefna við mótun reglna sem útlendingalögin fela í sér, ekki síst hvað varðar réttmætar væntingar fólks til að geta sótt hér um skjól í samræmi við landslög og þær alþjóðlegu skyldur sem Ísland hefur undirgengist.

Í nútímalegu velferðarríki sem byggist á gildum jafnaðarmanna finnst okkur það grundvallaratriði að geta veitt fólki á flótta nauðsynlega aðstoð og að réttur þess til að sækja um alþjóðlega vernd sé virtur í hvívetna, og þá er ég að tala um réttinn til að sækja um. Það er í senn forsvaranlegt og æskilegt að mínu mati að löggjöf hérna á Íslandi beri með sér sambærilegt réttarumhverfi og gildir á Norðurlöndunum og fleiri nágrannaríkjum og ekki bara í málefnum útlendingalaga heldur velferðarsamfélagsins í heild sinni því að það verður ekki bara haldið eða sleppt í þessu. Ef maður ætlar að hafa strangar reglur fyrir þá sem koma hingað til lands er eins gott að kerfið sem við búum til sé líka í samræmi við það sem best þekkist á byggðu bóli á þessari jörð.

Það skiptir líka máli hvernig við förum að. Við vitum að það er nokkur munur á útfærslum innan sérhvers ríkis, sem gerir þennan norræna samanburð oft mjög erfiðan, ekki síst þegar við berum saman mismunandi tölfræði. Staðreyndin er hins vegar sú að samhliða aukningu á ófriði við jaðar Evrópu þá eykst þessi óvissa, óvissa um það hvort okkur sé hreinlega fært að sinna verkefninu sem felst í móttöku fólks á flótta með sama hætti og okkur þótti vel gerlegt að gera fyrir örfáum misserum síðan. Það felst ábyrgð í því að staldra við og vega og meta þau markmið sem við ætlum að stefna að og leita réttra leiða til að ná þeim.

Þá komum við að þessum markmiðum, markmiðum þess frumvarps sem er til umræðu hérna í dag. Samkvæmt því sem segir í almennum hluta greinargerðarinnar er lagabreytingunum er ætlað að tryggja mannúðlega og skilvirka meðferð stjórnvalda í málefnum útlendinga hér á landi. Það sé mikilvægt að stjórnvöld geti brugðist við eftir atvikum með laga- og reglugerðarbreytingum. Þetta eru gildishlaðin hugtök, mannúð og skilvirkni. Það er hægt að taka undir þau markmið. Þau koma líka fram í gildandi lögum, vissulega, en að því sögðu verður það verkefni okkar í allsherjar- og menntamálanefnd að ganga úr skugga um hvort þær leiðir sem eru lagðar til séu til þess fallnar að ná settu markmiði.

Um einstakar greinar frumvarpsins þá ber að nefna í fyrsta lagi breytingar sem lúta að skipan kærunefndar útlendingamála. Hér eru lagðar til talsverðar breytingar. Þrír eiga að eiga sæti í nefndinni í stað sjö, auk þess sem gert er ráð fyrir að einum nefndarmanni verði gert heimilt að úrskurða í ákveðnum málaflokkum. Hérna koma til skoðunar almenn sjónarmið um rannsóknarskyldu stjórnvalda, hefðbundin stjórnsýslutækni og nauðsyn þess að samhliða fækkun þessara nefndarmanna verði tryggt að sérþekking þeirra sem hafa fyrr komið að borðinu frá mannréttindasamtökum muni skila sér þegar svo ber undir. Athugum að gangi þessar breytingar eftir þá verður enginn nefndarmaður tilnefndur af mannréttindasamtökum og kærunefndinni er ekki gert sérstaklega heimilt í lögum að kalla til sín sérfróðan aðila, allt í nafni skilvirkni, látum það liggja milli hluta. Við verðum auðvitað að líta til þess sem fram kemur í sérstökum athugasemdum, að það hvíli áfram rík rannsóknarskylda á störfum kærunefndarinnar og henni verði áfram heimilt að kalla til sín sérfróða aðila. Það verður verkefni okkar að ganga úr skugga um að leggja mat á það hvernig það verður gert.

Það má síðan, varðandi getu einstaks nefndarmanns til þess að taka ákvörðun um einstök mál, alveg spyrja sig hversu æskilegt það er að málaflokkur þeirra sem sækja hér um alþjóðlega vernd m.a. sé endilega sá málaflokkur þar sem æskilegt er að fela einum nefndarmanni svo víðtækt vald til ákvarðanatöku eins og hér er lagt til. Allsherjar- og menntamálanefnd mun, eins og ég segi, taka þetta til gaumgæfilegrar athugunar. Það er mikilvægt að verklag að þessu leyti verði hafið yfir allan vafa enda er og verður það meginregla að hér á landi að stjórnvöld séu fjölskipuð.

Þá komum við að annarri veigamikilli breytingu í 5. gr., eins og hefur verið rætt hér í dag og ég kom aðeins inn á áðan í andsvörum við upphafsræðu hæstv. ráðherra. Undanþáguákvæði 2. mgr. 36. gr. laganna er fyrirhugað að fjarlægja í þeirri mynd sem það er núna og þá verður þá lagt til að — eins og ákvæðið er í núgildandi lögum er lögð sú skylda á íslensk stjórnvöld að taka umsókn um alþjóðlega vernd til efnismeðferðar hafi umsækjandi slík sérstök tengsl við landið að nærtækast sé að hann fái hér vernd eða ef sérstakar ástæður mæla annars með, annars vegar þegar við erum að tala um fólk sem er búið að fá vernd í öðru ríki eða bíður afgreiðslu umsóknar sinnar þar. Hér er um að ræða mjög matskennt ákvæði. Ég geri mér grein fyrir því. Það á sér kannski ekki eiginlega fyrirmynd eða samhljóm í regluverki ríkja sem eru okkur næst. Það er hins vegar algerlega ljóst að við erum skuldbundin samkvæmt alþjóðlegum mannréttindasáttmálum til að gera allar þær ráðstafanir sem við getum gert með því að koma í veg fyrir að fólk verði beitt hér ómannúðlegri meðferð og ég vísa m.a. til 3. gr. mannréttindasáttmála Evrópu. Að halda að þessi skylda til að kanna aðstæður í móttökuríki hverfi bara eins og dögg fyrir sólu er mikil einföldun á verkefnum okkar hér sem munum koma til með að taka áfram afstöðu til þeirra sem sækja hér áfram um vernd vegna þess að við erum ekki að fara að taka í burtu möguleika fólks til að koma hingað og óska eftir efnislegri meðferð. Það verður verkefni okkar í nefndinni að kanna það hvernig stjórnvöld sjá fyrir sér að framkvæma þetta mat með brottfalli viðeigandi reglugerðarákvæða samhliða þeim.

Fyrst við höfum komið inn á alþjóðlega mannréttindasáttmála sem Ísland hefur undirgengist hlýt ég næst að víkja að því sem mér þykir síður til þess fallið að teljast réttarbót undir formerkjum mannúðar og skilvirkni. Þá höfum við séð ýmis ríki fara þá leið að setja fjölskyldusameiningu skorður, ýmist með því að leggja á tiltekinn biðtíma og gera kröfur um framfærslugetu umsækjenda. Það þarf ekki að fara mörgum orðum um það hversu mikilvæg fjölskyldutengsl eru þegar kemur að því að tryggja félagslega og efnahagslega aðlögun fólks sem sest hér að sökum þess að það er hér á flótta frá skelfilegum aðstæðum. Leiðarljósið í þessu kerfi sem og öðrum þáttum velferðarsamfélagsins á að vera í þá átt að það verði ekki til hérna hliðarsamfélög. Þetta er fókusinn í öllu því sem við gerum.

Það fyrirkomulag sem lagt er til hérna felst í viðleitni til þess einmitt að búa til aðgreiningu, búa til einangrun. Það er að gera aðstandendum þeirra sem fengið hafa viðbótarvernd eða mannúðarleyfi ekki kleift að njóta fjölskyldusameiningar fyrr en að a.m.k. tveimur árum liðnum eftir veitingu viðbótarverndar eða dvalarleyfis á grundvelli mannúðarsjónarmiða, aðeins að því virtu að viðkomandi hafi fengið dvalarleyfi sitt endurnýjað. Hér stefnum við þá að því að skera okkur úr á norræna vísu ásamt Dönum gagnvart fólki sem hefur fengið þessa viðbótarvernd en ekki alþjóðlega vernd. Þetta eru mjög brattar fyrirætlanir og tilgangurinn er alls ekki ljós nema hann sé sá sem ég gaf mér hér rétt áðan og hér vísa ég aftur í markmið um skilvirkni og mannúð. Hér erum við með einstaklinga sem sannarlega eru í mikilli neyð og vilja leggja sitt til samfélagsins og við eigum sem samfélag að kappkosta við að gera þeim það kleift.

Út frá sjónarhóli jafnaðarmannaflokks þurfum við að búa til regluverk sem veitir fólki í slæmri stöðu meðbyr til að takast á við flókið hlutskipti. Þar skiptir máli að efla stjórnsýsluna sem fer með málaflokkinn sem er til umfjöllunar. Það er mannúðarmál að málsmeðferð sé hröð, skilvirk og dragist ekki um of á langinn og sé vönduð samhliða, ekki bara hröð. En þá komum við líka að því sem skiptir ekki síst miklu máli og er í raun fíllinn í herberginu. Hvernig ætlar þessi ríkisstjórn að efla skilvirkni hjá Útlendingastofnun þar sem málsmeðferðartími umsókna fyrir þann hóp sem er hér til umræðu getur hlaupið á mörgum mánuðum, mánuðum þar sem umsækjendur geta fátt annað gert en að bíða örlaga sinna? Ég sakna þess að ríkisstjórnin hefur ekki enn þá útfært háleit markmið sem sett eru fram í heildarsýn í útlendingamálum, um styttingu málsmeðferðartíma á hvoru stjórnsýslustigi fyrir sig, hvort sem það er lægra stjórnsýslustig Útlendingastofnunar eða æðra stjórnsýslustig kærunefndar útlendingamála. Það hefði svo sannarlega verið heppilegra ef það lægi fyrir hér í dag. Ég veit að ég kann að vera bjartsýn en það væri svo sannarlega æskilegt ef útfærslan á því lægi fyrir áður en þessi lög koma hér endanlega til samþykktar fyrir hið háa Alþingi. Það má leyfa sér að vona.

Virðulegi forseti. Okkar í allsherjar- og menntamálanefnd bíður mjög mikið verkefni. Það kemur í hlut okkar nefndarmanna að staðreyna hvernig þessar leiðir sem eru lagðar til í frumvarpinu séu til þess fallnar að ná markmiðum og hvort það sé á annað borð mögulegt. Við í Samfylkingunni styðjum útlendingalög sem eru til þess fallin að auka skilvirkni í kerfinu, að hraða málsmeðferð, en leiðirnar skipta máli. Við viljum gjarnan fá það útlagt af hálfu þessarar ríkisstjórnar hvernig þessum markmiðum verði náð, vegna þess að eins og frumvarpið lítur út núna þá er ansi margt óljóst.

###

Virðulegur forseti. Ég þakka hæstv. ráðherra svarið. Ég ætla að taka það fram að seinagangur í íslenskri stjórnsýslu á þessu sviði, sem hefur verið á ábyrgð Sjálfstæðisflokksins svo lengi sem menn muna, er aldrei á öðrum heldur en Sjálfstæðisflokknum og þessari ríkisstjórn. Við tökum þetta ekki til okkar. Þessar breytingar munu að öðru óbreyttu þýða að nú hafa stjórnvöld gott sem endalausan tíma áfram til þess að taka ákvörðun um umsóknir sem berast hingað frá sama hópi sem fellur undir 2. mgr. 36. gr. Þetta mat verður vissulega að taka mið af raunverulegum aðstæðum fólks og það þýðir líka að ákvæði reglugerðar nr. 540/2017, sem lúta að 2. mgr. 36. gr., munu sömuleiðis falla út. Ég viðurkenni að ég hef áhyggjur af því að hæstv. ráðherra ofmeti mögulega það hagræði sem felst í því að fjarlægja þetta ákvæði ef heildarsýnin liggur ekki fyrir gagnvart 42. gr. um „non-refoulement“. Ráðherra verður að gera sér grein fyrir því hvað felst í henni og hvað 3. gr. mannréttindasáttmála Evrópu felur í sér um einstaklingsbundið mat og pósitífa skyldu ríkisins til að leggja mat á aðstæður í hverju ríki og líka aðstæður þeirra sem sækja um. Þetta þarf að liggja fyrir. Og ef það gerist ekki þá erum við á vondum stað.

###

Virðulegi forseti. Ég vil þakka hæstv. dómsmálaráðherra fyrir yfirferð sína á þessu mikla máli. Við eigum eftir að ræða það í þaula en til að byrja með verðum við aðeins að gera okkur grein fyrir því hvað framkvæmdarvaldið ætlar sér með breytingar á 2. mgr. 36. gr. sem eiga að leysa úr seinagangi sem hefur verið látinn viðgangast í boði Sjálfstæðisflokksins í þessum málaflokki. Hér á að leysa hann með því að taka út glufur, þ.e. möguleika fólks til að fá efnislega úrlausn sinna mála þrátt fyrir að vera í svokölluðum Dyflinnar- og verndarmálaflokki. Hér eru tekin stór skref. En svo að ég vitni nú bara í efni frumvarpsins þá kemur þar fram að aðstæður í móttökuríki verði eftir sem áður alltaf kannaðar í málum umsækjenda um alþjóðlega vernd og verður áfram hægt að taka mál þeirra til efnislegrar meðferðar á grundvelli hinnar svokölluðu „non-refoulement“-reglu    og vísa ég til 42. gr. útlendingalaga og 3. gr. mannréttindasáttmála Evrópu.

Ég má til með að spyrja: Megum við búast við því að gerðar verði einhverjar breytingar á verklagi við þessa rannsókn á aðstæðum í móttökuríkjum og ef svo er, hvernig verður það útfært í reynd?

###

Virðulegi forseti. Ég þakka hæstv. ráðherra fyrir andsvarið. Eins og ég segi, þetta er bara risastór umræða. Hún á það líka alveg skilið, hún er stór.  Við ætlum að breyta miklu hér. Ég fagna því að við deilum þeirri sýn sem við viljum sjá í lögunum, ég geri það svo sannarlega og ég held að það sé þverpólitískur vilji til að breyta þessu til frambúðar.

Ég get hins vegar ekki annað en sagt og fullyrt hér og nú að það að breyta rekstrarskilyrðum, starfsskilyrðum einstakra atvinnugreina af hálfu löggjafans er ekki  fordæmalaust í íslensku samfélagi. Um ákveðnar atvinnugreinar ríkja bara mjög þröngar reglur, hvort sem er í landbúnaði, sjávarútvegi, á öldurhúsum bæjarins, leigubílastarfsemi. Það er nú aðeins búið að fenna yfir þetta þegar ég fer yfir þetta  í snatri. En við erum sannarlega í stakk búin til að gera sveitarfélögunum kleift, ekki skylda þau nota bene — sjálfstjórn sveitarfélaga er líka mjög ríkur hluti af stjórnarskrá, það er  kveðið á um það í henni. Þau eiga að hafa völd, tæki og tól til þess að leggja fram ákveðnar breytingar á  sínu skipulagsvaldi. Ég veit að sú ráðgjöf sem hæstv. ráðherra hefur fengið er auðvitað bara á breiðu nótunum og ég ætla ekkert að krefjast einhverra konkret svara nákvæmlega um það hér og nú — eða jú, ég er reyndar að því — en við erum samt sem áður á þeim stað að okkur greinir á um það hvort hægt sé að gera breytingar afturvirkt. Það er hægt. Auðvitað  gilda um það mjög ströng skilyrði en ég er sannfærð um það, ég veit að þau skilyrði eru fyrir hendi.

###

Virðulegi forseti. Ég ætla ekki alveg að kveðja þessa umræðu hérna og leyfi  mér aðeins að fara  yfir þetta nokkuð skipulega fyrst við höfum vettvang til þess. Í fyrsta lagi: Jú, að sjálfsögðu, og ég vil gæta sanngirni. Það er mjög mikilvægt að það sé gert hér í jafn viðamiklum aðgerðum og eru fyrirhugaðar hér. Og að sjálfsögðu fagna ég því að við séum að taka mikilvægt skref, að sjálfsögðu. Ég er alltaf að segja þetta en ég meina það sem ég segi: Það er okkur í Samfylkingunni  mjög mikilvægt að koma fram af einurð í þeim aðgerðum sem varða hið mikla almannavarnaástand og það mikla óróleikaástand sem skapast hefur núna á Reykjanesskaga. Við höfum sýnt það í verki. Við erum svo sannarlega samvinnufús þegar á bjátar og þegar þjóðin þarf að standa saman. Við biðjum hins vegar um það að samráð sé sömuleiðis gott og það ríki gagnsæi varðandi ákvarðanir stjórnvalda, að tímanlegt samráð sé haft við hagsmunaaðila. Og svo vitum við auðvitað  að pólitíkin er eins og hún er, sumt sem er hægt, annað ekki.

En í þessu máli ítreka ég það sem ég sagði áðan, þ.e.  að við höfum lengi einblínt á þennan hluta leigumarkaðarins  vegna þess að hér hefur ójafnvægi skapast sem er mannanna verk. Árið 2016 voru gerðar  breytingar á reglugerð sem varða sérstaklega  mismunandi flokka gististarfsemi í heimahúsum  annars vegar og  atvinnustarfsemi hins vegar. Einhverra hluta vegna, og við höfum aldrei fengið nægilega góðar skýringar á því hvers vegna svo var, var sú breyting gerð í þáverandi ráðuneyti ferðamála að atvinnurekendum var heimilað að stunda starfsemi sína í íbúðarhúsnæði. Þetta íbúðarhúsnæði, sem er núna í viðjum gerviheimagistingar, ef ég má taka svo til orða, kostar sveitarfélögin okkar gífurlegar fjárhæðir.

Ég vona að ég sé ekki að móðga neinn þegar ég segi að þetta er svívirðilegt fyrirkomulag. Það er ekkert eðlilegt við það að þessir atvinnurekendur, sem leigja út sínar margar hverjar glæsilegu  fasteignir sem ættu með réttu að vera nýttar úti á hinum almenna leigumarkaði undir íbúa sem eru hér búsettir til langs tíma — það er ekkert ósanngjarnt eða óeðlilegt við það að löggjafinn og framkvæmdarvaldið búi þannig um hnútana að þeir spili bara í sömu deild og aðrir sem eru í hótelgistingu, gistiheimilin í þessu landi.

Ég veit það og það er bara þverpólitísk sátt um þetta sem ég var að segja að mörgu leyti, þó að það endurspeglist kannski ekki í verkum þessarar ríkisstjórnar, að það eru hundruð íbúða, og ég vona að þeim fjölgi ekki núna á næstunni vegna þess að eins og ég kom inn á áðan í andsvari þá geta þeir, sem hafa áhuga á því að falla undir núverandi fyrirkomulag, þ.e. þeir sem vilja leigja út íbúðarhúsnæði í atvinnuskyni og greiða af þessu húsnæði lægri fasteignagjöld, þ.e. bara jafn há fasteignagjöld og ég borga sem íbúi í Reykjavík,  bara nýtt tímann vel núna, keypt sér íbúðir og hafið rekstur ef þeim hugnast svo.

Að segja að þetta sé ekki mögulegt út frá stjórnarskránni er að mörgu leyti fyrirsláttur. Auðvitað er alltaf hægt að stilla upp þeirri stöðu þegar við skerðum réttindi sem löggjafi, en við sem löggjafi höfum  einfaldlega mjög ríkum skyldum að gegna líka. Við sem löggjafi, Alþingi Íslendinga, höfum  mjög ríkum skyldum að gegna við að veita fólki virka vernd frá misrétti. Og eina ákvæði stjórnarskrárinnar sem mér dettur í fljótu bragði í hug að gæti bara hreinlega verið aðstaðan hérna núna er það að við munum sjá tvo hópa; annars vegar þann hóp sem fellur undir eldra kerfið, þá sem borga almennan fasteignaskatt, þ.e. íbúafasteignaskattinn annars vegar, og svo hins vegar þann sem fellur undir nýja fyrirkomulagið. Ég veit það ekki, en ég get alveg séð fram á það að fulltrúar úr síðarnefnda hópnum komi einn góðan veðurdag og segi:  Heyrðu, 65. gr. stjórnarskrárinnar. Hér er verið að brjóta á jafnræði. Ég bý ekki við sömu kjör og aðilar sem sóttu hreinlega um á undan mér fyrir einhverjum tíma síðan. Þessi aðstaða hefur skapast. Ég ætla ekki að þreyta ykkur með lærdómi  mínum á 1. ári í lagadeild hér og bið ykkur um að kynna ykkur þá dóma sem fjallað hafa um sambærileg mál sem varða mörg hver sjávarútveginn. Þetta varðar ýmsar búgreinar í þessu landi þar sem verið er að gera ákveðnar breytingar þar sem aðilar sem sækja um leyfi síðar  njóta einhvern veginn lakari kjara.

Svo vil ég bara minna á það að löggjafinn hefur bara hreinlega líka rétt til að dæma  ákveðnar atvinnugreinar ólögmætar. Það er hægt. Það hefur meira að segja  oft verið gert við lítinn fögnuð og stundum bara mjög mikinn fögnuð. Ef þið viljið að ég nefni dæmi þá dettur mér í hug þegar nektardans var bannaður með lögreglusamþykkt, bara svo dæmi sé tekið. Ég vil bara ítreka það við hæstv. menningar- og viðskiptaráðherra að ef það er ekki ætlunin að gera neinar breytingar á því umhverfi sem hefur skapast þá erum við að bregðast almennum leigjendum í þessu landi og leigjendur eiga líka bara hreinlega skilið svör um af hverju við erum ekki að bregðast við ástandinu. Þá þýðir ekki að segja: Já, við erum hrædd um að stjórnarskráin heimili það ekki, vegna þess að við þurfum eiginlega pínulítið að sýna útreikninga, og ekki bara pínulítið, við þurfum hreinlega að gera það. Það er ekki til of mikils mælst.

Þetta eru tvenns konar skilyrði sem við erum með hérna:  Ef við ætlum að takmarka atvinnustarfsemi þá gerum við það ekki bara með  einu pennastriki niðri í ráðuneyti, við þurfum lög. Þessi lög gætu legið fyrir hérna í dag. Þessi lög gætu hljóðað upp á það að sveitarfélögum væri heimilt að afturkalla þessi leyfi sem gefin eru út á grundvelli laganna frá 2007, sem eru nota bene ótímabundin, sem er mjög skrýtið í sjálfu sér. Það er ekki algengt að leyfi sem gefin eru út af hálfu sveitarfélaga séu ótímabundin. Það er eitt, þ.e. lagaheimildin. Síðan, sem er líka mjög mikilvægur þáttur í því þegar við erum að takmarka réttindi með löggjöf, er almannaþörfin, almannahagsmunirnir. Þá er það okkar hér inni að bítast um það hvað séu almannahagsmunir. Það er þá bara lýðræðisleg niðurstaða hér inni í þessum þingsal ef við komumst  að því hvað séu í raun og veru almannahagsmunir. Eru það almannahagsmunir að við búum til þannig stöðu á leigumarkaði að þeir sem raunverulega eru að leigja út íbúðir í atvinnuskyni dýrum dómum  greiði af því fasteignagjöld eins og þetta væru fyrirtæki og að við gerum sveitarfélögunum kleift að afturkalla leyfin þeirra afturvirkt? Mér finnst það bara mjög málefnalegt. Það er ekkert sem slær mig mjög illa sem stjórnsýslulögfræðing, sem hefur nota bene starfað hjá sveitarfélögum og stjórnsýslunni í að verða 15 ár. Það er ekkert sem slær mig við þá ákvörðun sem stórt eða íþyngjandi skref. Jú, jú, vissulega er það íþyngjandi, ég ætla ekkert að gera lítið úr því. Það hrópar hins vegar ekkert á mig að hér séum við að brjóta stjórnarskrárákvæði. Og þegar það er svo og þegar við ætlum ekki að taka þetta skref þá viljum við bara einfaldlega fá svör án þess að vísað sé  með óljósum hætti til ákvæða stjórnarskrárinnar.

Virðulegur forseti. Ég veit að ég fer fram á mikið en ég ítreka það sem ég sagði áðan: Við erum að missa af mjög mikilvægu tækifæri til þess að gera varanlegar breytingar á ójöfnu fyrirkomulagi, fyrirkomulagi sem samræmist ekki neinum samkeppnissjónarmiðum, fyrirkomulagi sem á sér ekki hliðstæðu í einhverri djúpstæðri pólitískri sannfæringu hér inni. Þetta er bara ójafn leikur. Maður fær það á tilfinninguna að það sé verið að vernda ákveðna hópa frá því að þurfa að undirgangast sanngjarnar leikreglur og það slær mig illa. Við jafnaðarmenn erum ekki þöglir þegar við sjáum fram á slíkt. Við munum halda þessu máli á lofti og ítrekum það að hér er verið að búa til tvo hópa sem búa ekki við sömu aðstæður og það er aldrei gott heldur. Ég vona svo sannarlega að við séum ekki að sjá fram á einhvers konar skaðabótaskylda háttsemi af hálfu löggjafans, þó svo að ég ætli ekkert að vera að taka eitthvað mjög stórt upp í mig með það. En það væri svo sem ekki heldur án fordæma. Eins og ég segi, ég er bara vonsvikin yfir því að við skulum ekki vera að taka þetta mál alla leið og ég hvet  ráðherra til þess að útskýra þetta fyrir mér, hvort sem það er núna hér í þingsal eða á öðrum vettvangi.

###

Virðulegur forseti. Ég þakka hæstv. ráðherra fyrir svarið. Já, það er auðvitað ákjósanlegt að við séum að takast á um þetta grundvallarmál í tengslum við aðgerðir í þágu Grindvíkinga, þetta málefni er eldra en svo, en auðvitað er það þörfin sem knýr á um þessar breytingar. Það bráðvantar framboð af almennu leiguhúsnæði og við vitum að það eru fleiri hundruð íbúða sem ættu með réttu að vera leigðar út til langtímabúsetu. Ráðherra minntist áðan á 1.907 leyfishafa eða leyfi sem útgefin hafi verið. Þær íbúðir sem um ræðir eru nokkru færri. En við skulum alveg hafa eitt á hreinu: Löggjafinn og framkvæmdarvaldið hafa mjög ríkar heimildir til að búa þannig um hnútana að atvinnustarfsemi í þessu landi þurfi að lúta einhverjum leikreglum. Löggjafinn og framkvæmdarvaldið hafa t.d. hagað málum þannig að atvinnustarfsemi greiðir tífalt lægri fasteignagjöld en hún ætti  að gera. Þetta er allt í boði þessarar ríkisstjórnar. Og nú ætlar hún að missa af gullnu tækifæri til að leiðrétta mistök sín.

Það sem gerir þetta allt saman undarlegra er að hér er verið að gefa þeim sem langar til að falla undir fyrra fyrirkomulagið, fyrirkomulagið sem við erum að reyna að breyta,  gálgafrest til að sækja um leyfi fram að gildistöku frumvarpsins, komi til þess að það verði samþykkt.

Hér erum við ekki bara að bregðast  knýjandi þörf Grindvíkinga, við erum að bregðast sveitarfélögunum sem þurfa að geta beitt skipulagsvaldi sínu og hafa forræði á eigin byggðaþróun, fyrir utan það að heimild þeirra til að innheimta fasteignagjöld er í samræmi við raunverulega notkun húsnæðisins. Löggjafinn getur og  á að bregðast við þegar hann sér fram á ójafnvægi á markaði og í samfélaginu öllu. Það er mikill misskilningur og ég vil bara biðja þingheim og samfélagið í heild sinni um að taka því með miklum fyrirvara þegar vísað er í það hér að stjórnarskráin geri okkur ekki kleift að breyta afturvirkt, að heimila sveitarfélögunum  að kalla til baka þessi ótímabundnu leyfi sem hafa verið gefin út. Það eru til alls konar leiðir. Þær eru svo sannarlega til. Það er  skylda samkvæmt stjórnarskránni að jafna leikinn.

###

Virðulegi forseti. Ég vil byrja á því að þakka hæstv. menningar- og viðskiptaráðherra fyrir sína fyrstu yfirferð á fyrirliggjandi frumvarpi sem hefur þann yfirlýsta tilgang að gera breytingar á þeirri neikvæðu stöðu sem hefur skapast á framboði íbúðarhúsnæðis til búsetu á liðnum árum og ráðherra hefur fjallað ágætlega um. En það verður þó að segjast að hér virðist löggjafinn ætla að missa af gullnu tækifæri til að gera þær breytingar sem kallað hefur verið eftir á undanförnum árum til þess að jafna leikinn á húsnæðismarkaði, auk þess sem þessar breytingar munu ekki gera nokkurn skapaðan hlut til að bregðast við vanda Grindvíkinga sérstaklega.

Mér finnst athyglisvert að í frumvarpinu, í niðurlagi 2. kafla almennrar greinargerðar, er komið inn á nauðsyn lagasetningar m.a., svo ég les hér upp, með leyfi forseta:

„Óhætt er að fullyrða að þessi nýlega þróun samræmist hvorki tilgangi né markmiði laga nr. 85/2007, þ.e. að stuðla að auknum stöðugleika í rekstri sem og að veitinga- og gististarfsemi falli að skipulagi viðkomandi sveitarfélags hverju sinni, sbr. 2. gr.“

Ég ítreka að ég skynja mikinn vilja til þess að leiðrétta þau mistök sem gerð voru með Þórdísarreglugerðinni 2018, en svo virðist sem viðleitni hæstv. ráðherra í þessu frumvarpi muni ekki fela í sér eina einustu leiðréttingu á þeirri þróun sem hefur skapast á leigumarkaði og þarf að leiðrétta án tafar. Ef ég hef rangt fyrir mér í þessari ályktun þá myndi ég gjarnan þiggja útskýringu á því frá ráðherra. Ég sé ekki mikla yfirferð á því hvers vegna ekki var ráðist í að leiðrétta þennan vanda afturvirkt. Í umfjöllun frumvarpsins er komið með mjög takmörkuðum hætti inn á þýðingu gildandi stjórnarskrárákvæða sem kunna að hafa áhrif á starfsemi sem þessa. En ég ítreka beiðni mína um að fá útskýringu á því af hverju við tökum ekki skrefið alla leið og látum íbúa þessa lands mæta forgangi á leigumarkaði.

###

Virðulegi forseti. Ég vil byrja á að þakka málshefjanda, hv. þm. Þorbjörgu Sigríði Gunnlaugsdóttur, kærlega fyrir að vekja máls á stöðu lögreglunnar og mönnun þar innan raða. Allt snýst þetta um traust, traust sem fjárveitingavaldið sýnir þessari mikilvægu stétt — og það kemur ekki til af sjálfu sér — og samfélaginu. Það er ekki nóg að fjölga fólki í röðum hennar, setja fjármagn í kerfið og kveðja aðhaldskröfurnar, sem eru árviss viðburður, það skiptir máli hvernig það er gert. Það er nefnilega alveg jafn mikilvægt að við hugum markvisst að fjölbreytni innan lögreglunnar og að samsetning hennar endurspegli samfélagið sem við búum í. Lögreglumenn eiga nefnilega að vera alls konar. Við þurfum fleiri konur í lögregluna. Rannsóknir sýna því miður að hlutur kvenna í lögreglunni hefur ekki aukist sem skyldi á undanförnum árum og því er mikilvægt að skoða hugsanlegar ástæður þess. Samkvæmt samtölum mínum við fulltrúa lögregluumdæmanna gera fjárveitingar til þeirra t.d. ekki ráð fyrir því að lögreglukonur fari af vöktum þegar þær eru barnshafandi. Hér þarf að vakna til lífsins. Við þurfum líka fólk af erlendum uppruna í lögregluna og að leggja áherslu á þjónustuhlutverk lögreglunnar í öruggu nálægðarsamfélagi þar sem við treystum hvert öðru og stofnunum okkar umfram valdshlutverkið. Ég fæ ekki séð að ríkisstjórnin hafi sýnt sérstakan metnað í því fyrrnefnda.

Ef ríkisstjórnin legði áherslu á þjónustuhlutverk lögreglunnar væri þá ekki málsmeðferðar- og viðbragðstími styttri? Væru lögreglumenn öruggari á vettvangi, í útköllum og kannski mögulega væri sólarhringsvakt lögreglunnar um allt land? Hvernig væri það? Það er algerlega morgunljóst að fólk sem gefur kost á sér til starfa innan lögreglunnar gerir það ekki út af launaumslaginu. Áhættan sem þetta fólk tekur á hverjum degi sem það fer á vakt endurspeglast ekki í launum. Ef við viljum hæft fólk í framlínuna þurfum við að sýna ábyrgð og hætta að taka því sem gefnu að lögreglufólk standi vaktina í óöruggum aðstæðum.

###

Virðulegi forseti. Ég heiti Dagbjört og ég er aðstandandi. Ég vil þakka hv. þm. Sigmari Guðmundssyni kærlega fyrir tímabæra og lífsnauðsynlega umræðu í kringum vandaða tillögu til þingsályktunar. Við segjum oft að þetta varði okkur öll en í þetta skiptið gerir það það svo sannarlega. Við erum auðvitað hérna á stóru nótunum og við erum líka á persónulegu nótunum og ég ætla að nota tækifærið til að ávarpa það að það er mjög þungbært fyrir einstakling að vera í sporum aðstandanda því að þetta eru yfirleitt börn. Ég hef unnið talsvert með ungum einstaklingum sem hafa þessa reynslu á bakinu eða þurfa hreinlega að kljást við það í sinni daglegu tilveru að eiga aðstandanda, hvort sem það er foreldri eða náið skyldmenni, sem hefur ekki stjórn á þessum þætti lífsins, er að kljást við fíkn. Það er eitthvað nöturlegt sem vaknar í hjartanu manns þegar þessir einstaklingar lýsa því hvernig það er að vera með sinn kærasta og nánasta vin, eða skyldmenni, maka, sem hefur misst alla tiltrú á lífinu, er í lífshættu og er þá sjálfum sér hættulegastur. Þar mæta ekki neinar dyr nema lokaðar.

Við stöndum frammi fyrir því að það er — kannski bara til að lýsa því aðeins fyrir þeim sem ekki þekkja til að þá erum við sem sagt með ákveðin úrræði, vissulega, það eru til ákveðin bráðaúrræði sem eiga að geta gripið fólk í alvarlegri stöðu. Hérna get ég t.d. nefnt bráðamóttöku geðdeildar. Þegar fíkn ber á góma, þ.e. viðkomandi er fíknisjúklingur og á að vera viðfangsefni heilbrigðisgeirans, heilbrigðiskerfisins, þá er oftar en ekki ekki annað hægt að gera af hálfu þeirra sem þar starfa en að segja: Þetta er leiðinlegt en þetta er bara svona. Við verðum að senda ykkur heim. Við vitum það alveg að þetta er í fyrsta lagi ekki rétt. Það er ýmislegt hægt að gera en það er mannanna verk að ákveða að svo sé ekki og mjög oft fer þetta á versta veg, kannski ekki þann sólarhringinn en í lok dags eða í lok ákveðins vítahrings.

Við þekkjum öll svona sögur. Við vitum öll af fólki sem er í þessum sporum og við þekkjum öll einhvern sem er haldinn fíknisjúkdómi og sumir hverjir hreinlega lífshættulegum. Þetta er fólk sem þið hittið kannski á hverjum degi og það mætir ferskt til vinnu og sinnir sínum verkefnum. Þá erum við ekki að tala um það sem var kannski atvinnusjúkdómur þeirra sem störfuðu hér á undan okkur í þessum sal fyrir einhverjum kannski ekki mjög mörgum áratugum síðan, það voru nú ekki kannski alveg endilega alltaf sömu prómillin í blóðinu hjá fólki eins og kannski er núna, alla vega hjá okkur sem erum hérna stödd í dag, en ópíóíðafaraldurinn og lyfjafaraldurinn sem nú geisar hérna um landið alveg eins og vestanhafs, eins og við þekkjum í gegnum poppkúltúrinn mörg hver, er miklu algengari en fólk gerir sér grein fyrir.

Ég ætla að vekja máls á því að staðan í þeim úrræðum sem ég hef nefnt hérna í dag er auðvitað bara afleiðing af því að það hefur ekki verið vilji til þess að móta neitt sérstaklega heildstæða, þverpólitíska, markvissa stefnu í málefnum fíknisjúkdóma. Ég ætla að varpa fram þeirri staðhæfingu að það sé mat mitt að yfirvöld hafi ekki getað komið sér saman um það hvar fíknisjúkdómum sleppir og hvar afbrotaferillinn byrjar en við vitum að þetta hangir allt saman á sömu spýtunni og er stór vítahringur. Um leið og við erum tilbúin til þess að eiga mjög hreinskiptið samtal um þetta þá getum við byrjað að ná árangri. Ég held að fyrirliggjandi þingsályktunartillaga sé einmitt nauðsynlegt upphafsskref í því að gera nákvæmlega þetta.

Það sem auðvitað verkefnið felst í er að þetta byrjar á borði heilbrigðisráðherra. Ég finn svo sannarlega ekki að því, síður en svo. Við erum með fyrsta fasann sem eru einmitt forvarnir og bráðafíknimóttaka og þetta finnst mér einmitt svo gífurlega mikilvægt, að það sé til staður þangað sem fólk með fíknivanda getur leitað vegna bráðs vanda. Þá erum við ekki bara að tala um — það er líka mikilvægt að við séum með skaðaminnkunarúrræði í apótekum landsins. Mér finnst frábært fyrirkomulag sem ég sá í fjölmiðlum á dögunum, tilraunaverkefni sem á sér stað í Reykjanesbæ þar sem fólki er mætt fordómalaust og því rétt lífsnauðsynlegt mótefni, í raun lyf sem heitir naloxone í formi nefspreys, til þeirra sem hafa ánetjast verkjalyfjum. Svona verkefni eru svo frábær byrjun á því að taka fólk fordómalaust í fangið.

Síðan tölum við auðvitað um meðferðarúrræði og eftirfylgni meðferðar. Þar kannski held ég að sé pínu brekka í kerfinu. Af hverju segi ég það? Vegna þess að ég hef allar ástæður til að halda það. Það er árviss viðburður, einn af þessum árvissu viðburðum fyrir fjárlaganefnd, alltaf reglulegir fastagestir sem koma þar inn og gera grein fyrir nöturlegri stöðu innan síns geira, sem er skammarlega fjársveltur. Hér er ég auðvitað að tala um Samtök áhugafólks um áfengis- og vímuefnavandann, SÁÁ. Þetta eru samtök sem reka þekktasta meðferðarúrræðið sem við þekkjum. Þar erum við að tala um fíknimeðferðir sem lúta að áfengi og allt upp í hörðustu efni, spilafíkn einnig, sem er annar handleggur, en allt er þetta, eins og ég segi, vandi sem samtökin hjálpa fólki að ná tökum á. Bara svona til að nefna það þá erum við að tala um að heildartekjur samtakanna hafa verið tæpir 2 milljarðar á undanförnum árum. Sjálfsaflatekjur þessarar stofnunar eru sirka 40% af þessum tekjum. Ég ætla ekki að gera lítið úr mikilvægi þess að frjáls félagasamtök eða jafnvel ríkisstofnanir afli fjár frá mikilvægum sjálfboðaliðasamtökum eða einstaklingum, ég sé ekkert að því, en þetta hlutfall af heildartekjum er að mínu mati allt, allt of hátt. Við myndum ekki vilja sjá þetta í mörgum öðrum innviðum okkar í þessu landi.

Ég vek athygli á því að þessi vandi hefur ítrekað verið ávarpaður gagnvart fjármálaráðherra og að sögn samtakanna eru miklar vísbendingar á lofti um að þetta sé kannski ekki mjög bagaleg staða af hálfu þeirra sem hafa haldið hér um fjárreiður ríkisins til þessa, þeim finnist þetta jafnvel bara til fyrirmyndar að einhverju leyti. Vil ég þó ekki hafa eftir fólki það sem ég varð ekki vitni að sjálf en ég tel að þessi afstaða til meðferðarstofnana sé eitthvað sem við höfum mikið tækifæri til að breyta. Ég vona svo sannarlega að verði þessi þingsályktunartillaga samþykkt þá geti heilbrigðisráðherra verið mikilvægur bandamaður í því að gera grundvallarbreytingar á þessum hugsunarhætti, gera þetta að viðurkenndum sjúkdómi í augum okkar allra hérna í þessu samfélagi og horfast í augu við það hvers konar samfélagsmein þetta er. Engar vísbendingar eru um að það breytist án þess að veruleg breyting verði á í afstöðu ríkisins og hef ég nú ekki haft tækifæri til að fara út í mikilvægi þess að við séum líka samhliða þessu að móta einhverja almennilega endurhæfingarstefnu í fangelsum landsins sem er ekki til staðar hér á Íslandi og skerum við okkur algerlega þar úr á Norðurlöndum, vegna þess að ég veit að hér inni eru áhugasamir aðilar um norrænar fyrirmyndir í rekstri innviða hér á landi. En eins og ég segi, fjársvelti SÁÁ hefur leitt til færri innlagna og sumarlokana og við vitum það t.d. að fíknin fer ekki í sumarfrí.

###

Virðulegi forseti. Mig langar að byrja á að þakka málshefjanda, Gísla Rafni Ólafssyni, kærlega fyrir mikilvæga og brýna umræðu og vekja athygli á innviðum okkar sem tengjast okkar mikilvægu og brýnustu öryggismálum. Út frá sjónarhóli Samfylkingarinnar — jafnaðarflokks Íslands er ótrúlega og gífurlega mikilvægt að almannavarnir séu og fái að vera hafnar yfir hið pólitíska dægurþras og það sé þannig búið um hnútana í þessum málaflokki að þegar áföllin dynja yfir séu leikreglur skýrar, hlutverkaskiptingin algjörlega á tæru og íslenska þjóðin sé reiðubúin til að takast á við áfallið hverju sinni. Þetta teljum við okkur hafa sýnt hér í haust og við vorum ánægð með þá afstöðu okkar en við getum ekki rætt stöðu almannavarna án þess að nefna líka hversu hart er reglulega sóst eftir niðurskurði í einni okkar allra mikilvægustu stofnun sem ég ætla að nefna hér í þessari andrá, sem er Landhelgisgæslan. Það er og verður ekki forsvaranlegt að uppsafnaður halli hjá Landhelgisgæslunni fyrir síðustu tvö ár hafi verið 600 millj. kr. á meðan fjárframlögin eru samkvæmt nýsamþykktum fjárlögum 6,3 milljarðar. Það er ítrekað verið að leggja á stofnunina að selja innviði sína, hvort sem það er þyrla, skip eða flugvél. Í samtölum mínum við starfsfólk Gæslunnar, sem ég hef átt reglulega, kemur í ljós að ekki aðeins er tækjabúnaður og rekstur Gæslunnar í mikilli óvissu heldur getur fólk sem sinnir hættulegum verkefnum við krefjandi aðstæður ekki gengið að því vísu að eiga hlýjan fatnað til þess að sinna útköllum í krefjandi aðstæðum. Við vonum að þetta verði ekki tónninn sem á að slá í almannavarnaumræðunni og fyrir næstu fjárlög geti Landhelgisgæslan og aðrar mikilvægar stofnanir gengið að því vísu að þurfa ekki að selja mikilvæga innviði til að fjármagna sig vegna þess að það er bara ekki tími fyrir slíkar umræður í jafn krefjandi umhverfi og við sjáum fram á að búa við næstu áratugi.

###

Herra forseti. Ég ætla að stikla á stóru í skýrslu Íslandsdeildar þings Öryggis- og samvinnustofnunar Evrópu, ÖSE-þingsins, fyrir árið 2023. Ég tek hér til máls sem varaformaður Íslandsdeildar ÖSE-þingsins en Birgir Þórarinsson tók við formennsku í upphafi árs af Bryndísi Haraldsdóttur og tók hún þá sæti varamanns í Íslandsdeild. Helga Vala Helgadóttir gegndi stöðu varaformanns allt þar til hún lét af þingmennsku í september síðastliðnum og tók Jóhann Páll Jóhannsson sæti hennar og var hann jafnframt kosinn varaformaður á fundi Íslandsdeildar í nóvember. Þess ber þó að geta að í upphafi þessa árs, 2024, átti undirrituð vistaskipti við Jóhann Pál og gegnir nú formennsku og þar með varaformennsku í Íslandsdeildinni. Lilja Rannveig Sigurgeirsdóttir tók sæti Ágústs Bjarna Garðarsson við upphaf árs og gerðist hann varamaður í Íslandsdeild. Að auki skiptu Logi Einarsson og undirrituð með sér sæti varamanns í Íslandsdeild á liðnu ári.

Á venjubundnu ári kemur ÖSE-þingið saman til fundar þrisvar; vetrarfundur er  haldinn í febrúar, ársfundur í júlí og haustfundur í október eða nóvember. Á vettvangi ÖSE-þingsins árið 2023 var árásarstríð Rússlands í Úkraínu enn í brennidepli sem og áhrif þess á starfsemi ÖSE og ÖSE-þingsins. Á vetrarfundinum í Vín í febrúar var ár liðið frá innrás Rússlands í Úkraínu og einkenndist fundurinn af spennu og deilum vegna þátttöku sendinefndar rússneskra þingmanna. Var það í fyrsta skipti frá því að stríðið braust út sem rússneskir þingmenn tóku þátt í fundum ÖSE-þingsins en Rússland átti hvorki fulltrúa á ársfundi þingsins í Birmingham í júlí 2022 né á haustfundi þess í Varsjá í nóvember sama ár þar sem bresk og pólsk stjórnvöld neituðu að veita þeim vegabréfsáritanir. Á haustfundinum í Varsjá var lögð fram tillaga reglunefndar um breytingar á starfsreglum ÖSE-þingsins þess efnis að víkja mætti aðildarríki af þinginu fyrir gróf brot gegn ákvæðum Helsinki-lokagerðarinnar. Hún kveður á um að aðildarríkin virði landamæri hvers annars og vinni að friði, öryggi, lýðræði og virðingu fyrir mannréttindum og meginreglum réttarríkisins. Ekki náðist samstaða um tillöguna. Ólíkt breskum og pólskum stjórnvöldum er austurrískum stjórnendum lagalega skylt að veita sendinefndum aðildarríkja ÖSE og annarra alþjóðlegra stofnana sem staðsettar eru í Vín vegabréfsáritanir til landsins og því var ekki hægt að meina rússnesku landsdeildinni þátttöku á vetrarfundinum í febrúar 2023 með sama hætti og áður. Í ljósi þessa ákvað úkraínskan landsdeildin að sniðganga fundinn en þingmenn hennar komu þó til Vínar og tóku þátt í óformlegum fundum og viðburðum á jaðri vetrarfundarins. Þingmenn annarra ríkja en Rússlands kepptust við að fordæma innrás og stríðsglæpi Rússlands harðlega á sameiginlegum fundi og fundum í málefnanefndum. Þá voru fánar Úkraínu áberandi í fundarsölum og þegar fulltrúar Rússlands og Belarús tóku til máls gekk stór hluti þátttakenda á dyr.

Á ársfundi ÖSE-þingsins í Vancouver um mánaðamótin júní/júlí var stríðið í Úkraínu enn í forgrunni. Endurskoðaðar tillögur reglunefndar um breytingar á starfsreglum ÖSE-þingsins voru lagðar fyrir ársfundinn en aðeins voru teknar til umræðu tillögur um aukið kynjajafnrétti og þær samþykktar. Áfram náðist ekki samstaða varðandi skilyrði til brottvísunar aðildarríkja af ÖSE-þinginu og er staða Rússlands því óbreytt innan þingsins. Áhrif árásarstríðsins á starfsemi ÖSE voru einnig áberandi í umræðum á ársfundinum og deildu þingmenn m.a. áhyggjum sínum af fjármögnun starfseminnar í ljósi þess að Rússland stæði í vegi fyrir samþykkt fjárhagsáætlunar fyrir næsta starfsár. Að auki bæru níu aðildarríkja ÖSE hitann og þungann af heildarkostnaði og Rússland væri þeirra á meðal með um 6% af heildarfjármagni stofnunarinnar en stjórnvöld höfðu stöðvað greiðslur til stofnunarinnar. Þingmenn höfðu einnig áhyggjur af yfirlýsingum Rússlands um að stjórnvöld þar í landi myndu beita sér gegn því að Eistland tæki við formennsku í ÖSE af Norður-Makedóníu í ársbyrjun 2024 og kæmu jafnframt í veg fyrir að hægt yrði að skipa í lykilstöður innan ÖSE, þar á meðal í stöðu framkvæmdastjóra Lýðræðis- og mannréttindaskrifstofu ÖSE, ODHIR. Á fundinum var stofnaður sérstakur starfshópur um málefni Úkraínu sem er ætlað að tryggja að ólöglegt árásarstríð Rússlands verði áfram í brennidepli í allri starfsemi þingsins. Þá var einnig samþykkt ályktun þess efnis að framvegis yrðu fundir ÖSE-þingsins utan vetrarfundar í Vín ekki haldnir í ríkjum sem hefði í hyggju að veita fulltrúum Rússlands vegabréfsáritanir. Í lok ársfundar var Pia Kauma frá Finnlandi kjörin nýr forseti ÖSE-þingsins.

Á haustfundi ÖSE-þingsins í Jerevan í Armeníu sem undirrituð sótti voru áskoranir ÖSE áfram í brennidepli ásamt umræðu um árásarstríð Rússlands í Úkraínu, en Rússland ákváð að senda ekki fulltrúa sinn á fundinn. Hið sama var uppi á teningnum hjá sendinefnd Aserbaídsjan en hún sendi frá sér yfirlýsingu í aðdraganda fundar þar sem því var lýst að þau gætu ekki tekið þátt þar sem þau mátu það sem svo að ekki yrði unnt að tryggja öryggi þeirra í Armeníu. Umræða um samskipti Armeníu og Aserbaídsjan var mjög fyrirferðarmikil á fundinum og árás Aserbaídsjan á héraðið Nagornó-Karabak sem og neyðarástandið sem skapaðist í mannúðarmálum þegar 100.000 manns af armenskum uppruna þurftu að flýja svæðið yfir landamærin til Armeníu. Þá voru átökin fyrir botni Miðjarðarhafs einnig mjög áberandi í umræðunni og kom samstarfsvettvangur um málefni ríkja fyrir botni Miðjarðarhafs saman í tengslum við fundinn. Aðilar að honum eru Túnis, Alsír, Marokkó, Ísrael, Jórdanía og Egyptaland auk aðildarríkja ÖSE-þingsins. Á haustfundinum fóru einnig fram sérstakar umræður um spillingu sem grundvallarógn við frið og öryggi og um verndun minnihlutahópa og fórnarlamba afleiðinga átaka.

Íslandsdeild ÖSE-þingsins tók á móti tveimur fulltrúum ÖSE-þingsins hér á landi á árinu. Margareta Cederfelt, forseti ÖSE-þingsins, sótti Ísland heim í apríl og átti við það tilefni fund með fulltrúum deildarinnar um starfsemi og rekstur ÖSE-þingsins, árásarstríð Rússlands í Úkraínu og áhrif þess á hlutverk og starfsemi ÖSE. Þá áttu fulltrúar Íslandsdeildar einnig fund með Mark Pritchard, sérstökum fulltrúa ÖSE-þingsins í málefnum norðurslóða, en hann var hér á landi dagana 6.–8. nóvember til að kynna sér ýmis málefni norðurslóða, svo sem öryggismál, rannsóknir, leit og björgun, sem og auðlindastýringu.

Lilja Rannveig Sigurgeirsdóttir gegndi stöðu varaformanns tengslanets ungra þingmanna á ÖSE-þinginu og Birgir Þórarinsson stýrði samráðsfundi formanna og varaformanna landsdeildar Norðurlanda og Eystrasaltslanda á ÖSE-þinginu sem fram fór í Vancouver við upphaf ársfundar ÖSE-þingsins, auk þess sem Lilja Rannveig sótti fund tengslanetsins  í Tírana í Albaníu síðastliðið ár.

Auk hefðbundinna funda Íslandsdeildar tóku fulltrúar Íslandsdeildar einnig þátt í nokkrum netfundum á árinu, bæði á vegum ÖSE-þingsins en eins að frumkvæði formanna lettnesku og litháensku landsdeildanna þar sem málefni á borð við jafnréttismál, framtíðarkynslóðir, öryggismál og áhrif árásarstríðs Rússlands á starfsemi ÖSE og aðrar alþjóðastofnanir voru rædd.

Virðulegur forseti. Ég hef nú rakið í stuttu máli starfsemi Íslandsdeildar ÖSE-þingsins en vil að öðru leyti vísa til ársskýrslunnar í heild sem er aðgengileg á vef Alþingis.

###

Virðulegur forseti. Ég þakka hæstv. ráðherra fyrir svarið. Í þessu sambandi er nauðsynlegt að minna á að við afgreiðslu fjárlagafrumvarpsins fyrir jól þá lagði Samfylkingin til að fjárlaganefnd gerði þverpólitískar tillögur um nauðsynlega fjármögnun til úrbóta í fangelsismálum sem stjórnarflokkarnir studdu ekki, illu heilli.

Um verkefni sem hægt er að leggja niður til að sinna grundvallarverkefnum — ég verð að hryggja hæstv. ráðherra með því að ég hef ekki miklu að deila í þessari umræðu vegna þess að hreinlega er af nógu að taka og mig grunar að það skorti verulega á skynbragð fyrir þeim verkefnum sem geta ekki beðið. Við erum að tala um fíknivanda og geðheilbrigðismál, samtal sem hæstv. fjármálaráðherra verður að eiga við heilbrigðisráðherra. Tölum bara um grundvallarhluti eins og að fangar geti hreinlega komist til tannlæknis, líkt og bent var á í skýrslu Ríkisendurskoðunar að væri hreinlega brotalöm. Málefni kvenfanga, fjölskyldur fanga — það er algerlega morgunljóst að grundvallarþörf hvers ríkis er að tryggja það að hægt sé að sinna okkar minnstu bræðrum og systrum með þeim hætti að við berum einhvers konar lágmarksvirðingu fyrir þessu fólki, eigi það að snúa út í samfélagið og verða endurbættur þjóðfélagsþegn.

###

Virðulegur forseti. Fangelsismál á Íslandi fá um þessar mundir verðskuldaða athygli og það er ekki að ástæðulausu. Fangelsin okkar hafa sætt niðurskurði í 21 ár og hefur sú flata aðhaldskrafa lengst af verið í boði Sjálfstæðisflokksins. Við sjáum ekki fram á að nýtt fangelsi rísi fyrr en í fyrsta lagi eftir fimm ár. Athugum samt að þetta hús á eftir að teikna. Hæstv. dómsmálaráðherra hefur sagst hafa eyrnamerkt talsvert fé á þessu ári í fangelsismálin, um 250 milljónir til Fangelsismálastofnunar og 80 milljónir í starfsþjálfun fangavarða sérstaklega. Í lok síðasta árs vakti fangelsismálastjóri þó athygli á 300 millj. kr. fjárþörf til að unnt væri að brúa það sem upp á vantar í rekstri fangelsa á Íslandi. Ég vek líka athygli á því að fjármunirnir geta ekki aðeins og eingöngu farið í nýja steinsteypu. Umbóta er verulega þörf í rekstri fangelsa núna og það þarf að bregðast við ástandinu í öllum fangelsum landsins því að það er svo langt því frá aðeins þörf á því að bæta aðstæður á Litla-Hrauni.

Ég spyr því hæstv. fjármálaráðherra: Hefur fjármálaráðuneytið hafið undirbúning að byggingu nýs fangelsis í samstarfi við dómsmálaráðuneytið? Eigum við eftir að sjá fjármálaráðuneytið vinna að því að brúa bilið varðandi þá fjárþörf sem Fangelsismálastofnun stendur óumflýjanlega frammi fyrir á þessu ári og þeim næstu, samhliða uppbyggingu á nýju fangelsi? Telur fjármálaráðherra það forgangsatriði að tryggja mönnun innan veggja fangelsa svo tryggt verði að allir þeir aðilar sem dæmdir hafa verið til fangelsisvistar af dómstólum landsins geti hafið afplánun innan eðlilegs tíma? Eða munum við sjá fram á það að Fangelsismálastofnun komist aftur í öngstræti í árslok líkt og hin fyrri ár, sem þingið þarf svo að bjarga á síðustu stundu?

###

Virðulegi forseti. Við höldum áfram að tala um fangelsi og fangana. Það ætlar sér enginn að lenda í fangelsi. Það vill enginn fara í fangelsi og þeir sem þar lenda eru staddir á sínum lægsta punkti í tilverunni. Umfjöllun Kveiks á RÚV í gærkvöldi ætti þess vegna ekki að fram hjá neinum. Líkt og hv. þingmenn Pírata hafa hér minnst á með mér í dag er þar skyggnst inn í heimkynni fanga sem afplána á Litla-Hrauni og raunveruleikinn er ekkert annað en hræðilegur. Núverandi húsakostur og heilbrigðisþjónusta, ef heilbrigðisþjónustu má kalla, sem býðst frelsissviptum hér á landi er algerlega óviðunandi. Það er ekkert erfitt að leita svara við því hvers vegna málum er svo fyrir komið, þetta strandar bara á pólitískri forgangsröðun fjármuna. Þetta er ekki í fókus og nær ekki fram fyrir röðina hjá ríkisstjórninni. Það er alveg sama hvar hönd á snertir, við getum rætt geðheilbrigði fanga, málefni kvenfanga, fjölskyldur fanga og börn og getu þeirra til að eiga gæðasamveru með foreldrum sínum því að börnin hafa nákvæmlega ekkert til saka unnið. Við getum líka nefnt aðstæður inni í fangelsunum, næringu fanga, tækifæri þeirra til náms og getu til að ná bata og frelsi frá fíkn, líkamlegt öryggi fanga og getu til þess að bæta hreinlega ráð sitt og snúa út í samfélagið reynslunni ríkari. Ég gæti líka talað lengi um aðstæður fangavarða á vinnustaðnum og mikilvægi þess að við fáum hæft starfsfólk til starfa. Það gefur augaleið að fólk fæst ekki til að vinna á stað sem er ónýtur.

Virðulegur forseti. Við þurfum að gerbreyta hugsunarhætti okkar í þessum málaflokki, segja skilið við vítahringinn því við vitum alveg hver hann er: Fangar hreinlega snúa aftur í afplánun. Það eru fáir ef einhverjir sem hafa getu til þess að öðlast trú á samfélaginu ef þeir fá þau skilaboð trekk í trekk að þeir séu einskis virði.

###

Virðulegur forseti. Við erum minnt á það um þessar mundir að samtryggingin er fyrir okkur öll. Þeir sem ekki eru bjargar þurfi í dag gætu orðið það í næstu viku. Fyrir okkur Íslendingum er þetta jafn sjálfsagt og vatnið sem rennur úr krananum okkar. Þetta er alger grundvallarforsenda fyrir því að geta upplifað öryggi í félagslega sterku samfélagi.

Hæstv. utanríkisráðherra kom sterkur inn í umræðuna á dögunum og með frekar ódýrum hætti. Hann hefur núna reynt að höfða til öryggistilfinningar fólks og heldur því blákalt fram í fjölmiðlum að við Íslendingar tökum við fleiri flóttamönnum en aðrar Norðurlandaþjóðir og það út af fyrir sig sé stórkostleg ógn við daglegt líf okkar og öryggi. Það er rétt að taka það fram að tölur sem hæstv. ráðherra vísar í og koma úr dómsmálaráðuneytinu eru meira og minna allar rangar, svo skeikar um hundruð einstaklinga. Sem dæmi, bara eitt dæmi sem mér gefst færi á að nefna hér í dag, kemur fram að Finnland hafi móttekið 4.683 umsóknir flóttamanna árið 2022 en Flóttamannastofnun SÞ segir að þær hafi verið 5.827. Við getum haldið áfram að bera saman við önnur Norðurlönd og talað um Úkraínubúa. Þeir sem sækja um tímabundna vernd falla utan þessara norrænu samtalna en eru teknar með í íslenskar. Það er nefnilega list að fara vel með tölur. Að blekkja með þeim verður kannski orðið að sérhæfingu stjórnvalda í útlendingamálum.

Ég vil biðja landsmenn um að hafa það hugfast að hlutfall fólks á flótta og þeirra sem koma til Íslands utan Evrópu er töluvert minna af þeim heildarfjölda sem hingað kemur til lands í leit að öryggi og tækifærum. En þeim fylgja vissulega áskoranir og ef við ætlum að taka vel á móti útlendingum almennt þurfum við að hafa áhuga og þekkingu á velferðarkerfunum okkar og sýna fram á það að móttaka og inngilding þeirra sé sjálfbær og fjármögnuð. Það fer kannski ekkert svo mikið fyrir þeim áherslum í málflutningi þeirra sem tala hvað mest fyrir breyttri stefnu í útlendingamálum.  Ég kalla eftir málefnalegri umræðu hér um útlendingamál. Ég kalla eftir því  að við vekjum athygli á örygginu okkar alla sem á rót í samtryggingunni,  fjármögnuðum velferðarkerfum.

###

Virðulegur forseti. Við í Samfylkingunni höfum unnið ötullega með hv. allsherjar- og menntamálanefnd og hæstv. ráðherra í tengslum við efni þingsályktunartillögunnar en við getum ekki stutt efni hennar að virtum þeim áherslum sem fram koma í henni og þeirri umræðu sem að sjálfsögðu hefur skapast um menntamál á Íslandi að undanförnu. Hæstv. ráðherra talar um að hér falli niður tímabundnar hækkanir til háskólasamfélagsins og grunnrannsókna. Tölurnar tala sínu máli. Þetta eru u.þ.b. 70 stöðugildi rannsóknarnema sem þarna munu falla út til út ársins 2026. Þekkingarsamfélagið samanstendur aukinheldur af öllum skólastigum, ekki bara þeim stofnunum sem heyra beint undir ráðuneyti háskóla-, iðnaðar- og nýsköpunarráðherra, og fyrir það líður þessi tillaga. Hér er engin framtíðarhugsun, engin heildarsýn og það er svo augljóst að jafnaðarmenn standa ekki að þessari ályktun sem ætti svo sannarlega að innihalda öll skólastig þessa samfélags.

###

Herra forseti. Aftur þakka ég hv. þingmanni fyrir frábæra spurningu. Á bara að vera hér einn rannsóknarháskóli? Ég vísa til niðurstöðu Ríkisendurskoðunar frá því 2005 þar sem var mjög efnislega góð umfjöllun um kosti þess að einskorða rannsóknir við Háskóla Íslands. Sú greining er reyndar komin til ára sinna en ég ætla ekki að gefa neitt út með það hér og nú. Ég hef ekki til þess forsendur að leggja dóm þann dóm á íslenskt háskólalíf að það sé bara einn staður fyrir rannsóknir.

Hins vegar tel ég algjörlega ljóst — og ég vil kannski koma svolítið inn á það sem hv. þingmaður spurði mig að í fyrra andsvari því að ég komst ekki í að svara í fyrra andsvari. Á ekki háskólinn að þjóna atvinnulífinu? Svarið við því er: Jú að sjálfsögðu. En spurningin sem ég verð að spyrja mig sem kjörinn fulltrúi hér er: Hvernig er búið þannig í haginn fyrir háskólana, fyrir menntakerfið í heild sinni að það geti þjónað atvinnulífinu sem best? Það er auðvitað grundvallarspurningin. Auðvitað eigum við ekki að hlusta á einhverjar fortölur um að við séum að búa til háskólalíf sem geti ekki þjónað atvinnulífinu eða búið hér til blómlegt nýsköpunarlíf eða metnaðarfullar útflutningsgreinar, að sjálfsögðu ekki. Auðvitað er alger sátt um það. Það er hins vegar ekki samræmd pólitísk sýn á það hvernig við náum þessu markmiði. Ég tel að við eigum að byrja mun fyrr í íslensku skólakerfi að búa til hamingjusama einstaklinga sem eru líklegri til að velja sér nám við hæfi og skila ágóða út í þetta samfélag. Þetta eru mjög háleitar umræður, ég geri mér grein fyrir því, en ég er svo sannfærð um að þessi vinna byrji á leikskólastiginu, svo það sé bara sagt.

###

Virðulegi forseti. Ég þakka hv. þm. Eyjólfi Ármannssyni kærlega fyrir andsvarið. Mér er ljúft og skylt að ræða aðeins ástríðuna hér í ræðustól Alþingis því að ástríðan er lykillinn að öllu því sem við fáumst við, sum hver alla vega, ég get alla vega talað fyrir sjálfa mig. Hún er drifkrafturinn í mörgu því sem maður gerir vel.

Ef ég skil spurningu hv. þingmanns rétt þá kemur hann inn á það hvort við eigum ekki að vera með einhvers konar traust á yfirvöldum í því að forgangsraða fjármunum í þágu ákveðinnar áherslu í þeim námsleiðum sem eru í boði í háskólum þannig að það verði ekki til  einhver óráðsía, að allir læri bara það sem þeim þykir skemmtilegast hverju sinni. Ég held að þarna séu bara mjög góðir millivegir. Það má kannski útskýra þessar áherslur í nefndarálitinu með þeim hætti að við höfum séð að með núverandi reiknilíkani háskólanna verða til ofboðslega stórar námsleiðir, óeðlilega stórar, vil ég bara leyfa mér að segja, sem er ódýrt að kenna, sem byggist á því að það séu stórir bekkir. Ég nefni hér lögfræðina, mína fræðigrein, ég nefni hér sálfræðina og viðskiptafræðina, sem ég held að séu bara hver um sig gríðarlega mikilvægar fræðigreinar sem við eigum ekki að tala niður að neinu leyti. En miðað við hversu hátt hlutfall er af nemendum í þessum greinum versus það hvar þær eru staðsettar í reiknilíkaninu þá eru vísbendingar og teikn á lofti um að fólk búi ekki við það frelsi að geta raunverulega ráðstafað vali sínu á námi eftir því hvar raunverulegur áhugi þeirra liggur.

###

Frú forseti. Ég mæli hér fyrir nefndaráliti 2. minni hluta allsherjar- og menntamálanefndar í fyrirliggjandi tillögu um stefnumótandi aðgerðir til eflingar þekkingarsamfélagi. Heilt yfir finnst okkur sem undir nefndarálitið rita, mér og hv. þm. Halldóru Mogensen, það hafa verið samstaða meðal hagaðila og umsagnaraðila sem komu á fund allsherjar- og menntamálanefndar um að það sé ánægjulegt að stefna að því að efla þekkingarsamfélagið. Það ætti að vera mjög erfitt í sjálfu sér að vera á móti því og í rauninni ekki forsvaranlegt. En það skiptir máli hvaða aðferðir við notum til að ná árangri og ná settum markmiðum.

Við teljum að þingsályktunartillagan sé að mörgu leyti of afmörkuð. Hún nær ekki að öllu leyti utan um það mikilvæga og raunverulega verkefni sem við stöndum frammi fyrir, að efla þekkingarsamfélagið í heild sinni.

Ég minnist á það sem ég kom aðeins inn á áðan í andsvari við hv. formann allsherjar- og menntamálanefndar, um mikilvægi þess að hugsa um þekkingarsamfélagið með breiðara móti heldur en að einskorða það bara við raunhagkerfið og háskólana vegna þess að við munum ekki ná neinum árangri sem nýsköpunarsamfélag þar sem háskóla- og vísindastarfi er gert hátt undir höfði, þar sem hingað sækir hámenntað fólk til að koma og starfa ef við erum ekki með öflugan efnivið og þann mannauð sem á að starfa í þessum fyrirtækjum og nema við íslenska háskóla. Við mótum þennan mannauð frá því að barnið kemur í heiminn og við gefum því færi á að blómstra í leikskóla á samfélagslegum forsendum, þar sem allir koma jafnir inn á grunnskólastigið, þar sem hugað er að félagslegri samþættingu og öllum er veitt tækifæri til þess að nema tæknigreinar og iðngreinar eða bóknámsgreinar í menntaskólum, þar sem allir geta með raunverulegum hætti framfleytt sér í háskólanámi.

Ég ætla að fara efnislega í þetta og reifa það sem fram kemur í nefndaráliti okkar í 2. minni hluta. Í umsögn Siðfræðistofnunar er réttilega bent á, og þetta er mjög mikilvægt, að STEM-greinar og áherslan á þær, á ensku „Science, Technology, Engineering, Mathematics“ sem nú er orðið að STEAM, þar sem „Arts“ er bætt inn, færa okkur ekki lausnir við samfélagslegum áskorunum nema hugað sé að félagslegum álitaefnum sem raunvísindin svara að mjög takmörkuðu leyti. Það eru nefnilega mjög erfiðar áskoranir sem lausnirnar sem þessar greinar bjóða upp á hafa í för með sér og úrlausnarefnin eru nefnilega ekki nema að mjög takmörkuðu leyti tæknilegs eðlis. Til að takast á við þau þurfum við að efla og virkja þekkingu á mörgum sviðum. Við þurfum lögfræðina, við þurfum uppeldis- og menntavísindi, félagsvísindi, siðfræði og önnur hugvísindi. Verum með það alveg á hreinu að gagnrýnin hugsun verður ekki til í stærðfræðinni eða efnafræði eða verkfræði. Það eru félagsvísindagreinarnar, hugvísindin og heimspekin sem leiða okkur áfram um þá rangala sem gagnrýnin hugsun býður upp á því hún á alltaf erindi.

Að okkar mati í 2. minni hluti á það þar af leiðandi að vera sérstakt markmið að stuðla að þverfaglegu samstarfi allra þessara ólíku þekkingargreina. Það er auðvitað sjálfsagt mál að leggja áherslu á STEAM-greinar. Það er í sjálfu sér mjög virðingarvert markmið og við sjáum það alveg að tölfræðin sýnir fram á að það þarf að auka hlut kvenna í þessum fögum. Við þurfum að gera bragarbót í ýmsu sem lýtur að því að gera þessum námsgreinum hærra undir höfði. Ég gæti auðvitað talað hér í allan dag um áherslur í íslensku menntakerfi og sérstaklega í framhaldsskólakerfinu á bóknám og ástæðu þess að mjög margir skila sér inn í stóru bóknámsgreinarnar í háskólanum sem STEAM-greinar mögulega líða fyrir ég. Ég ætla ekki að fara út í þá sálma hér og nú en bind vonir við það að íslenskt menntakerfi hér á Íslandi geti fundið lausnir á því, bæði hvað varðar þessa miklu áherslu á stórar bóknámsgreinar og þann kynjahalla sem því miður virðist ætla að leiða af þessari forgangsröðun.

Ef ég held áfram með umfjöllun Siðfræðistofnunar þá er í rauninni mjög óábyrgt að einblína á þröngt hagnýtt gildi afmarkaðra þekkingarsviða og aukna tæknilega getu án tillits til tilgangs eða afleiðinga í víðara samhengi. Þetta þýðir auðvitað að við verðum að byggja þetta á talsvert breiðari grunni. Það dregur í rauninni fram galla þeirrar þingsályktunartillögu sem er hér til umfjöllunar að mörgu leyti því að leiðandi stef í tillögunni er atvinnulífið og hugvit sem útflutningsgrein. Áherslur eru allar á þau málefnasvið sem heyra beint undir þetta tiltekna ráðuneyti, háskóla-, iðnaðar- og nýsköpunarráðuneyti. Heildarmyndin má ekki missa marks. Við getum ekki verið að búa hérna til nýjan ramma fyrir íslenskt menntakerfi og íslenskt atvinnulíf og íslenskar nýsköpunargreinar ef við ætlum ekki að hugsa um menntakerfið okkar í einni heild, frá leikskólastiginu upp í háskólastigið, þegar það er klippt á kórónu íslensks menntakerfis, sem er reyndar ekki að mínu mati háskólinn heldur leikskólinn og grunnskólinn, framhaldsskólinn. Ef við klippum á þessa mikilvægu samfellu þá er eitthvað að.

Þekkingarsamfélagið sprettur upp úr spíral, út frá þörfum og ástríðu fólks frekar en að mótast af valdboði að ofan. Aðgerðir í þágu eflingar þekkingarsamfélags verða að tryggja raunverulega getu fólks til að sækja sér tækifæri. Við þurfum að tryggja að staðinn sé vörður um félagsleg og stjórnmálaleg réttindi og lýðræðisleg gildi. Hvað þýðir það? Jú, það verður að leggja áherslu á sjálfstæð markmið um að auka gæði náms og námsumhverfis í samkeppnishæfum háskólum og taka mið af þeirri alvarlegu stöðu sem íslenskt menntakerfi stendur frammi fyrir um þessar mundir. Það liggur fyrir að á Íslandi hafa töluvert færri lokið háskólamenntun en annars staðar á Norðurlöndum. Tæplega 42% ungs fólks á aldrinum 25–34 ára hafa aflað sér háskólamenntunar á Íslandi. Þessi tala er 49% í Danmörku, 49,2% í Svíþjóð og 55% í Noregi. Samhliða þessu fylgjumst við með lakari niðurstöðu úr könnunum á borð við PISA og líka öðrum mælitækjum á undanförnum árum. Þær sýna alltaf að það dregur verulega úr hæfni íslenskra grunnskólanema í alþjóðlegum samanburði. Þarna erum við að bregðast börnunum okkar.

Aðgerðaáætlunin tekur ekki á nokkurn einasta hátt til þess hvernig efling þekkingarsamfélagsins geti náð til fleiri menntastofnana, eins og ég hef áður komið inn á. Aðgreiningin frá öðrum stoðum íslensks menntakerfis, ég get ekki lagt nógu mikla áherslu á þetta, er svo óæskileg og svo vanhugsuð. Hún mun til langs tíma koma verulega niður á samkeppnishæfni íslenskra háskóla og rannsóknastarfi á þeim vettvangi og íslensku atvinnulífi ef við ætlum að fara út í þá sálma.

Eitt meginmarkmið þingsályktunartillögunnar er að stefnumótun og samhæfing á sviði rannsókna, þróunar og nýsköpunar verði efld. Það er fjallað nánar um þessa hluti í greinargerðinni, að það þurfi að styrkja þverfaglega samvinnu allra námsgreina, nota bene ekki stofnana, til þess að mæta helstu úrlausnarefnum samtímans og auka þekkingu til framtíðar. Hraðar breytingar á samfélaginu kalli á breyttar áherslur og til að mæta vaxandi eftirspurn eftir tækniþekkingu, breytingum á vinnumarkaði og aukinni samkeppnishæfni þurfi að fjölga nemendum í þessum STEAM-greinum.

Þá langar mig aðeins til þess að ræða þá umsögn sem okkur barst frá Listaháskólanum þar sem því var fagnað því að bókstafnum A var bætt inn í STEM svo úr varð STEAM og lögð áhersla á að A-ið feli í rauninni í sér hugvísindi. Það hafa í rauninni ekki komið neitt sérstaklega skýr svör frá þeim sem leggja fram nefndarálit meiri hluta allsherjar- og menntamálanefndar um hvað A-ið felur í sér. Við getum bara borið þá von að það opni á einhvers konar áherslur á hugvísindi. Það kæmi mér reyndar samt á óvart en ég vona svo sannarlega að hægt verði að skerpa á þessum áherslum í síðari umræðu hérna á Alþingi.

Önnur skemmtileg skammstöfun er SHAPE, með leyfi forseta, „Social Sciences, Humanities and the Arts for People and the Economy“. Þær greinar hafa nefnilega ekki síður vægi í framtíðaráskorunum og verðmætasköpun samfélaga. Þetta leiðir okkur síðan yfir í umsagnir sem okkur bárust frá Landssamtökum íslenskra stúdenta, ReykjavíkurAkademíunni og Háskólanum á Bifröst þar sem er tekið undir þetta sjónarmið og lögð áhersla á að efling raungreina geti ekki verið á kostnað annarra greina. Ég held að það sé mjög mikilvægt þegar við heyrum því fleygt fram að þó að verið sé að leggja áherslu á STEAM þá sé ekki ætlunin að skilja aðrar greinar eftir. En ég held að það hljóti að liggja í hlutarins eðli að þegar við setjum eitthvað í sérstakan fókus og leggjum sérstaka áherslu á einhverjar fræðigreinar umfram aðrar þá verði það til þess að annað verði a.m.k. sett aftar í röðina.

Við teljum að þekkingarsköpun innan háskóla eigi að vera forsendum þekkingar, þarfa og ástríðu nemenda en ekki á forsendum atvinnulífsins. Þá langar mig samt sem áður að leggja áherslu á að eitt þarf ekki að útiloka annað. En við eigum hins vegar að gjalda varhug við því að atvinnulífið fái að ráða of miklu um það hvernig námi vindur fram innan veggja háskólastofnana vegna þess að við þurfum að tryggja sjálfstæði háskólanna umfram allt og að við séum algerlega trygg fyrir þeirri stöðu að fjársterkir hagnaðardrifnir aðilar séu komnir í eitthvert forræðishlutverk, sérstaklega gagnvart opinberum háskólum, um það hvernig rannsóknum skuli háttað og hvaða áherslur eru lagðar á námsúrval eða námsval hvers nemanda í hvaða fræðigrein sem er. Við vitum það, og ég kom inn á þetta í fyrri umræðu þegar málið var lagt fyrir Alþingi, að það er ekki æskilegt að sérfræðingar á ákveðnum fræðasviðum séu menntaðir að hluta til af aðilum sem þeir munu kannski koma til með að hafa eftirlit með í framtíðinni, fari svo að viðkomandi muni starfa t.d. í eftirlitsgeiranum, vegna þess að við eigum að bera virðingu fyrir eftirlitsgeiranum. Í litlu nærsamfélagi er þetta alveg sérstaklega „relevant“ og ég nefni bara í dæmaskyni greinar eins og sjávarútvegsfræði, lögfræði og aðrar vísindagreinar á hvaða sviði svo sem er. Það þurfa að vera skýrir veggir þarna á milli. Faglegt sjálfstæði er eitthvað sem þarf að tryggja fram í rauðan dauðann, svo ég leyfi mér það orðalag, og við eigum ekki góða háskóla ef þeir eru ekki sjálfstæðir. Það er algerlega á hreinu.

Annað meginmarkmið þingsályktunartillögunnar er að auka gæði náms. Ég kom inn á þetta áðan, við verðum að auka samkeppnishæfi og gæði í námi. Aftur komum við inn á það að rannsóknarhlutverk háskólanna verði aukið og metnaður og hugvit virkjað í því skyni að skapa ný tækifæri fyrir vísindafólk. Ég get bara ekki lagt nógu mikla áherslu á það hversu innilega við tökum undir þetta í 2. minni hluta. En við verðum þá aðeins að staldra við og skoða hverjar áherslur ríkisstjórnarinnar eru í fjárlögum. Við getum ekki tekið fögur fyrirheit í þessari tillögu til þingsályktunar án þess að skoða hvert peningarnir fara. Hv. þm. Björn Leví Gunnarsson kom inn á þetta áðan og vil ég aðeins bæta við þá umræðu sem hefur mjög mikla þýðingu.

Í frumvarpi til fjárlaga fyrir árið 2024 er þessi sýn tillögunnar ekki endurspegluð. Það er áætlað að skera niður fjármagn til grunnrannsókna og Rannsóknasjóður Vísinda- og tækniráðs, svo dæmi sé tekið, sér eftir 500 millj. kr., fer úr 3.727 millj. kr. niður í 3.230 millj. kr. Þetta er 41,7% niðurskurður á nýveitingum sjóðsins árið 2023. Í frumvarpi til fjárlaga fyrir árið 2024 er jafnframt gert ráð fyrir áframhaldandi skerðing verði á sjóðnum árið 2025 og 2026. Miðað við núverandi verðbólguspár er algerlega ljóst að rýrnun sjóðsins verður mikil. Grunnrannsóknir eru að mati 2. minni hluta forsenda fyrir því að nýsköpunarumhverfi geti þrifist hérna. Hver á eiginlega að starfa í nýsköpunarfyrirtækjum önnur en þau sem hafa notið góðs af því að grunnrannsóknir séu ræktaðar í skjóli háskólanna, ekki bara á vettvangi nýsköpunarfyrirtækja?.

Til samanburðar þá er hér í sama fjárlagafrumvarpi gert ráð fyrir því að auka framlög til nýsköpunarfyrirtækja um 14% eða tæpa 2 milljarða. Þau munu nema samtals 15 milljörðum árið 2024 og 16 milljörðum árið 2025. Við sjáum bara hvert við stefnum. Fjármagnið er að fara úr grunnrannsóknum, úr sjóðum sem háskólasamfélagið getur sótt í og sækir í. Þessir sjóðir hafa ekki verið digrir í gegnum tíðina. En það á að rækta nýsköpunarfyrirtækin.

Við höfum í rauninni ekki mjög öfluga innviði heldur þegar kemur að því að hafa eftirlit með því í hvaða verkefni þessara sömu nýsköpunarfyrirtækja opinberir fjármunir streyma. Ég ætla ekki að tala niður einstaka nýsköpunarfyrirtæki, mér finnst ekki bragur á því. Auðvitað sækja fyrirtækin í þá sjóði sem þeim standa til boða. En erum við að sjá fram á mjög frjálst umhverfi sem lítið eftirlit er haft með, lítið gæðaeftirlit? Skattyfirvöld hafa bent á það ítrekað að það þurfi að vera mjög skýr rammi um það hvernig þetta fjármagn er nýtt. En svo virðist ekki vera.

Í fjárlagafrumvarpinu er jafnframt gert ráð fyrir 8% lækkun á fjárveitingu til Innviðasjóðs sem fjármagnar þá innviði sem þarf til þjálfunar íslensks vísindafólks á öllum sviðum, auk þess sem íslensk sprotafyrirtæki hafa átt greiðan aðgang að innviðum þeim sem fjármagnaðir eru af sjóðnum. Það má alls ekki vanmeta hlutverk sjóða sem þessara við þjálfun og menntun ungs vísindafólks í rannsóknum og atvinnulífi á Íslandi.

Ég bara ítreka að það eru skýr teikn á lofti í áherslum ríkisstjórnarinnar að fyrirtækjum sem starfa í hagnaðarskyni verði gert hærra undir höfði við úthlutun opinbers fjármagns en aðilum innan háskóla- og vísindasamfélagsins. Við þurfum að gjalda varhug við þeirri sýn að atvinnulífið eigi að hafa forræði á þekkingarsköpun og fræðilegum áherslum háskólanna. Það er akademískt frelsi. Það verður ekki annað séð en að þessi þróun muni hafa, þegar fram líða stundir, bein áhrif á sjálfstæði háskólanna og gera þá háða fjárveitingu hagnaðardrifinna aðila, ef þetta er staðurinn þar sem rannsóknir eiga að eiga sér stað.

Við getum eiginlega ekki yfirgefið þessa umræðu um eflingu þekkingarsamfélagsins án þess að gagnrýna að það eru ekki mjög skýrar aðgerðir hér um að bæta aðgengi að námi. Við sjáum að það eru teikn á lofti um að breyta reiknilíkani háskólanna, sem er vel, ég fagna því. En ég ætla hins vegar líka að nefna að það er ekki tímabært fyrir okkur til að leggja mat á það hvort hugsanlegar breytingar á Menntasjóði námsmanna muni fela í sér raunverulega bætingu á kjörum námsmanna. Til þess vantar mig bara hreinlega útfærsluna. En í þessum áætlunum ætti slíkt liggja fyrir. Væri ég ráðherra hefði ég helst ekki sent frá mér slíka áætlanagerð án þess að útfæra það nokkuð dyggilega hvernig ég ætlaði að tryggja betur framfærsluöryggi námsmanna og stuðla að því að horfið verði frá þeirri þróun sem hefur átt sér stað á Íslandi að sífellt fleiri háskólanemar sjá sér ekki fært að stunda nám án þess að vinna verulega mikið með námi. Þau eru mörg hver hreinlega í fullu starfi með námi sem er uggvænleg þróun og einstök á heimsvísu.

Það er, eins og ég segi, hætta á að hluti af fjármögnun háskólanna muni velta á útskrifuðum nemendum, þ.e. að árangurstengingin við útskrifaða nemendur muni leiða til þess að það verði ákveðin rýrnun, það verði ákveðin einkunnaverðbólga. Ég get ekki annað en tekið undir kröfur LÍS um að það verði að endurskoða lög um Menntasjóð námsmanna. Það verður að efla hlutverk hans sem félagslegs jöfnunarsjóðs að norrænni fyrirmynd. Landssamtök íslenskra stúdenta hafa bent á að viðunandi stuðningur við stúdenta sé forsenda fyrir eflingu þekkingarsamfélags og því ætti aukið fjármagn til Menntasjóðs námsmanna að vera grundvöllurinn fyrir öllum þeim aðgerðum sem koma fram í þingsályktunartillögunni. Ef fram heldur sem horfir þá verður bara alls enginn lánasjóður í eiginlegri mynd hér því eins og staðan er í dag eru lánskjör á þessum lánum, sem hér í upphafi voru félagslegt jöfnunartæki, alls ekki góð, jafnast á við fasteignalán, mörg hver. Þetta þjónar ekki jaðarsettum hópum eða almenningi, við þurfum ekki einu sinni að tala um jaðarsettra hópa í þessu samhengi. Þetta fólk á ekki sama kost á því að sækja sér menntun og aðrir. Við þurfum líka að huga að aðstæðum fólks á landsbyggðinni og fólks sem kýs að sækja sér menntun þrátt fyrir að vera komið yfir miðjan aldur.

Allur stuðningur við háskólanema er fjárfesting í framtíðinni og mun skila miklum ágóða fyrir íslenskt þekkingarsamfélag til lengri tíma, ég ætla bara að fullyrða þetta. Ef það á að ná þessum markmiðum stjórnvalda um að fjölga háskólanemum, sem lagt er upp með í fyrirliggjandi þingsályktunartillögu, og gera hugvit að stærstu útflutningsgrein þjóðarinnar, þessari ótakmörkuðu auðlind, þá verður hreinlega að bæta dyggilega við stuðning við nemendur. Þá þurfa háskólanemar einhverja vissu um það hvernig þeir ætli að fjármagna nám sitt og framfærslu sína og komast út á húsnæðismarkað að námi loknu án þess að það komi niður á gæðum náms þeirra. Við þurfum að tryggja að þau geti líka valið sér nám við hæfi miðað við áhugasvið hvers og eins. Ég vil bara benda á að við eigum alveg frábærar fyrirmyndir nálægt okkur sem við getum horft til og dregið lærdóm af því fyrirkomulagi sem þekkist á Norðurlöndunum í því samhengi eins og í svo mörgu öðru.

Ég ætla að koma rétt inn á mikilvægi fjarnáms. Aðgengi að menntun snýr ekki bara að efnislegum hindrunum, það snýst líka um búsetu og aldur, eins og ég nefndi hérna áðan. Ein leið til að tryggja jafnræði er að bjóða upp á styttri og sérhæfðari námsleiðir, þar á meðal starfstengt fagháskólanám. Þar vísum við til umsagnar Samtaka iðnaðarins að því leyti. Þannig geti einstaklingar á vinnumarkaði aukið hæfni sína og fengið hana viðurkennda. Sveigjanleiki menntakerfisins er eitthvað sem við ættum að taka til alvarlegrar skoðunar. Það eru stór tækifæri sem fylgja rafrænum kennsluháttum og fjarnámi og það er mjög mikilvægt, tel ég, að stjórnvöld skoði þær hindranir sem mæta þessum hópum sem ég hef nefnt hér áðan og móti aðgerðir þekkingarsamfélagsins eftir því.

Ég tel ástæðu til að koma stuttlega inn á stuðningsumhverfi nýsköpunar. Það verður að segjast að háskólar eru ekki eina umhverfið sem hugvit og nýsköpun geta sprottið út frá. Fólk utan þess samfélags getur líka fengið góða hugmynd og haft áhuga á að koma henni í framkvæmd í formi nýsköpunarverkefnis.

Við þurfum að tryggja aðgengi smærri og yngri frumkvöðlafyrirtækja að endurgreiðslum, tryggja þeim stuðning í formi endurgreiðslu úr sjóðum að einhverju leyti. Ég vísa hér til umfjöllunar atvinnuveganefndar um efni þingsályktunartillögunnar og tökum við í 2. minni hluta undir hana að mörgu leyti. En það er líka mikilvægt að árétta að styrkjaumhverfi á Íslandi sé gert heildrænna, aðgengilegra, sveigjanlegra og kvikara. Það er mikilvægt í umræðunni um umgjörð styrkjaumhverfis að við skoðum hvernig sé best að haga styrkjaumhverfi út frá markmiðum þekkingarsamfélagsins. Við leggjum til að í þeirri vinnu verði ábendingar atvinnuveganefndar um aðgengi ólíkra hópa að þessum sömu samkeppnissjóðum hafðar að leiðarljósi.

Við viljum þó gjalda varhug við fyrirætlunum sem fram koma í tillögunni um að kanna hvort fækka megi sjóðum á sviði rannsókna og nýsköpunar. Frá þessu greint í kafla 3.3.1 í greinargerð með þingsályktunartillögunni. Ávinningur af slíku liggur ekki fyrir og við þurfum miklu frekar, eins og ég kom inn á hér áðan, að stórauka gagnsæi um úthlutun úr opinberum sjóðum og tryggja að úthlutun úr þeim verði flestum til góðs. Það liggur fyrir að opinberir styrkir til nýsköpunarfyrirtækja hér á landi hafa vaxið gríðarlega mikið á undanförnum árum. Árið 2015 — og þetta er mjög mikilvægt — námu þessir styrkir 1,3 milljörðum, 1.300 milljónum, en gert er ráð fyrir að árið 2024 verði þeir 16,6 milljarðar. Þarna hefur styrkjakerfum okkar vaxið ásmegin og við ættum að fagna því. Jú, við skulum fagna framlagi og fjárfestingum inn á þennan vettvang en í mjög nýlegri úttekt OECD í nóvember 2023, pöntuð af hálfu háskóla-, iðnaðar- og nýsköpunarráðherra, er bent á að mjög mikill skortur sé á gögnum og reglulegu eftirliti með styrkþegum og verkefnum þeirra. Það þýðir ekki bara að standa og skrifa upp á ávísunina, það verður fylgja þessum verkefnum eftir í formi eftirlits. Það er einhvern veginn alltaf svo mikið bannorð hér, það má aldrei hafa eftirlit, þá erum við einhvern veginn að grafa undan þessu gagnkvæma trausti sem á að vera til staðar milli yfirvalda og aðila sem starfa í hagnaðarskyni. En við verðum aðeins að átta okkur á því að það er bara mjög mikilvægt að eftirlitið sé mikið með slíkum styrkjum vegna þess að hagnaðardrifnir aðilar hafa að sjálfsögðu bara mjög mikinn hag af því að ná sem mestu út úr slíkum styrkjum. Við þurfum að skoða hvort þessi framlög fari í verkefni sem hafa t.d. verið lengi til innan fyrirtækjanna, fari ekki í það sem þau ættu raunverulega að fara í, nýsköpunarverkefni. OECD bendir á að það sé erfitt að leggja mat á árangur hvers og eins fyrirtækis og skortur er á gögnum sem gefa vísbendingu um dreifingu styrkja í formi skattafsláttar. Ljóst þykir að ráðstöfun opinbers fjár hefur fyrst og fremst nýst örfáum stórfyrirtækjum hér á landi, þvert á markmið þessara styrkjasjóða. Það sýni fram á talsverða einsleitni við úthlutun þess.

Ég vil koma því mjög skýrt á framfæri að íslensk skattyfirvöld hafa bent á mikla þörf á að herða eftirlit með útgreiðslu styrkjanna. Ég þarf ekkert að tvítaka að það er ekki mikið minnst á styrkjaeftirlit í þingsályktunartillögunni eða eflingu eftirlitsiðnaðarins sem hefur að geyma mjög marga færa sérfræðinga.

Við verðum algjörlega að vera skýr með þá sýn að íslenskt þekkingarsamfélag þarf að vera aðgengilegt og sveigjanlegt ef það á að þjóna þörfum samfélagsins um þessar mundir og til framtíðar. Það þarf að aðlaga aðgerðir þingsályktunartillögunnar að þörfum einstaklinga, nemenda og frumkvöðla í stað þess að einblína á þarfir hagnaðardrifinna aðila vinnumarkaðarins eingöngu. Það liggur ekki alveg í augum uppi hvað verður mikilvægt fyrir samfélagið og atvinnulífið í náinni framtíð því að þetta breytist allt saman hratt. Við ættum að leggja áherslu á að skapa samfélag þar sem fólk getur leitað sér þekkingar á eigin forsendum. Við ættum að leggja áherslu á það að hugsa heildrænt um menntakerfið, að við eflum og búum í haginn fyrir þekkingarsamfélagið því að slíkar áherslur stuðla að framsæknu þekkingarsamfélagi sem lagar sig að fólk í framtíðinni.

Við í 2. minni hluta hvetjum háskóla-, iðnaðar- og nýsköpunarráðuneyti til að taka til greina þau sjónarmið sem hafa verið reifuð í umsögnum sem hér hefur verið fjallað um í ræðu minni í dag og endurskoða þingsályktunartillöguna með tilliti til þeirra.

###

Frú forseti. Ég þakka hv. þingmanni andsvarið. Í þessu kristallast kannski bara áherslumunur okkar jafnaðarmanna og þeirrar ríkisstjórnar sem er nú við völd. Ég fæ þau svör hér að það séu þrír kaflar í því að búa til þekkingarsamfélag; markmið í háskóla- og vísindastarfi, nýsköpun, fjarskipta- og upplýsingatækni, öryggi — þetta er fullorðna fólkið.

Virðulegur forseti. Ef þetta væri tillaga jafnaðarmanna, Samfylkingarinnar, þá væru hér fjórir kaflar og fjórði kaflinn væri fyrsti kaflinn og hann væri gjörsamlega, fullkomlega lykilgrunnstoðin að því að búa hér til öflugt þekkingarsamfélag þar sem kæmu áherslur inn í hugvísindi, félagsvísindi, menntunarfræði, inn í mikilvægi þess að treysta velferðarkerfið okkar þannig að það geti sinnt því mikilvæga hlutverki að búa til öfluga íslenskukennslu á fyrstu árum okkar skólafólks, þ.e. í leikskólakerfinu.

Ég held bara að það sé algjör áfellisdómur, leyfi ég mér að segja, og fullkomlega óskynsamlegt að hafa gert þá ráðstöfun í íslensku menntakerfi að tvístra því með því að taka  háskólann úr menntamálakerfinu. Hann þarf að vera menntastofnun, hann er ekki til þess að þjóna hjólum atvinnulífsins fyrst og fremst.

###

Virðulegi forseti. Ég vil þakka hv. formanni allsherjar- og menntamálanefndar fyrir ágæta yfirferð á efni þingsályktunartillögunnar hér í dag. Það er auðvitað margt um þessa að mörgu leyti metnaðarfullu áætlun að segja og ég geymi það fyrir ræðu mína hér á eftir sem framsögumaður 2. minni hluta. Í andsvari finnst mér ágætt að koma inn á þá augljósu staðreynd og fá þá svör frá hv. þingmanni um það í fyrsta lagi hvernig þessi allsherjarefling eigi að koma þekkingarsamfélaginu öllu til góða — þá er ég að tala um þekkingarsamfélag sem hlýtur að vera á öllum menntastigum þessa þjóðfélags, vegna þess að ég er þeirrar einkennilegu skoðunar sem háskólamenntuð kona að öll menntastig séu í eðli sínu jafn merkileg, hvort sem það er leikskólinn, grunnskólinn eða framhaldsskólinn og þá er ég auðvitað að tala um bæði bóknámsskóla, tækniskóla og iðnskóla — og hvernig henni finnist þessi tillaga endurspegla þær áherslur og að það sé mikilvægt, ef við á, og vilji sé til þess að efla þekkingarsamfélagið í heild sinni hjá þessari ríkisstjórn. Hvernig ætlum við að stemma stigu öðruvísi við þeirri þróun sem hefur átt sér stað á undanförnum misserum og árum í t.d. grunnmenntun á Íslandi? Við sjáum ógnvænlega þróun í grunnskólum þessa lands. Eins og þessi þingsályktunartillaga lítur út lýtur hún að því að efla háskóla- og vísindastarf, nýsköpun, fullorðna fólkið sem býr til peninga, þar sem hjól atvinnulífsins snúast. En þau sem byggja grunninn að þessari verðmætasköpun, unga kynslóðin, hvernig fær hún að njóta góðs af því?

###

Virðulegi forseti. Ísland ætlar greinilega að keyra sig út úr loftslagsvandanum. Ríkisstjórnin ætlar a.m.k. að stuðla að því að ná fram kolefnishlutleysi sínu og 1,5°C lækkun á meðalhita fyrir árið 2050 með því að treysta á eitt og aðeins eitt, einkabílinn. Við skulum hafa eitt á hreinu, það hefur aldrei verið til umhverfisvænn einkabíll og það verður aldrei neitt til sem heitir umhverfisvænn einkabíll. Orkuskipti í samgöngum eru og verða eitt helsta framlag íslenskra stjórnvalda í baráttunni við loftslagshamfarir. Breyting á eldsneytisgjöfum bílaflotans breyta alveg merkilega litlu þar um. Bílar hafa slæm áhrif á umhverfi, land, loftslag og heilsu fólks. Virðulegi forseti. Ef ekkert verður að gert munu um áramótin taka gildi stórfurðulegar og hreint út sagt galnar hugmyndir um afnám skattafsláttar vegna kaupa á einhverjum öflugustu umhverfisvænstu samgöngumátum sem til eru, sem eru reiðhjól og rafmagnsreiðhjól.

Hæstv. ráðherra ætlar ekki bara að fella niður ívilnanir til þess að kaupa slík farartæki heldur hefur hann hreint engin svör þegar hann er spurður um þessa óskiljanlegu forgangsröðun. Á þessu ári er áætlaður  stuðningur við svokallaða hreinorkubíla  um 11,6 milljarðar. Til samanburðar er heildarupphæð endurgreiðslu virðisaukaskatts vegna hjóla, rafmagnsreiðhjóla og annarra slíkra farartækja, áætluð 520 milljónir. Það sér hver einstaklingur að það að fella niður þennan stuðning eru ekki bara óréttlátt orkuskipti, það vinnur beinlínis gegn loftslagsmarkmiðunum.

Virðulegur forseti. Alþingi verður að gera hæstv. ráðherra afturreka með þetta mál, þetta ömurlega mál. Með þessum breytingum er hann bara að vinna gegn helsta tækifæri Íslands til orkuskipta. Og þegar ráðherra gerir alvarleg mistök sem þessi er það Alþingis að leiðrétta þau.  Ég legg til að þessu verði skutlað aftur heim á teikniborð.

###

Virðulegur forseti. Við sjáum að hér er lagður til niðurskurður um tæpan hálfan milljarð í rannsóknasjóð Vísinda- og tækniráðs. Þetta er 42% niðurskurður sjóðsins árið 2023 og heldur áfram út 2026. Miðað við núverandi verðbólgu er alveg ljóst að rýrni sjóðsins verður veruleg. Þetta er gersamlega óásættanlegt fyrir íslenskt vísindasamfélag. Við sjáum að þetta leiðir til þess að grunnrannsóknir verða verulega skertar en við sjáum það líka að samhliða, sem gerir þetta alveg sérstaklega áhugavert, fá nýsköpunarfyrirtæki ríflega aukningu í fjárframlögum sem nemur um 2 milljörðum. Áætlunin er sem sagt að taka þennan sjóð og færa hann yfir til nýsköpunarfyrirtækja. Það vekur upp spurningar og við vitum ekki hvernig þessi nýsköpunarfyrirtæki eiga að fá til sín starfsfólk sem ekki hefur aðgang að öflugum grunnrannsóknum. Mér er alveg sérstaklega illa við áherslur þessarar ríkisstjórnar í eflingu þekkingarsamfélagsins á Íslandi þannig að ég segi nei.

###

Hæstv. forseti. Við jafnaðarmenn tökum undir með hv. þm. Þorgerði Katrínu Gunnarsdóttur varðandi samþykkt þessa frumvarps. Við höfum átt ágætissamstarf innan nefndarinnar í tengslum við þær breytingar sem verða á eftirlitsumhverfi með skólastarfi  í þessu landi og ég tek undir það sem hefur verið sagt að það er  einsýnt að íslenskar skólastofnanir skortir tilfinnanlega gagnleg mælitæki til að framkvæma nauðsynlegar úrbætur á því skólastarfi sem núna er í mikilli umræðu.

Það verður hins vegar að segjast alveg eins og er að yfirlýsingar sem hafa mikið komið fram hérna um að við  eigum að horfa með auknum hætti út fyrir landsteinana og þá sérstaklega til Norðurlandanna verður auðvitað að skoða í mjög stóru samhengi og við fleira en bara menntamál því að ef við ætlum að horfa með þeim hætti til norrænna stofnana þá hlýtur annað og fleira að koma til skoðunar en bara það hvernig skólinn lítur út, það kemur til skoðunar hvernig samfélagið lítur út. Að öðru leyti þá lofa ég því að samhliða auknu eftirliti og aðhaldi inni í skólastofnunum þá munum við jafnaðarmenn að sama skapi halda ráðherra við efnið og veita honum aðhald með því að hafa aðhald.

###

Frú forseti. Ég þakka hv. þingmanni kærlega fyrir gott svar. Ég fagna því að við séum ekki í innbyrðis ágreiningi um það hversu mikill vandinn er. Til samanburðar þá skilst mér  að tillögur hljóði upp á 1,6 milljarða þannig að tillögur Samfylkingarinnar gefa vissulega örlítið í. Áherslurnar eru umfram annað á vaxtakostnað sem leiðir af þeirri stöðu sem nú er komin upp. Ég tók  samt eftir því að hv. þingmaður nefndi það sérstaklega að það væri ekki til mikils að setja plástur á opið beinbrot. Ég ætla ekki að taka undir það orðfæri vegna þess að það er ákall um bráðaaðgerðir og ég held að það sé algerlega ljóst að það vilja öll sjá metnaðarfulla endurskoðun í þágu bænda sem eru stétt sem glímir við mjög háan meðalaldur, það er lítil sem engin endurnýjun í stéttinni og mjög mikil óvissa um þennan  atvinnuveg til framtíðar sem kjölfestugrein í íslensku efnahagslífi. Við verðum öll  að vera ásátt um að það sé stórt vandamál. Ég er ekki ein af þeim sem tala um íslenskt fæðuöryggi   vegna þess að aðföng koma erlendis frá hvað sem öðru líður. En ég hlýt að styðja eins og hvert annað mannsbarn hér á landi  fjölbreytta atvinnuvegi um land allt og þá þurfum við nýliðun. Ég segi: 12 milljarða vantar að öðru óbreyttu inn í landbúnaðarkerfið. Ég vona að við getum skapað þjóðarsátt um að reyna að skapa betri skilyrði svo að nýliðun geti orðið að veruleika.

###

Frú forseti. Það gleður mig að heyra að hv. þm. Njáll Trausti Friðbertsson veki máls á málefnum landbúnaðarins hér í ræðu sinni um fjárlög í dag. Við verðum öll að viðurkenna að vaxtabyrði bænda er stórt vandamál og ég skynja það svo sannarlega  á hv. þingmanni að hann sé sammála því. Eins og ágætlega var farið yfir þá er eðli búskapar þannig  að það er erfitt að aðskilja annars vegar heimili og hins vegar fyrirtæki sem verið er að reka á vettvangi þess. Reksturinn er ekki að því leyti sá sami og í hreinum atvinnurekstri, hann er samofinn heimilunum. Það verður líka að segjast eins og er að velferð búfjár er í stöðugum forgangi hjá þessum hópi. Til að mynda er gott dæmi um þetta, eins og komið var  inn á,  að mjólkurbú  hafa ekki val um að fresta neinum fjárfestingum og forgangsraða sínu fé í annað  en að vera réttum megin við það lögmæti sem leiðir af gildandi réttarumhverfi hverju sinni. Að því leytinu til hefur landbúnaðurinn mikla sérstöðu. Ég  óska eftir afstöðu  hv. þingmanns um vilja hans og afstöðu til þess að koma þessum heimilum til sérstakrar bjargar í formi sérstakra vaxtabóta til bænda miðað við núverandi efnahagsaðstæður. Ég vísa þar til minnihlutaálits hv. formanns Samfylkingarinnar um viðbótarvaxtabætur í formi 2 milljarða kr. til að bregðast við þessum bráðavanda sem sannarlega er til staðar.

###

Frú forseti. Ég þakka þeim hv. þingmönnum sem hafa tekið hér til máls í dag. Mér finnst þessi umræða ekki bara skemmtileg heldur er hún upphafið að einhverju nýju í okkar samfélagi sem lýtur að því að gera menntapólitík að alvörupólitík og færa hana úr því sem heitir: Við viljum öll að börn séu í skólum og það er gott að vera í skóla og ef börn læra heima, eru kurteis við kennarann sinn  og gefa sig að náminu sínu þá farnast þeim vel. Og ef kennarar mennta sig í fimm ár og sinna símenntun sinni og beita sér fyrir því að skila góðum nemendum út í þetta þjóðfélag þá muni þeim líka farnast vel og búa við starfsánægju og hamingju í starfi.

Við vitum að veröldin er flókin. Hún verður sífellt flóknari. Samfélagið okkar hér  á Íslandi verður líka aðeins flóknara samhliða stækkun þess, tækniþróun og aukinni fjölbreytni. Það er bara gott því að við höfum öll gott af því að upplifa nýjar áskoranir í lífinu. Það verður nú samt að segjast alveg eins og er að það kemur í hlut okkar stjórnmálafólks að veita bæði nemendum og kennurum og foreldrum tæki og tól til að láta menntakerfið ná tilgangi sínum og láta  viðfangsefni menntakerfisins blómstra til fulls. Þarna er ég að sjálfsögðu að tala um börn og nemendur.

Það má nálgast menntamál út frá mismunandi vinklum. Ég er þeirrar skoðunar að mér finnst jafn mikilvægt að tala um vellíðan kennara og starfsfólks í skólum  og vellíðan barna í skólum. Það skiptir auðvitað máli um hvaða skólastig ræðir. Ég hef fylgst með umræðum um menntamál  á undanförnum árum, ekki reyndar   beint sem notandi kerfisins. Ég er tveggja barna móðir, mér finnst allir ræðumenn hér gera dálitla grein fyrir fjölskylduhögum sínum hérna, en það er kannski allt í lagi að segja það að ég  móðir tveggja barna sem núna hafa bæði lokið leikskólanámi og  er því orðin stórnotandi í grunnskólakerfinu. Ég get alveg sagt ykkur það hér í dag að ég ætla ekki að kveðja leikskólastigið þótt ég hafi útskrifast þaðan sem foreldri, það er og verður einhver mikilvægasta stofnun sem við eigum.

Af hverju tala ég um leikskóla núna þegar PISA-könnunin er á vörum allra? Það er vegna þess að ég er að ræða það mál sem er hér til umfjöllunar í dag, sem er frumvarp til laga um Miðstöð menntunar og skólaþjónustu. Niðurstöðurnar eru sláandi — og ég kem aðeins inn á leikskóla eftir. En bara til að afgreiða aðeins þessa umræðu sem mér finnst  rétt að gefa mig að í tengslum við PISA þá er sá munur sem kemur fram í fyrsta lagi á Íslandi og svo á hinum Norðurlöndunum og í öðru lagi sá árangur  hér varðandi samfélagslega stöðu barna ekkert annað en afleiðing af forgangsröðun í ríkisstjórn. Ég fer ekki ofan af þeirri skoðun.

Ég geri mér grein fyrir því að við höfum ekki verið að æpa   á hvert annað hér inni í þingsal eða úti í samfélaginu um það hvernig við eigum að haga íslenskukennslu. Við höfum bara hreinlega sofnað hérna á verðinum varðandi það hversu mikilvægt það er að fjármagna lítið málsvæði tilhlýðilega til þess að það skili sér í raunverulegri kunnáttu barna hérna. Ég ætla bara að segja það alveg eins og er að við endurreisum okkur ekkert eitthvað sem bókmenntaþjóð og menningarþjóð og lærdómsþjóð nema það komi mjög markvissar aðgerðir til skoðunar. Það  þýðir þá að við þurfum bara að virkja okkar fremstu sérfræðinga, við þurfum að virkja hugvísindin. Hér er mikið talað um það að í þekkingarsamfélaginu þurfum við að lyfta upp STEM-greinum, sem á ensku útleggst, með leyfi forseta, „Science, Technology, Engineering and Mathematics“. Á Íslandi skiptir auðvitað máli að gera það. En ef við ætluðum að leyfa þessu litla, ofurlitla málsvæði okkar að blómstra eða bara hreinlega að láta það lifa af þá þarf annað og miklu meira að koma til.

Mér finnst kannski ágætt að  minna á það að hér er liggur fyrir þingsályktunartillaga um eflingu íslenskrar tungu. Ég ætla  að vísa í 14. lið, 14. markmið þeirrar þingsályktunartillögu, Efling íslenskuhæfni starfsfólks í leik og grunnskólum og frístundastarfi. Þar segir, með leyfi forseta:

„Mótuð verði viðmið um íslenskuhæfni starfsfólks sem vinnur við uppeldi og menntun sem hvorki er með íslensku að móðurmáli né með leyfisbréf til kennslu í leik- og grunnskólum. Hæfniviðmið byggist á markmiðum laga um leikskóla, laga um grunnskóla og aðalnámskrám viðkomandi skólastiga og taki mið af hæfniþrepi B samkvæmt Samevrópska tungumálarammanum. Jafnframt verði framboð á námskeiðum í íslensku fyrir þennan hóp aukið.“

Tímaáætlunin er 2024–2025 og ábyrgðin er sett á mennta- og barnamálaráðuneytið.

Í skýringum er gerð grein fyrir eftirfarandi, með leyfi forseta:

„Starfsfólki með fjölbreyttan menningar- og tungumálabakgrunn hefur fjölgað á íslenskum vinnumarkaði.“

Rúmlega 13% starfsfólks í leikskólum eru ekki með íslensku að móðurmáli. Þar segir enn fremur:

„Brýnt er að starfsfólkið búi yfir nauðsynlegri hæfni í íslensku til að eiga í samskiptum við nemendur og annað starfsfólk skóla, leiðbeina nemendum í námi og geta tekið þátt í að skapa lærdómsumhverfi sem stuðlar að aukinni hæfni í íslensku.“

Það er algjörlega ljóst að þetta verður að koma til framkvæmdar með einum eða öðrum hætti og það verður svo sannarlega ekki við okkur jafnaðarmenn sakast að styðja ekki þessar umleitanir. Það er hins vegar ekki sama hvernig við förum að hlutunum og það verður  verkefni nýrrar stofnunar að sjá  um útfærslu á þessu, geri ég  fastlega ráð fyrir, og verður komið þar inn á t.d. framhaldsfræðslu sem á líka heima í þessu frumvarpi. Ég veit ekki hvort ég fari með rangt mál en ég held að ég geti fastlega gert ráð fyrir því að þeirri stofnun verði falið að  sjá að stórum hluta um slíka fræðslu. Hvað varðar tímasetningu á þessari fræðslu, þ.e. innan vinnudagsins, er bara stórkostlegt mál sem við þurfum að ná sátt um. Á þetta fólk að geta farið að íslenskunám á vinnutíma? Ef ekki þá erum við að tala um risastórt kjaramál og ég á ekki von á því að það verði hægt að laða fólk af leikskólastiginu ef íslenskukennsla á að fara fram á öðrum vettvangi. Það lengir  vinnudaginn svo um munar.

Ég ætla að segja alveg eins og er að ég hef ekki reynslu af því að vera kennari. Ég þekki ekki starfsumhverfið, kem ekki úr þessu umhverfi en ég kem af sveitarfélagsstiginu. Ég hef um árabil unnið við stoðþjónustu við menntastigið og þekki ágætlega þær áskoranir sem fólk stendur frammi fyrir í daglegu starfi. Ég þekki líka þær áhyggjur, ég þekki þær þungu byrðar sem lúta að því að sinna öðrum hlutum en beinni kennslu   bara gagnvart börnum og  ég veit að það er ákall um það að fleiri mælitæki séu til staðar fyrir fólk til þess að mæla árangur af þeirra starfi. Við vitum sem stöndum frammi fyrir nýjum verkefnum hverju sinni að það er ekkert jafn krefjandi  og að vinna verkefni sem þú veist ekki hvernig þú átt að leysa af hendi og hefur engar mælistikur á það hvernig eða hvort aðferðirnar þínar séu að bera árangur. Það hefur verið nefnt réttilega að hér séum við með marga mismunandi skóla, mörg mismunandi skólasvæði, þar sem mismunandi aðferðum er beitt í tengslum við það að kenna námsefni sem leiðir beint af aðalnámskrá. En fólk er í takmörkuðum samskiptum og það er  ákveðin innbyrðis streita milli sumra skólasvæða sem gerir það að verkum að fólk er að takast á um það sem  rétt er hverju sinni um það hvernig maður kennir stærðfræði eða hvernig maður kennir íslensku. Þess vegna ber ég miklar væntingar til nýrrar stofnunar um það að vera til þjónustu við skólanna til að leysa úr þeim vanda.

Það er aftur okkar í stjórnmálunum að fylgjast með því hvort   fjármunum sé forgangsraðað á rétta staði. Það hefur verið mikið sagt hér í, bæði í almennri umræðu og í umræðunni í tengslum  við nýja stofnun, að það sé verkefni sveitarfélaganna að ráða úr þessum vanda, það sé í rauninni fjármagnið. Það eru þau sem hafa yfir 200 milljarða til ráðstöfunar til þess að veita börnum Íslands fyrsta flokks menntun á heimsmælikvarða, ef svo má segja. En auðvitað mun bara það kosta okkur fjármuni að stíga út úr þessum vanda. Hvort það kallar á forgangsröðun  þess fjármagns sem nú liggur fyrir eða hvort við eigum að sækja  fjármagn eitthvert annað inn í þessa púllíu skal ég ekki segja til um. En ég held að við þurfum svolítið að taka þessa 200 milljarða og leyfa þeim að standa fyrir sínu en horfa á hin kerfin okkar, sem við vitum að mun bæta íslenskt menntakerfi. Við sjáum að við erum ekki bara að skora illa í PISA, hjá OECD. Við Íslendingar  skerum okkur algerlega úr á heimsmælikvarða hvað varðar jafnvægi á milli heimilis og vinnu. Við erum í 33. sæti af 40 í slíkum mælingum. Til viðmiðunar eru Finnar í 17. sæti, Svíar í því sjöunda, Norðmenn í þriðja og Danir í öðru. Þegar við ætlum að horfa til Norðurlandanna til að bæta okkur í menntamálum þá vitum við að stóra svarið við þessum vanda leynist kannski bara hreinlega í þeim aðbúnaði sem íslensk heimili búa við.

Ég held að það sé bara mjög vert að huga nánar að því,  og það er algjörlega ljóst og það er bara mjög mikilvægt að benda á það,  að það er erfiðara að koma   þaki yfir höfuðið á Íslandi og eiga í hinu daglega streði heldur en í mörgum þessara landa sem ég nefni hér. Auðvitað er líka stéttskipting á Norðurlöndunum. Ég er ekki að segja að þar séu ekki til samfélagsleg vandamál sem  við erum líka að glíma við. En þar eru hins vegar tilfærslukerfi sem hægt er að treysta á fyrir barnafjölskyldur, hvort sem það er í formi barnabóta, húsaleigubóta, skattaívilnana sem lúta sérstaklega að því að gera fólki kleift að komast út á vinnumarkað eftir barnsburð, hvort sem það er í  lengra fæðingarorlofi eða þá annars konar aðbúnaði. Ég get ekki sagt að það séu allar leiðir sem farnar eru á Norðurlöndunum útfærðar betur en þær íslensku en við getum svo sannarlega gefið í vegna þess að þessar umbætur munu leiða til betri menntakerfis, ég ætla bara að fullyrða það  hér.

Við ræddum hér áðan um leikskólakerfið. Það er alveg ljóst að leikskólakerfið er sprungið. Ég er bara algerlega þeirrar skoðunar. Þetta frábæra kerfi sem er algjört  krúnudjásn í íslensku þjóðfélagi, forsendan fyrir því, ég ætla að fullyrða það hér,   að við erum fremst meðal jafningja í jafnréttismálum, en það er að kvarnast úr því. Þessar aðfarir sem núna eiga sér stað víða um land um að stytta leikskóladaginn undir því yfirskini að vernda velferð barna eru ekkert annað en kvenna- og fátæktargildra. Ég er ekki bjartsýn á að þetta muni leiða til betra samfélags, þvert á móti. Við í Samfylkingunni munum berjast ötullega gegn slíkum breytingum og hér er tími til kominn að spyrja hvort leikskólarnir þurfi ekki að komast á sérstaka tekjustofna. Ég hlakka til að eiga áfram umræður um menntamál og þá í víðara samhengi hér því að þetta tengist allt saman.

###

Virðulegi forseti. Ég þakka hv. þm. Bryndísi Haraldsdóttur  kærlega fyrir svarið og það er bara ágætt að heyra hennar afstöðu í málefnum mikilvægustu stofnunar allra tíma sem er leikskólastigið. Það er nú eitt stig sem við Íslendingar höfum mótað góða umgjörð um svona í grunninn, þökk sé öflugum kvennalistakonunum hérna á níunda áratug síðustu aldar. Þá bjuggum við til módel sem er á heimsmælikvarða,  ég ætla bara að fullyrða það hér. Þetta er gimsteinn í okkar kórónu í okkar jafnréttissamfélagi. En það er farið að kvarnast úr því vegna þess að við sjáum það að við erum í mörgum sveitarfélögum búin að missa sjónar á tilgangi stigsins. Ég verð bara því miður að nefna í þessu sambandi að það er búið að taka mjög afdrifarík skref í nágrannasveitarfélögum Reykjavíkurborgar, til að mynda í Kópavogi, á þá leið að stytta leikskóladaginn og þjónustu við foreldra og börn verulega án þess að eitthvað komi á móti. Ég er í grunninn hlynnt stuttum vinnudegi fyrir börn sem og fullorðna. Þessar aðgerðir, t.d. í þessu stóra nágrannasveitarfélagi Reykjavíkurborgar, eru ekki til þess fallnar að stytta biðlistana t.d. hjá talmeinafræðingum sem eiga að hjálpa börnum af erlendum uppruna að læra íslensku. Það er ekki til þess fallið að hjálpa starfsfólki leikskólanna  að læra íslensku eða að gera fólki almennt kleift að taka á móti þeim áskorunum sem stærra flóknara samfélag býður upp á. Hérna erum við að fjarlægja leikskólann út úr þeim stóra ramma sem á að heita jöfnunartæki. Ég hef bara virkilega áhyggjur af þessu og ég vona að áherslurnar okkar hér á Alþingi, í formi þess að skapa þessa endurnýjuðu sátt um skólana sem jöfnunartæki, endurspeglist í þeirri umræðu sem er tímabær um hvort það sé bara rétt að skapa lagaumgjörð um leikskólastigið og gera það lögbundið og gerir það að verkum að þeir eigi sína eigin sjálfstæðu tekjustofna. Ég held þetta sé tímabær umræða.

###

Virðulegi forseti. Ég vil bara þakka hv. formanni allsherjar- og menntamálanefndar kærlega fyrir góða yfirferð á þessu mikilvæga máli. Ég ætla bara að nota tækifærið hér og segja að ég skynja mikinn vilja til að gera vel þvert á alla flokka. Þannig á það að vera og þannig skulum við halda áfram. Þess vegna ætla ég að nýta þann meðbyr sem er með íslenskum menntamálum í dag til þess að lyfta umræðunni upp á það plan sem hún á skilið ef við eigum að halda áfram á þeirri vegferð að skapa það sem ég vil meina að verði  einhvers konar sátt um menntamál. Ég tek svo innilega undir með hv. formanni allsherjar- og menntamálanefndar um að það hafi verið of lítið talað um menntamál í íslenskum stjórnmálum. Alþingi hefur a.m.k. talið þetta vera verkefni sveitarfélaga, geri ég ráð fyrir, meðvitað eða ómeðvitað, sérstaklega grunnskólastigið. En PISA-niðurstöður eru bara PISA-niðurstöður, gleymum því ekki. Þær eru  eitt mælitæki. Þau eru mörg og við eigum ekki að vera hrædd við að skera okkur úr  með þeim hætti sem við eigum skilið, við getum nefnilega skarað fram úr á svo mörgum sviðum og það skal enginn segja mér að það sé ekkifærifyrir okkur fyrir það hér í dag. Mig langar til þess að spyrja formann um skoðun hennar á leikskólastiginu. Hvernig ætlum við að efla leikskólastigið með þeim hætti sem það á skilið í tengslum við stofnun nýrrar stofnunar þannig að það skili sér í öflugri grunnskólanemum með hliðsjón af áherslum ríkisstjórnarinnar á t.d. íslenska tungu?

###

Virðulegi forseti. Nú liggja niðurstöður PISA-könnunar OECD fyrir og árangur íslenskra nemenda í lesskilningi og læsi á náttúrugreinum og stærðfræði er verstur á Norðurlöndunum. Það sem er átakanlegast er að nemendur sem eiga foreldra í lakari félags- og efnahagslegri stöðu koma sýnilega verr út úr könnuninni. Þetta eru skýr teikn um aukningu í ójöfnuði í námsárangri á Íslandi yfir tíma. Þetta er auðvitað ekkert annað en óásættanleg niðurstaða. Við vitum að afleiðingarnar af því að búa við félagslegan ójöfnuð munu á endanum birtist annars staðar í samfélaginu og hafa lykilþýðingu fyrir tækifæri til menntunar og möguleika á því að brjótast út úr fátækt á fullorðinsárum. Við jafnaðarmenn getum ekki sætt okkur við það að tækifæri barna verði í enn meira mæli háð þeim aðstæðum sem þau fæðast inn í og við munum gera allt sem í okkar valdi stendur til að berjast gegn lagskiptu samfélagi.

Virðulegi forseti. Þegar við greinum niðurstöður PISA ætlum við ekkert að byrja á því að skella skuldinni á íslenska kennarastétt og segja henni að hlaupa hraðar. Það hefur verið gert. Við höfum lengt kennaranámið og við eigum þaulmenntað og hæfileikaríkt fagfólk, fagfólk sem hefur ekki nauðsynleg tæki og tól til að grípa stækkandi samfélag sem býður upp á sífellt flóknari áskoranir. Við ætlum heldur ekki að skella skuldinni á sveitarfélögin sem eiga nóg með að takast á við vanfjármagnaða málaflokka.

Virðulegur forseti. Ekki bara er þetta verkefni mennta- og barnamálaráðherra að takast á við heldur er kominn tími til þess að fjármálaráðuneytið setji menntun barna og félagslegan jöfnuð í fyrsta sæti, því þannig vinna jafnaðarmenn.

###

Frú forseti. Ég vil þakka framsögumanni málsins, Líneik Önnu Sævarsdóttur, kærlega fyrir góða yfirferð áðan. Að sama skapi vil ég taka undir með fulltrúa 1. minni hluta, hv. þm. Halldóru Mogensen; margt sem ég get tekið undir í hennar máli. Ég ákvað að vera með meiri hluta allsherjar- og menntamálanefndar á þessu ágæta máli í ljósi þess að við náðum að koma okkur saman um svona helstu meginstef sem okkur þótti skipta máli í nefndarálitinu. Þar kem ég náttúrlega bara úr því umhverfi sem ég hef verið í, sveitarfélagastiginu, varðandi það hvernig við vinnum með persónuupplýsingar í þessum málaflokki, menntaumhverfinu, og hvernig við náum að láta stofnanir njóta góðs af hver annarri innan menntakerfisins, hvort sem þær eru innan sveitarfélaga, hjá ríkinu eða mögulega stundum hjá þriðja aðila, þ.e. einkaaðilum.

Varðandi umfangið á þeim verkefnum sem liggja fyrir hjá nýrri stofnun þá er ég þeirrar skoðunar að það sé almennt séð ómögulegt að njörva niður öll hugsanleg verkefni þessarar stofnunar á þessu stigi. Þetta er umfangsmikill málaflokkur. Mér finnst það ekki ómálefnaleg rök að leggja til grundvallar að það sé mikilvægt, hefði jafnvel verið æskilegt, að setja heildarlög um skólaþjónustu áður en þessi lög komu til skoðunar. Hins vegar fellst ég alveg líka á það að það sé mikilvægt að setja fyrst þessa stofnun á fót sem kemur að því að móta þessa sömu þjónustu. Ég held að þarna séum við einfaldlega að tala um ákveðna stjórnsýslulega bestun, ef ég má taka svo til orða, og ég legg það traust á þá vinnu sem við stöndum frammi fyrir hérna að ég lít ekki á það sem verkefni mitt að finna að því per se.

Það er margt sem bendir til þess að nýja stofnunin muni hafa mjög mikla burði til að halda utan um þau verkefni sem þó liggja fyrir og eru nefnd í almennum athugasemdum greinargerðar og ég ætla ekkert að verja tíma okkar í að endurtaka það sem áður hefur verið sagt um þessi væntanlegu verkefni. Þau eru mikilvæg og þau eru ærin. Ég vona svo sannarlega að þetta verði til réttarbóta fyrir þau verkefni sem hér er staðið frammi fyrir.

Ég verð samt sem áður að nýta tækifærið hérna og lýsa yfir miklum áhyggjum yfir því hvernig ríkisstofnanir vinna saman í aðdraganda jafn mikilvægrar lagasetningar. Ég held að það sé mjög mikilvægt að það komi inn umsagnir þegar fyrir liggja lagafrumvörp, sérstaklega þegar um er að ræða stór stjórnarmál, eða minni þingmannamál ef því er að skipta. Við sjáum að hagsmunasamtök og sveitarfélög nýta þennan vettvang og eiga að nýta þennan vettvang umsagnanna til að benda á það sem betur má fara, til þess að koma sjónarmiðum sínum á framfæri, koma fyrir nefndina og gera grein fyrir því hvað út af stendur í löggjöf. Þetta þekkjum við sem vinnum við það að setja lögin í landinu.

Ég ætla bara að finna að því hér, ég fer ekki ofan af því, að athugasemdir hinnar sjálfstæðu stofnunar, hinnar mikilvægu stjórnsýslustofnunar, Persónuverndar, eru ekki til þess fallnar, að forminu til en ekki efninu, að búa til réttaróvissu um það hvað stofnuninni er tækt að gera, hvað henni er tækt að vinna með, í því skyni að framkvæma verkefni sín og þessi óvissa lekur niður til stofnananna hjá sveitarfélögunum, eða hjá ríkinu ef um er að ræða framhaldsskóla. Leikskólar, grunnskólar og framhaldsskólar líða fyrir þessa réttaróvissu ef hún er þá til staðar. Við sjáum það bara í þingsal í kvöld að það eru ekki endilega allir á eitt sáttir með það hvernig lagaheimildirnar eiga að virka í reynd.

Ég held að það sé bara alls ekki æskilegt, svo ég taki vægt til orða, að það sé einhvers konar karp á milli ráðuneytis menntamála í þessu tilfelli og sjálfstæðrar stjórnsýslustofnunar, að vera að bítast um það hvernig löggjöf eigi að líta út. Það kallar auðvitað á vinnu, ég veit að ég er að fara fram á mikið þegar ég sem þingmaður í stjórnarandstöðu, eða bara almennt, fer fram á að það sé bara búið að eyða þessari óvissu um lagatæknileg atriði áður en frumvarp er lagt fyrir. Þetta kallar á mikla samvinnu.

Við vitum alveg að Persónuvernd hefur lagt mjög mikla áherslu á persónuvernd barna og það er bara eðlilegt að við nefnum það aðeins hérna í þingsal. Það er meginfókus stofnunarinnar að unnið sé með forsvaranlegum hætti og fyrirsjáanlegum um persónuupplýsingar barna. Það er mjög virðingarvert markmið í sjálfu sér. Ég finn ekki að því efnislega. Mér finnst það ákaflega góð forgangsröðun. Ég hefði hins vegar haldið að það væri betra fyrir þau lög sem verða til í landinu að það liggi þá fyrir fyrirsjáanleiki um það nákvæmlega og skýr rammi um það hvernig stjórnvöld í þessu tilfelli vinna með persónuupplýsingar. Að skila því til þingnefndar að það sé ekki hægt að leggja mat á áhrif á persónuvernd eða vinnsluskrár eða efni frá ráðuneyti í aðdraganda lagasetningar er bara ekki í lagi og ég endurtek það sem hv. þm. Líneik Anna Sævarsdóttir kom inn á með það áðan. Ég er bara ákaflega vonsvikin yfir því að öflug stjórnsýslustofnun með djúpstæða þekkingu á málaflokknum hafi ekki getað sest niður, ég veit alveg að samtöl hafa átt sér stað, að það hafi ekki verið hægt að ná lendingu um það hvernig löggjöfin lítur út.

Þetta veit ég að er daglegt brauð og dagleg verkefni stjórnsýslustofnana, þ.e. persónuverndarstofnana, á Norðurlöndunum. Þar sest fólk niður og reynir að vinna sig að niðurstöðu. Í þessu felst engin þjónkun við ríkisstjórnina eða menntamálaráðuneytið per se. Þetta er bara ábyrgðarhluti fyrir þá stofnun sem hefur þekkingu til að leysa úr því að það skapist einhver vafi um annars vegar tækar vinnsluheimildir, hvort sem það eru almennar eða viðkvæmar persónuupplýsingar, og svo hins vegar meginreglur laganna.

Aftur segi ég að við erum að sýna þessari stofnun mikið traust með því að framkvæma verkefni sem hafa ekki verið njörvuð í stein. Það er ekkert óeðlilegt við það. En við sem höfum unnið í skólaþjónustunni vitum að þarna liggur bara kjarninn í skólastarfi. Það er kannski stóra nýlundan í þessu frumvarpi. Það er verið að móta nýtt umhverfi fyrir fagfólkið okkar þegar kemur að því að innleiða námsgögn, sérstaklega stafrænar kennslulausnir, og það verður að segjast eins og er að það er ekki alltaf óumdeilt hvaða efnistök skólar hafa í kennsluháttum, ef ekki hreinlega kennsluefni. Við sjáum það til dæmis í umræðunni sem skapaðist í haust varðandi hinsegin fræðslu og svo líka bara hreinlega kynfræðslu, efni sem hefur verið frekar óumdeilt í nokkuð mörg ár en hefur komið upp aftur sem ákveðið bitbein andstæðra póla. En það sem kannski fáir vita er að þetta er ekki það sem veldur hinum almenna kennara eða hinum almenna starfsmanni í menntakerfinu daglegum áhyggjum — það er að innleiða kennslulausn, það er að innleiða stafræna kennsluhætti, læra á upplýsingatækni og miðla þeirri þekkingu til barna sem þurfa að nýta þessa tækni í sínu daglega lífi þegar þau verða eldri.

Mér finnst nauðsynlegt að við erum með tvær stórar ákvarðanir Persónuverndar sem varða kennslulausn sem heitir Seesaw. Þetta er annars vegar gagnvart Reykjavíkurborg í lok árs 2021 og svo var það Kópavogsbær sem fékk líka á sig stjórnvaldssekt í maí 2023. Af niðurstöðum þess verður að draga þá ályktun að það sé mat Persónuverndar að sveitarfélögunum, þ.e. grunnskólunum, sé ekkert í sjálfsvald sett að innleiða neinar kennslulausnir þar sem unnið er með persónuupplýsingar barna, jafnvel þótt það sé bara nafn nemandans. Við erum ekki að tala um að það sé verið að vinna með ítarlegar upplýsingar um fólk, enda er það kannski umdeilt, ég ætla ekki að fara „grundigt“ í nákvæmlega þessi mál, það eru áhöld um hvort verið sé að vinna með viðkvæmar persónuupplýsingar. Ég er reyndar ekki þeirrar skoðunar en það er aukaatriði. Persónuvernd segir bara að það sé ekki lagaheimild fyrir þessu og það eru bara ýmsir áhættuþættir þarna líka sem koma til skoðunar og ég segi bara alveg eins og er: Ef við ætlum að treysta algerlega á þetta umhverfi þá er ekki nóg að breyta bara þessum lögum sem við stöndum frammi fyrir núna, við þurfum að ráðast í heildarendurskoðun á námskrám og það er alveg ljóst að almenn markmiðsákvæði í leik- og grunnskólum og í aðalnámskrá eru nokkuð skýr en það nægir ekki í þessu tilfelli. Það er verkefni okkar á þingi að leysa úr þessari flækju, því þetta er mikil flækja og þetta veldur slíkum kvíða við dagleg störf margra kennara að þeim þykir mörgum orðið nóg um. Það eru of mörg dæmi þess að fólk hafi hreinlega hrökklast úr starfi vegna þess að það getur hreinlega ekki leitað sér upplýsinga um það hvernig á að gera þetta rétt, hefur bakað sveitarfélagi sínu sektargreiðslur og það treystir sér ekki til að halda áfram. Við getum eiginlega ekki unnið svona. Ég vona að það komist skila: Þetta er bein afleiðing af því að við eigum ekki samráð í upphafi lagasetningarferlisins. Svona raungerist óvissan. Hún kemur ekki í ljós fyrr en Persónuvernd grípur tækifærið þegar lausn er farin af stað af hálfu aðila sem innleiddi hana og segir: Aha, nú er kominn tími á prófmál. Ég segi bara: Þessari tilraunastarfsemi verður að ljúka, vegna þess að viðfangsefnið er mjög mikilvægt.

Í þessu samhengi er nauðsynlegt að segja að Persónuvernd hefur haft nýtingu skýjalausna til athugunar um margra missera skeið, frumkvæðisathugun um Google sem hófst 2022 og varðar sem sagt grunnskólana í stærstu sveitarfélögunum. Ég geri mér ekki grein fyrir því hvar málið er statt. Það átti að koma niðurstaða úr því núna á haustmánuðum. Við erum enn þá að bíða niðurstöðunnar sem verður örugglega stefnumarkandi fyrir nýtingu á því fyrir grunnskóla því að við erum auðvitað öll af vilja gerð og ég held að það sé ekki til sá aðili sem vill ekki sýna metnað í þessu verkefni eða finnst tíma sínum illa varið í að gera nægilega grein fyrir vinnslu upplýsinga, hvort sem er í vinnsluskrá eða mati á persónuvernd í skólunum. Við vitum öll hvert andlagið er og hvernig mikil rýni á þessu mun skila sér í betri kennslu og meira upplýsingaöryggi fyrir börn en þá verðum við líka að fá leiðbeiningar um það hvernig á að gera þetta frá stofnuninni. Ég ætla að gera þá kröfu til þessarar ríkisstjórnar sem hér hefur tólin og tækin til að koma aðilum saman fyrr í lagasetningarferlinu og skapa nýja hefð um það hvernig við eigum samskipti í aðdraganda jafn mikilvægrar lagasetningar.

Ég ætla ekki að hafa fleiri orð um þetta í bili. Ég vona að ég muni í framtíðinni þurfa að tala sem minnst um núansa persónuverndarlöggjafarinnar hérna í ræðustól á þingi vegna þess að þetta finnst mér hreinlega vera verkefni framkvæmdarvaldsins, að finna út úr þessu, þó að ég vilji ekki útiloka neitt. En þessi umræða hérna um það hvort þessi lög fela í sér einhvers konar heimild eða skyldu til vinnslu persónuupplýsinga — okkar tíma er ekki vel varið. Við eigum að vera að fást við forgangsröðun fjármuna, efnislega umræðu um aðferðir og leiðir við vinnslu persónuupplýsinga en allur efi um það hvort hér sé um að ræða tæka vinnsluheimild — við verðum að geta náð sátt fyrr í ferlinu. Ég veit að ég fer mögulega fram á mikið.

Að öðru leyti þakka ég fyrir ágæta samvinnu í þessu máli og ég hlakka til að fást síðan við þá vinnu sem lýtur að skólaþjónustunni vegna þess að þá held ég að við eigum eftir að takast mögulega á um einstaka atriði, en vonandi ekki.

###

Virðulegi forseti. Ég vil þakka málshefjanda, Arndísi Önnu Kristínardóttur Gunnarsdóttur, kærlega fyrir að vekja máls á þarfri umræðu um aðstæður lögreglunnar og það jafnvægi sem þarf alltaf að hafa hugfast og beita í valdbeitingu. Það vill svo til að í morgun vaknaði ég á Ísafirði og var ferð minni heitið þangað m.a. til að kynna mér störf lögreglunnar á Vestfjörðum. Við fórum yfir aðstæður lögreglufólks á þessu strjálbýla, harðgera og umfangsmikla svæði í samhengi við valdbeitingarheimildir sem það hefur til að bregðast við í krefjandi aðstæðum. Ég verð að játa að umræðan hér á þinginu getur verið svarthvít, þótt hún sé það ekki alltaf. Hún litast af því að hér var ekki beitt réttum aðferðum við að auka á þessar valdheimildir, hvort sem þær eru réttlætanlegar eða ekki. Við getum ekki dvalið við það, við verðum að horfa á þær aðstæður sem lögreglufólk og -menn eru í í dag og átta okkur á kjarna vandans. Það er okkar að gjalda eðlilegan varhuga við auknum heimildum lögreglunnar, alltaf, til þess að beita aðferðum sem geta falið í sér líkamstjón fyrir þann sem verður fyrir. Aðstæður breytast hratt og það er mikils krafist af lögreglufólki sem ber skylda til að bregðast við öllum mögulegum aðstæðum. Við höfum stigið stór framfaraskref í því skyni að mennta lögreglufólkið okkar, en einhver er ástæða þess að menntuðum lögreglumönnum hefur ekki fjölgað sem skyldi, m.a. af þeirri ástæðu að útskrifaðir skila sér ekki út í öfluga lögreglustétt sem á að vera til staðar.

Virðulegur forseti. Ég ætla að slá því föstu að skortur á heimildum lögreglu til að bera vopn sé ekki meginástæða þess. Öflug skref í átt að því að bæta starfsaðstæður lögreglu eru mikilvægasti byrjunarpunkturinn.

###

Virðulegi forseti. Á morgun er merkisdagur. Þann 29. nóvember verða liðin 12 ár frá samþykkt þingsályktunartillögu Alþingis um viðurkenningu á sjálfstæði Palestínuríkis í tíð ríkisstjórnar Jóhönnu Sigurðardóttur. Þarna steig smáríkið Ísland stórhuga skref í að beita sér fyrir friðsamlegum lausnum á djúpstæðum óróa sem ríkt hefur á svæðinu í manna minnum. Íbúar Palestínu hafa hins vegar búið við þann veruleika í áratugi að vera annars flokks þegnar í eigin landi og hörmungarnar sem nú dynja á almennum borgurum landsins, og þá helst börnum, eiga sér rót sem rekur sig mun lengra aftur en til 7. október sl. Við stöndum í miðju stormsins í árásum sem bera allar merki stríðsglæpa. Fyrrum ráðherrar Ísraelsríkis hafa nú talað fyrir því í fjölmiðlum að jafna verði Gaza við jörðu, hreinsa öll ummerki um að þar hafi verið byggð sem nú stendur og flytja eftirlifendur á brott til annarra landa. Ýmsir telja alþjóðasamfélagið hafa brugðist Ísrael í þeim hörmungum sem dynja á íbúum svæða landanna tveggja.

Forseti. Alþjóðasamfélagið hefur brugðist Palestínumönnum í áratugi. Við látum ekki telja okkur trú um að rétt sé að svipta heila þjóð borgaralegum og stjórnmálalegum mannréttindum sínum og það tekur sárt þegar vinaríki okkar samsama þessa aðila, þessi börn, með öfgahreyfingunni Hamas. Þetta hentar aðeins gerendum ríkisstjórnar Benjamins Netanyahus, sem ber nú ábyrgð á dauða hartnær 7.000 barna frá upphafi október.

Virðulegi forseti. Ísland á ekki herstyrk en við eigum rödd á alþjóðavettvangi og hana eigum við að nýta. Við eigum hjarta, við eigum samkennd, við eigum samvisku og höfum alla burði til þess að taka stórhuga skref í þágu varanlegs friðar á svæðinu. Ég kýs að gera orð Olofs Palmes,  fyrrverandi forsætisráðherra Svíþjóðar og þess merka jafnaðarmanns, að mínum, með leyfi forseta: Það er ekki hægt að endurbæta aðskilnaðarstefnuna. Það verður að útrýma henni.

###

Virðulegi forseti. Ég vil byrja á því að þakka hæstv. mennta- og barnamálaráðherra fyrir góða yfirferð á áherslum sínum í málaflokki barna sem búa í Grindavík og standa frammi fyrir þeirri óvissu sem ráðherra hefur lýst ágætlega. Ég fagna því sömuleiðis, og mér finnst ágætt að nefna það sérstaklega, að sá ráðherra sem tekur hér til máls fyrst á eftir hæstv. dómsmálaráðherra, ráðherra almannavarna, sé einmitt ráðherra málefna menntamála og barna. Ég lít svo á að velferð þeirra skipti öllu máli fyrir þá uppbyggingu sem koma skal og ég vona svo sannarlega að þetta endurspegli þann fókus og áherslur sem stjórnvöld vilja sýna í verki í tengslum við hana og eins og við jafnaðarmenn leggjum jafnan mikla áherslu á þá ætlum við okkur öll að standa með Grindavík í þeim hamförum sem á dynja. Við vitum líka að þjóðin ber öll vilja til þess en okkur greinir stundum á um aðferðir og leiðir til að ná settum markmiðum. Þannig er nú einu sinni lífsins eðli.

Það að standa með þessum hópi felur ýmislegt í sér. Við jafnaðarmenn sýndum það á mánudaginn t.d. að við töldum okkur ekki stætt á öðru en að styðja neyðarviðbrögð í uppbyggingu varnargarða án sérstakra fyrirvara. Það væri einfaldlega of brýnt verkefni. Við skulum vona að Alþingi þurfi ekki að koma aftur saman með þeim hætti sem raungerðist þá en hins vegar verðum við alveg að hafa það á hreinu að afkomuöryggi fólks, tengslanet, er algjör forsenda fyrir því að geta liðið vel í samfélagi og bara litið bjartan dag í þeirri óvissu sem við stöndum frammi fyrir. Skóli, vinna, fjölskylda, vinir, tómstundir — þetta eru ekki gerviþarfir, þetta eru grundvallarlífsgæði. Ef við bregðumst í því verkefni að taka þétt utan um Grindvíkinga sem búa við þessa óvissu, sérstaklega fjölskyldufólk, þá gætum við hreinlega búið til óafturkræfan skaða sem verður ekki mældur í krónum. Ég legg því áherslu á að við í Samfylkingunni ætlum að gera kröfur um það, ber þess merki í umræðum sem hafa verið hér í dag, að það verði skýr vettvangur leik- og grunnskólahúsnæðis sem allra fyrst, hvort sem það er á einum stað eða fleiri og að ríkið styðji þar rausnarlega við sveitarfélögin sem fái að leiða þetta verkefni, vegna þess að við vitum auðvitað að það verður áskorun fyrir þau sveitarfélög sem koma til með að hjálpa og leggja sitt af mörkum í þessu verkefni, það má ekki gera lítið úr því. Ég veit að Reykjavíkurborg hefur stigið fram núna með ýmsum hætti. Bæjarskrifstofur Grindavíkur hafa fundið sér stað á annarri hæðinni í Ráðhúsinu og Tollhúsið er nýtt sömuleiðis til mikilvægra verkefna.

Þetta er bara byrjunin en við vitum að þessi málaflokkur er viðkvæmur í mjög mörgum sveitarfélögum fyrir. Það eru 555 börn skráð í Grunnskóla Grindavíkur, 173 börn eru í leikskólum bæjarins. Það eru 440 börn iðkendur hjá Ungmennafélagi Grindavíkur. Þar eru fleiri börn sem stunda margar íþróttir, þ.e. börn sem stunda fleiri íþróttir en eina. Allir þessir aðilar verða að fá þá upplifun að við séum að gera allt sem í okkar valdi stendur til að halda utan um þau. Við megum ekki láta börn sem komast í tæri við þessa þjónustu, þ.e. börn sem eru ekki beinlínis hluti af þeim íbúum Grindavíkur — að þau séu einhvern veginn sett til hliðar, ekki að ég hafi af því sérstakar áhyggjur.

Ég fagna því líka að hæstv. ráðherra hyggist leggja áherslu á sálfélagslegan stuðning. Við megum heldur ekki gleyma því að staða viðkvæmra barna, þ.e. fatlaðra barna og þeirra sem koma frá jaðarsettum samfélögum — og ég legg sérstaklega áherslu á aðflutta Íslendinga, nýja Íslendinga. Við verðum að reiða okkur á þétta samvinnu og við getum ekki séð fram á að deilur hér á milli ríkis og sveitarfélaga muni koma til með að taka yfir.

Þetta er okkar fókus, okkar jafnaðarmanna. Mennta- og barnamálaráðherra hefur til þessa verið óragur við að teikna upp metnaðarfullar áætlanir í málaflokknum. Það mun ekki standa á okkur að veita stuðning inn í þessi verkefni en ég bara leyfi mér þó að fullyrða að ríkisstjórnin hefur mjög ærið verkefni fyrir höndum. Það mun kosta og það verða háar fjárhæðir en höfum það hugfast að það verður svo miklu kostnaðarsamara að vanrækja verkefnið.

###

Virðulegi forseti. Ég vil þakka hæstv. dómsmálaráðherra fyrir þetta svar. Við vitum að þetta verða ansi margar ferðir og mörg hlöss. Og aftur kem ég inn á það sem við sögðum áðan og verður örugglega sagt oftar, orð sem við höfum sagt svo oft áður við okkur sjálf, sem eru að óvissan er verst. Það sem er líka stór óvissuþáttur er bara hvort þjóðin standi með Grindvíkingum og Reykjanesskaga öllum. Þegar stjórnmálafólk talar í kross þá eykst þessi óvissa óumflýjanlega. Ég geri mér grein fyrir því að það er ábyrgðarhluti fyrir okkur sem í stjórnmálum störfum að stuðla ekki að múgæsingu. Á næstu dögum hlýtur að ráðast hvort það sé raunhæft að verja bæjarfélagið með þeim hætti sem hæstv. ráðherra lýsti í svari sínu. Ég vona svo innilega að hæstv. dómsmálaráðherra nái árangri með þeim hætti sem lýst er í svarinu og að við getum þá treyst áfram á heiðarleg og opin samskipti hér á vettvangi þingsins.

###

Virðulegi forseti. Ég vil þakka hæstv. dómsmálaráðherra kærlega fyrir ágæta og góða yfirferð og fyrir að sjá okkur þingheimi sem og almenningi fyrir mikilvægum upplýsingum á óvissutímum sem þessum. Eins og ráðherra kom svo ágætlega inn á í yfirferð sinni er ekkert verra en nákvæmlega þetta, óvissan. Ég hef verið í samtölum við íbúa Grindavíkur í dag sem mörg hver börðust í bökkum við að bjarga verðmætum sínum og tilfinningalegum fjársjóðum, kveðja heimili sín og aleigu eftir því sem þau best vita. Það eru fjölmargar spurningar sem brenna á almenningi og hugurinn fer vissulega á flug. Fólk berst ekki bara við tilhugsunina um fjárhagslegt óöryggi og algera óvissu að því leyti heldur er sú tilhugsun einna verst að fótfestan sé hreinlega farin. Hérna hefur nefnilega afkomuöryggi verið rætt í óundirbúnum fyrirspurnum í dag og er því nærtækt í þessu samhengi að spyrja hæstv. dómsmálaráðherra um það hvenær og hvort það hreinlega liggi fyrir. Við sjáum fyrir endann á gerð varnargarðanna við Svartsengi og við vitum það að varnargarðar skipta gríðarlegu máli. Þeir sönnuðu sig svo sannarlega við Kröfluvirkjun, í Vestmannaeyjum á sínum tíma þar sem þeir t.d. tryggðu höfnina í Vestmannaeyjum. Því spyr ég hvort það hafi farið fram umræða um það hvort það eigi að huga að gerð varnargarða fyrir sjálfa Grindavík, þ.e. bæjarstæðið sjálft.

###

Virðulegi forseti. Kæru Grindvíkingar — sem sitjið reyndar ekki heima að þessu sinni. Það er algjört lykilatriði í þessum áföllum sem á okkur dynja að Grindvíkingar sem og allir íbúar Reykjanesskaga upplifi að þjóðin standi með þeim. Við jafnaðarmenn teljum að hér þurfi að taka styrkum höndum saman og stuðla að samtryggingunni eins og við sjáum hér lagt til í fyrirliggjandi frumvarpi. Ég tel mig satt best að segja geta fullyrt það hér í kvöld að flestir ef ekki allir Íslendingar eru hver um sig að leita leiða til þess að geta lagt sitt af mörkum til þess að geta tryggt mikilvæga innviði og öryggi á svæðinu. Það er gífurlega erfitt að setja sig í spor þeirra sem fóru með fullar ferðatöskur úr húsum sínum í óðagoti í dag, í spor fólks sem þurfti að velja á milli verðmæta til að bjarga, vitandi lítið um það sem við tekur. Það er frumskylda okkar að standa með Grindvíkingum og hér í kvöld gefst okkur til þess mikilvægt tækifæri. Það er nauðsynlegt að missa ekki sjónar á viðfangsefninu sem er að tryggja öryggi fólks og innviði. Greint er frá því í almennum hluta greinargerðar með fyrirliggjandi frumvarpi, með leyfi forseta, „að yfirstandandi jarðhræringar gefi vísbendingar um að gos gæti komið upp nærri mikilvægum innviðum, svo sem við Orkuver HS Orku í Svartsengi og aðra innviði í nágrenni þess.“ Við þurfum að grípa til allra tiltækra aðgerða til þess að koma slíkum framkvæmdum fljótt og örugglega í farveg og það er hreinlega ábyrgðarhluti að umfangsmiklar og kostnaðarsamar aðgerðir sem þessar séu fjármagnaðar og það liggi fyrir um þær einhver plön á verðbólgutímum.

Virðulegur forseti. Það er ekki að ástæðulausu að frumvarp sem þetta er lagt fram, þetta er fyrsta skrefið í bráðnauðsynlegum aðgerðunum sem þola enga bið. Við jafnaðarmenn höfum ríkan vilja til að leggja okkar af mörkum til þess að skapa þverpólitíska samstöðu, sem er algjört lykilatriði í málum sem þessum. Vissulega er björninn ekki unninn. Við þurfum að tryggja afkomuöryggi Grindvíkinga og huga að velferð þeirra, húsaskjóli, menntun barna og framtíðarbyggð á svæðinu. Þetta mun allt saman kalla á mjög miklar pólitískar áskoranir á hinu pólitíska litrófi. En ekki í kvöld, í kvöld tryggjum við öryggi fólks og treystum okkar fremstu sérfræðingum og viðbragðsaðilum sem leiða vinnu við þessar framkvæmdir. Það er á stundum sem þessum sem við höfum tækifæri til að kalla fram samstöðu um öryggi stórs hóps sem þarfnast vissu um að fólk standi með þeim, tækifæri til að sýna vilja til að grípa fólk í fangið. Þannig virkar samtryggingin.

Virðulegi forseti. Við í Samfylkingunni treystum því að sú vinna sem lagt er upp með í fyrirliggjandi frumvarpi geti hafist sem allra fyrst. Ég treysti því líka, virðulegi forseti, að það verði ráðist í þessa vinnu á næstu dögum og vikum til að tryggja virðingarverða afkomutryggingu fyrir Grindvíkinga. Sú vinna mun eflaust vekja okkur til umhugsunar um hvar treysta megi sameiginleg kerfi okkar fram á veginn fyrir fleiri sem þurfa nú þegar að reiða sig á þau.

Svo segi ég það bara aftur hér að lokum: Hugur okkar er hjá Grindvíkingum á þessum erfiðu tímum. Samstaða okkar er með íbúum, með Grindvíkingum. Hún er algjör. Það verður þingheimur að sýna í verki á næstu dögum.

###

Virðulegur forseti. Við Íslendingar höfum stært okkur í gegnum tíðina af leikskólastiginu, stóra jöfnunartækinu okkar, kerfinu sem hefur gert konum kleift að sinna sinni vinnu, stunda nám, brjótast úr fátækt eða samböndum, kerfinu sem á að sjá um að kenna börnum af erlendum uppruna íslensku og aðlagast samfélaginu okkar, kerfinu sem grípur börn sem búa við ofbeldi og vanrækslu, kerfinu sem hefur tryggt íslensku samfélagi fremstu stöðu meðal þjóða í jafnréttismálum og einhverja hæstu atvinnuþátttöku kvenna á heimsvísu. Það er nefnilega ástæða til að gjalda varhug við þeirri ákvörðun Garðabæjar að skera niður í leikskólaþjónustu í þá átt sem farin hefur verið í Kópavogi, líkt og heyrist nú af í fréttum. Þetta eru aðgerðir sem eiga að vera til þess fallnar að leysa mönnunarvanda, fækka á biðlistum og bæta starfsaðstæður, aðstæður sem leiða af áralöngu vanmati á kvennastéttum sem vinna störf sem voru unnin endurgjaldslaust áður fyrr.

Virðulegur forseti. Á meðan það er látið ógert þá gengur dæmið hreinlega ekki upp. Á meðan stærstur hluti vinnandi fólks vinnur í kringum átta tíma vinnudag, 40 stunda vinnuviku, getur ekki talist sjálfbært að stytta leikskóladaginn ef það kemur ekkert á móti frá sveitarfélögunum sem boða þennan niðurskurð. Það væri mögulega eitthvert mark takandi á þessum aðgerðum ef sveitarfélögin kærðu sig um að stytta vinnutíma foreldra og færu þar á undan með góðu fordæmi til hvatningar fyrir atvinnulífið, enda eru ekki nokkrar einustu líkur á því að atvinnulífið stígi fyrsta skrefið í átt að styttri vinnuviku í kjölfar þjónustuskerðingar sveitarfélaga. Þetta, herra forseti, mun fyrst og fremst bitna á konum og fækka börnum sem yfir höfuð skila sér inn á leikskólastigið sem hvað mest þurfa á því að halda. Ég neita að fylgjast þegjandi með stóra bakslaginu í íslenskum jafnréttismálum. Menntun kostar og börnum líður vel á leikskóla og ég kalla eftir þjóðarsátt um leikskólastigið.

###

Virðulegi forseti. Bókvitið verður ekki í askana látið, sagði einhver örvæntingarfullur einstaklingur hérna fyrir langalöngu. Þetta viðhorf hefur endurspeglað afstöðu ansi margra Íslendinga til menntamála. Við erum stolt af menningunni okkar og arfleifð en allt nám á að vera skilvirkt. Það má ekki taka of mikinn tíma frá öðrum störfum og það má ekki standa of lengi. Við sjáum ýmis teikn á lofti um að stytting framhaldsskólastigsins hafi til að mynda að mörgu leyti verið verulega vanhugsuð, enda fyrst og fremst hugsuð út frá því einu að lækka ríkisútgjöld.

Frá því að fyrirhuguð sameining menntaskólanna tveggja, MA og VMA, var kynnt fyrr í haust hefur hins vegar verið áhugavert að fylgjast með viðbrögðum þvert á alla stjórnmálaflokka. Það hefur  hreinlega ekki skapast viðlíka sátt um andstöðu gagnvart einhverju  einu málefni í seinni tíð og gegn fyrirætlunum ráðherra. Og fólk heldur ekki aftur af sér og ekki að ástæðulausu. Hér erum við ekki bara að tala um fyrirsjáanlega innkomu þeirra sem vilja verja fjársveltar menntastofnanir. Nei, við tölum líka um hörðustu hægri menn sem hingað til hafa ekki verið þekktir fyrir annað en að breiða út boðskap aðhalds í ríkisfjármálum. Það líst hreinlega engum vel á þessar hugmyndir, enda hefur ráðherra ekki greint okkur frá neinum samfélagslegum og þjóðfélagslegum ávinningi af þessum aðgerðum sem leiða  ekki  að því sem er sjálfsagt að gera í velferðarkerfinu.

Hæstv. ráðherra var samt hnarreistur þegar þessar breytingar voru boðaðar. Rökin voru fyrirsjáanleg. Sífellt er bent á okkar viðkvæmustu hópa; fatlaða, ungt fólk af erlendum uppruna sem þarf að finna sér stað í menntakerfinu og aðra hópa sem metnaðarfullt velferðarkerfi á  að grípa án þess að haft sé í hótunum um sameiningu mikilvægra innviða.

Hér er í sífellu endurtekið í þingsal og annars staðar að þessi sameining sé ekki sameiningarinnar vegna. En til hvers er hún þá? Býr þarna einhver menntastefna að baki? Þau vandamál sem sameiningin á að leysa er heimatilbúin vanræksla velferðarkerfa, sérsmíðuð af þessari ríkisstjórn. Kanína hefur núna verið dregin upp úr hatti.    Þetta er ekki síðasta tillagan sem við höfum séð um sameiningar í menntaskólakerfinu. Það er svo auðsjáanlegt   að jafnaðarmenn eru ekki við völd.

###

Virðulegi forseti. Við getum verið gríðarlega stolt af því öfluga kvennaverkfalli sem fram fór í gær um allt land, þökk sé framlagi skipuleggjenda sem hefur verið á heimsmælikvarða. Athyglin utan úr heimi hefur enda ekki látið á sér standa, eðlilega, því við stærum okkur af því að vera fremst í flokki og það er íslenskum femínistum að þakka. Til þess að ná árangri í jafnréttismálum þarf þverpólitíska sátt sem endurspeglar þær skoðanir ríkisstjórnar að hún viðurkenni að þessi vandi sé til staðar í þessu þjóðfélagi og að það þurfi að tækla hann með öllum tiltækum ráðum.

Forseti. Ríkisstjórnin býr ekki yfir þessari sátt. Hæstv. fjármálaráðherra gefur t.d. rautt ljós á frekari launahækkanir og aðgerðir í þágu jaðarsettra og fjárlagagerðin ber þess ekki beinlínis merki að það sé verið að ráðast á aldagamalt kynjalaunamisrétti. Hæstv. forsætisráðherra hefur svo það að segja í kjölfar kvennaverkfallsins að það sé allt útlit fyrir að fullu jafnrétti verði náð árið 2030. Telur hæstv. forsætisráðherra að það sé eitthvert útlit fyrir að þessi ríkisstjórn ætli sér að koma í veg fyrir, með öllum tiltækum ráðum, og bæta konum þá ólaunuðu umönnunarábyrgð sem þær hafa axlað yfir ævina og munu gjalda fyrir þegar þær komast á lífeyrisaldur? Ætlar löggjafarvaldið eitt og sér að útrýma kynbundnu ofbeldi gegn konum og kvárum og sjá til þess að karlar taki þriðju vaktina og axli ábyrgð á ólaunuðum heimilisstörfum og umönnun fjölskyldumeðlima?

Forseti. Þetta eru einkennileg skilaboð frá forsætisráðherra sem hefur viljað gera jafnréttismálum hátt undir höfði í baráttu sem er að ná flugi. Hæstv. forsætisráðherra er líka í skuld við þingið og á fyrir langa löngu að hafa afhent skýrslu aðgerðahóps um virði kvennastarfa og ég hef lagt fram fyrirspurn og óskað skriflegs svars þar að lútandi. Óraunhæfar og allt að því oflætislegar yfirlýsingar gera hins vegar lítið til að brýna vandann fyrir þeim sem þurfa mest að hlusta. Við höfum engan tíma fyrir óraunhæfar yfirlýsingar. Ríkisstjórnin þarf að vinna alla sína hugrænu byrði sjálf í þessu máli.

###

Virðulegi forseti. Ég lít á það sem skyldu stjórnvalda að gera almenningi kleift að taka ötul og stórstíg skref í átt að breyttum ferðavenjum. Þar gildir að gefa í varðandi Strætó því að við getum ekki búið við óbreytt ástand. Við verðum að standa vörð um markmið samgöngusáttmála höfuðborgarsvæðisins, ekki síst í kjölfar heimsfaraldurs þar sem farþegatekjur drógust verulega saman á sama tíma og stjórnvöld báðu um að haldið yrði úti óskertri þjónustu.

Í umsögn Reykjavíkurborgar við frumvarp til fjárlaga sem nú liggur fyrir kemur fram að stjórnvöld hafa aðeins viljað láta brot af þeirri fjárhæð af hendi rakna til Strætós, eða aðeins 120 millj. kr. af því 990 millj. kr. aukaframlagi sem sóst var eftir. Þetta er svarið við skertum farþegatekjum sem námu 1,7 milljörðum kr. á tveggja ára tímabili. Strætó stendur frammi fyrir gífurlega erfiðri stöðu og hefur verið að ganga á eigið fé sem og uppsafnað handbært fé sem átti að nota til að endurnýja flotann og bæta þjónustu, að ótöldum þeim áhrifum sem heimsmarkaðshækkanir á olíu hafa haft á reksturinn. Fast framlag ríkisins hefur jafnframt hvorki verið verðbætt frá 2014 né hafa framlög til almenningssamgangna á höfuðborgarsvæðinu notið sömu hækkana og á öðrum landsvæðum eða aðrar samgönguleiðir á sviði almenningssamgangna.

Ég vil taka undir orð borgarstjóra um að það sé algjört ábyrgðarleysi af ríkinu að leggja fram fjárlagafrumvarp sitt án þess að bæta sveitarfélögunum upp það sem vantar í fjármögnun þeirra, sem hefur gríðarleg og alvarleg áhrif á fjárhag sveitarfélaganna og verkefni um allt land.

Í stjórnarsáttmála ríkisstjórnarinnar segir að unnið verði að áframhaldandi uppbyggingu og fjármögnun á hágæðaalmenningssamgöngum og öðrum samgöngumannvirkjum á grundvelli sáttmálans. Fyrr má nú aldeilis vera. Sér ríkisstjórn Katrínar Jakobsdóttur fyrir sér að þetta verði til þess að fækka bílum sem aka um með einum farþega í umferðinni með tilheyrandi umhverfisspjöllum? Verður þetta stolt þeirrar ríkisstjórnar sem nú situr til loftslagsmála og breyttra ferðavenja?

###

Virðulegur forseti. Ég fagna þessari umræðu. Ég veit satt best að segja ekki um þarfara umræðuefni en fátækt og misskiptingu auðs og þær aðferðir og leiðir sem við ætlum að nota til að berjast á móti því. Við vitum að misskiptingin eykst stöðugt úti um allan heim, líka hér á landi og það er sérstaklega áberandi í umræðum sem við eigum um efnahagsmál þessa dagana þegar ríkisstjórninni er tíðrætt um aukningu kaupmáttar heimilanna sem er einhvers konar heilbrigðisvottorð um samfélagslegt réttlæti í sanngjarnri kjaraskiptingu í þessu þjóðfélagi. Þessi skýrsla sýnir fram á annað. Við sjáum það svart á hvítu að fátækt er ekki bara til staðar því það eru líka fáar markvissar aðgerðir til staðar í íslensku velferðarkerfi sem miða að því að úthýsa henni endanlega og ráðast að rót vandans. Þau úrræði sem eru þó til staðar eru, þrátt fyrir góðan vilja, í lok dags nokkuð máttlítil. Þau fela í sér plástra hér og þar, passlegt fjármagn hingað og þangað til þess að bjarga málunum til skamms tíma. Við sjáum þetta reglulega gerast í heilbrigðismálunum, við sjáum þetta í löggæslunni og mikilvægum innviðum í samfélaginu; skammtímafjármögnun og ávísanir frá ráðherrum sem rétt svo stoppa í götin. Þessar aðgerðir þurrkast út, ekki síst þegar aðhaldskröfur í efstu stjórnsýslu koma til framkvæmda í óðaverðbólgu.

Við þurfum framtíðarsýn, ekki bara viðbragð hér og þar. Ég leyfi mér að fullyrða að þingheimur sé innbyrðis sammála um að fátækt sé óæskileg, hún sé til staðar í íslensku þjóðfélagi eins og öðrum um allan heim og að það þurfi að vinna gegn henni. Við erum sammála. En við erum hins vegar ekki kannski á einu máli um það hvort það eigi að vera sérstakt forgangsverkefni og svo erum við alls ekki sammála um það hvaða leiðir við viljum fara. Við viljum ekki bara taka málið föstum tökum í Samfylkingunni heldur höfum við markvissa sýn í málaflokknum, í málefnum barnafólks, og við höfum svo sannarlega útfært leiðirnar sem við viljum fara til að ná því takmarki því þetta eru breiðu velferðarlínurnar. Við höfnum einstaklingshyggju ríkisstjórnar Katrínar Jakobsdóttur og við höfum bent á að tugir milljarða hafa verið teknir úr velferðarsamfélaginu til þess að borga fyrir skattalækkanir. Tekjuhæstu og eignamestu hóparnir taka sífellt til sín stærri skerf af þeim verðmætum sem verða til í samfélaginu, verðmætum sem láglaunahópar hafa sannarlega skapað.

Það er tæpt ár síðan kjarapakki Samfylkingarinnar var lagður fram. Hann hefur í stuttu máli leitt til þess að fallið var frá gjaldahækkunum á almenning. Við lögðum á sínum tíma til hækkun á fjármagnstekjuskatti úr 22% upp í 25%, tvöföldun stofnframlaga til íbúðauppbyggingar í stað þess að þau yrðu helminguð niður samkvæmt áætlun ríkisstjórnarinnar. Það var lagt til að húsnæðisstuðningur til leigjenda og vaxtabætur myndu hækka til samræmis við hækkun á húsnæðisverði og ég gæti haldið áfram. Við höfum líka kallað ítrekað eftir tímabundinni leigubremsu að erlendri fyrirmynd en það þarf að vera framtíðarsýn.

Það kemur ekki á óvart að ein meginniðurstaða skýrslunnar er sú að börn einstæðra foreldra, innflytjenda og öryrkja eru í aukinni hættu á að búa við fátækt. Við tökum undir með skýrsluhöfundum, það er rík ástæða til að huga sérstaklega að þessum hópum. Samfylkingin hefur gert þá mjög eðlilegu kröfu að barnabætur eigi að ná til fleiri tekjuhópa og verða veigameira stuðningstæki í íslensku samfélagi. Þessi ríkisstjórn hefur stært sig af því að hafa hækkað skerðingarmörk og fjárhæðina. Hins vegar hefur það raungerst að þessi sömu framlög hafa fuðrað upp í verðbólgu og meintar umbætur hafa falið í sér enn einn skammtímabjörgunarleiðangurinn. Eins og formaður Samfylkingarinnar, Kristrún Frostadóttir, hefur bent á verða útgreiddar barnabætur á næsta ári í rauninni sögulega lágar. Sé horft til hlutfalls af landsframleiðslu verða barnabætur aldrei lægri en núna á þessari öld.

Hækkun barnabóta til lág- og meðaltekjufólks er og verður gífurlega áhrifarík aðferð til þess að draga úr misskiptingu á milli barna og auðveldar foreldrum að standa straum af útgjöldum, t.d. vegna tómstundaiðkunar sem hefur oft verið nefnd hér. Við vitum að þessir hópar hafa ekki sömu tækifæri til þessarar iðju. Þetta er jafnaðarstefnan í hnotskurn; að berjast gegn því að fjárhagsstaða foreldra komi í veg fyrir að börn og ungmenni njóti sjálfsagðra mannréttinda eins og heilbrigðisþjónustu, menntunar og tómstundaiðkunar. Þetta snýst nefnilega ekki bara um að skrifa ávísanir hér. Við verðum að tryggja að allir eigi aðgöngumiða að sama samfélaginu og að það verði ekki til ósýnilegir veggir. Þetta er á mannamáli auðvitað bara stéttaskipting og ef við viljum hana ekki þá verður allt sem við fáumst við að stuðla að félagslegri samþættingu. Sumir stjórnmálaflokkar vita ekki einu sinni hvað það er og við munum ekki finna þetta hugtak á stefnuskrá þeirra.

Það er síðan mjög þýðingarmikið fyrir þessa umræðu að huga að bakslaginu sem hefur oft verið nefnt hér. Það á sér alls konar birtingarmyndir. Við sjáum það beinast gegn hinsegin samfélaginu en ég ætla að ávarpa hér annað bakslag. Við jafnaðarmenn á Alþingi ætlum ekki að sofna á verðinum. Ég er að tala um eitt okkar allra mikilvægasta jöfnunartæki sem hefur verið nefnt hér og verður að nefnast aftur, sem eru leikskólar. Staðan er grafalvarleg. Við sjáum skelfilega þróun í næststærsta sveitarfélagi landsins, sjáum Kópavogsbæ, minn fæðingar- og heimabæ, stíga afdrifarík skref í átt að því að veikja skólastigið svo um munar. Ég væri að taka vægt til orða ef ég segði að ég hefði áhyggjur af stöðunni því fleiri sveitarfélög hafa fylgt á eftir og ég nefni uggvænlega þróun á Akureyri í því sambandi.

Í stuttu máli felast aðgerðirnar í því að gera lítinn hluta leikskóladagsins gjaldfrjálsan ef kalla má. Þær stundir sem foreldrar þurfa á að halda til að geta stundað nám eða unnið fullan vinnudag munu nú hlaupa á tugum þúsunda. Fjölskylda sem þarf að vinna átta tíma og þarf að nýta sér níu daga á leikskóla þarf að greiða hartnær 80.000 kr. fyrir eitt barn. Þetta er einhvers konar átak til að hækka kostnaðarhlutdeild foreldra sem lýsir líka vanþekkingu á því til hvers leikskólinn er. Hann er jöfnunartæki. Að taka leikskólann af börnum eins og við þekkjum hann í dag leiðir ekki til framfara eða úrbóta. Það leiðir til niðurskurðar og þjónustuskerðingar og sýnir ekki bara virðingarleysi gagnvart illa launuðum kvennastörfum og leikskólum sem slíkum, hér búum við líka til fleiri veggi. Innflytjendur, hópur sem er 16% landsmanna en telur þriðjung þeirra sem eru undir fátæktarmörkum samkvæmt tölfræði skýrslunnar, munu eflaust draga sig í auknum mæli út úr leikskólunum vegna þess að það hreinlega svarar ekki kostnaði.

Virðulegi forseti. Hvar eiga þessi börn að læra íslensku? Hvar eiga þau að kynnast öðrum börnum og fá menntun sem er sambærileg því gæðastarfi sem unnið er á leikskólum, sem er á heimsmælikvarða hér á landi? Á leikskólunum eru þaulmenntaðir og reynslumiklir kennarar sem geta gripið börn sem sæta vanrækslu. Þeir eru griðastaður. Leikskólar eru griðastaður íslenskra barna og allra barna.

Hæstv. forsætisráðherra og fleiri komu hér áðan í andsvari inn á mikilvægi skólamáltíða. Mörg börn hafa ekki aðgang að hollum mat utan skólastofnana. Það er alveg morgunljóst að þetta mun auðvitað koma langverst við þau sem eiga ekki bakland til að vera með börnin sín minna en sex klukkustundir á dag á leikskóla. Þetta er gríðarlega stórt kjaramál fyrir okkar fátækustu hópa. Þessar aðgerðir munu breikka bilið milli efnaðra og fátækra, ekki bara fjárhagslegt bil heldur líka félagslegt.

Það hefur verið nefnt hér hvort það sé kominn tími til að lögbinda leikskólastigið. Ég svo sannarlega tilbúin að taka þátt í því samtali og ég vil taka undir með hæstv. forsætisráðherra eins og komið var inn á áðan, hér dugar skammt að lengja fæðingarorlofið eitt og sér. Við þurfum að brúa bilið og endurnýja samfélagssáttmálann um að öll börn eigi rétt á leikskólavist. Þetta er þrekvirki íslenskra femínista og við getum ekki látið hvatvísa síðkapítalista sem velja að sjá ekki raunverulegan auð þessara stofnana brjóta það niður. Þetta er ekki hagsmunamál millistéttarfemínista. Þetta er risastórt menntamál og hagsmunamál fyrir okkar fátækustu börn.

Herra forseti. Í skýrslunni er fjallað sérstaklega um námsmenn og orðað af höfundum þannig að það sé ekki ástæða til að líta á lágar tekjur námsmanna sem fátækt í eiginlegum skilningi, þau séu að verða sér úti um þekkingu sem hefur áhrif til framtíðar og getur tryggt þeim betri lífskjör. Ég leyfi mér að ganga svo langt að vera aðeins að hluta sammála skýrsluhöfundum að því leyti. Ég hef nefnilega talsverðar áhyggjur af núverandi stöðu námsmanna, ekki bara þeirra sem hafa börn á framfæri sínu. Á síðustu dögum hefur Landssamband íslenskra stúdenta í samvinnu við Bandalag háskólamanna vakið athygli á stöðu námsfólks í gegnum átakið Mennt var máttur. Vert er að nefna að hér á landi hafa töluvert færri lokið háskólamenntun en í samanburðarlöndunum okkar. Samhliða þessu sækja sífellt færri námslán hjá Menntasjóði. Við eigum þann vafasama heiður að eiga Evrópumet í fjölda stúdenta sem geta ekki verið í háskólanámi án launaðrar vinnu.

Virðulegur forseti. Ég gæti haft lengra mál um þessi viðfangsefni, af nógu er að taka. Við jafnaðarmenn vitum að fólk hefur misháar tekjur og það verður þannig áfram. Við höfum hins vegar tapað baráttunni gegn fátækt ef við höldum því fram að það sé náttúrulögmál að þessir hópar líði skort og það þurfi ekki að vinna markvisst að því að hugsa úrræðin okkar út frá þeim sem allra minnst hafa á milli handanna.

###

Virðulegi forseti. Núna er ljóst að hæstv. fráfarandi fjármálaráðherra er á útleið en gleymum því ekki að hann hefur hreina samvisku, telur sig ekki hafa gert neitt rangt í þessu máli þrátt fyrir þrálát feilspor í framkvæmd á sölunni og fráleit viðbrögð í kjölfar hennar. Nú í ástandi óðaverðbólgu er auðvitað ekki annað hægt en að minna ríkisstjórnina mildilega á að þjóðin þarf að vita hver næstu skref verða og það sem fyrst, því að verkefnin eru vissulega ærin. En það er ekki nóg að vita hver situr á hvaða stóli því að ég bið almenning að gefa því gaum hver afstaða þeirra sem eftir sitja í þessari ríkisstjórn er til bankasölunnar. Er samviska þeirra jafn hrein og þess ráðherra sem nú yfirgefur sviðið?

Ég ítreka það sem hér hefur áður verið sagt, að ríkisstjórnin hefur eindregið, og ég meina þá eindregið, haldið uppi vörnum og stutt bankasöluna með ráðum og dáð. Samfylkingin hefur verið mótfallin þessari framkvæmd frá upphafi, hafi fólk áhuga á að ræða hér einhverja hreina samvisku í þessu máli. Vinstri græn segja að hér hafi þau kallað eftir því að hverjum steini yrði velt við. Álit eftirlitsstofnana er ekki skraut og ríkisstjórnarflokkarnir verða að átta sig á því hvað það þýðir að velta við hverjum steini. Það er ekki létt áminning um það sem betur mætti fara, vinsamleg tilmæli eða ábendingar og svo sannarlega ekki í málum sem lúta að grundvallartrausti um ráðstöfun ríkiseigna. Að velta við hverjum steini þýðir ekkert annað en að það sem undir finnst á að hafa afleiðingar.

Virðulegi forseti. Það er hægt að axla ábyrgð á ýmsa vegu. Að leggja niður Bankasýsluna er ekki eitt af því og í rauninni er afsögn úr ráðherrastól bara eitt lítið skref í áttina. Hvert ætlar þessi ríkisstjórn og verður hæstv. fráfarandi fjármálaráðherra með í för?

###

Ég þakka hæstv. ráðherra kærlega fyrir gott andsvar. Ég vil bara ítreka það sem ég sagði áðan. Við verðum að sjálfsögðu að draga atvinnulífið til ábyrgðar til að miðla þeirri þekkingu sem það er að búa til og það er alls ekkert athugavert við það að atvinnulífið komi með sterkum hætti inn í menntastofnanir okkar. Hins vegar megum við aldrei skapa þannig umhverfi að við séum því algerlega fjárhagslega háð í því að halda úti starfsemi. Mig langar að segja að þessi áhætta sé mest innan félagsvísindagreina vegna þess að hér erum við bara einfaldlega á þeim stað að þegar sérfræðingar eru t.d. kostaðir af stórum fyrirtækjum sem koma og kenna sín fræði þá verður til ákveðinn „bias“ og við megum huga að því, sérstaklega þegar þessi aðgerðaáætlun fer af stað, að faglegt sjálfstæði háskólanna sé algerlega tryggt hvernig sem við svo sem förum að því.

Varðandi það hvernig staða okkar er í alþjóðlegum samanburði innan háskólasamfélagsins þá gæti ég aftur talað lengi um það að það er auðvitað ákveðið markvisst svelti sem hefur átt sér stað. Ég ætla hins vegar ekki að gera það vegna þess að mig langar ekki til að drepa umræðunni á dreif. Mig langar til að tala um það sem við þurfum að huga að í nákvæmlega þessari aðgerðaáætlun. Ég vil bara gjarnan sjá það í verkum þessarar ríkisstjórnar að ef það er eitthvað til í því að hug- og félagsvísindagreinar eigi að fá að njóta góðs af þessari miklu þekkingarveislu þá sjáum við það raungerist með einhverjum hætti, í einhverju fýsísku formi. Annars bíð ég bara spennt og hlakka til að taka þetta mál til frekari meðferðar innan nefndarinnar, þ.e. í allsherjar- og menntamálanefnd.

###

Virðulegi forseti. Ég vil þakka hæstv. háskóla-, iðnaðar- og nýsköpunarráðherra fyrir yfirferð sína í þessu ágæta máli. Við getum auðvitað öll fallist á mikilvægi þess að efla hugvit á Íslandi og ég ætla að fullyrða að það ríki þverpólitísk sátt um það. Það er og verður rétt forgangsröðun að leggja áherslu á að það verði burðarliðurinn í íslenskum útflutningi til framtíðar, þ.e. hugvitið, og ég ætla ekki að setja út á það efnislega. Þunginn í tillögunni felst hins vegar í að háskólasamfélagið fái tilhlýðilega athygli og alúð, hér verði rannsóknarhlutverk háskóla aukið og metnaður og hugvit virkjað í því skyni að efla þekkingu og skapa ný tækifæri fyrir vísindafólkið okkar, sem er vel.

Ég ætla ekki að rekja það frekar sem fram kemur í tillögunni heldur nota tækifærið til að vekja máls á því sem er ekki að finna í henni, sem er sívinsæll liður hér í ræðustóli Alþingis. Í aðgerðum tillögunnar er nefnilega ekki einu orði minnst á hugvísindi og sama vægi hafa félagsvísindin og þá er ég ekki að telja með þær athugasemdir sem bárust við meðferð málsins á 153. löggjafarþingi. Hér er mikil áhersla lögð á STEAM-greinar umfram annað, sem er ensk skammstöfun fyrir vísinda-, tækni- og verkfræðigreinar, auk lista og stærðfræði. Þetta eru mjög mikilvægar greinar en það er ástæða til að taka undir þær athugasemdir sem m.a. bárust frá Landssambandi íslenskra stúdenta í maí í fyrra um að þessi áhersla stjórnvalda beri þess merki að hún grundvallist á þörfum atvinnulífsins umfram kannski gæði námsins eða hag nemenda.

Atvinnulífið á nefnilega ekki að hafa forræði á þeirri þekkingarsköpun sem á að eiga sér stað innan háskólanna. Ef háskólanám og rannsóknarstarfsemi innan þeirra þjónar fyrst og fremst þeim tilgangi að snúa hjólum atvinnulífsins og á forsendum þess þá getur það ekki síst haft áhrif á sjálfstæði háskólanna. Það er eiginlega bara alveg hægt að fullyrða að það muni á endanum hafa áhrif, vegna þess að þá verða þeir jú háðir fjárveitingum fjársterkra aðila á markaði sem hafa mjög mikla hagsmuni af því að háskólar hér á landi útskrifi aðila sem munu m.a. hafa það hlutverk að hafa eftirlit með starfsemi þeirra í framtíðinni. Þetta er auðvitað nærtækt í næstum öllum fræðigreinum og ég nefni hérna félagsvísindagreinar á borð við lögfræði, hagfræði og viðskiptafræði í tengslum við opinbert markaðseftirlit sem við vorum að ræða hér áðan í sérstakri umræðu um Samkeppniseftirlitið. Þetta er auðvitað ekkert síður viðeigandi í raungreinum. Viljum við t.d. að sjávarútvegurinn sjái alfarið um að fjármagna rannsóknir og stöðugildi í háskólunum í tengdum greinum? Það er alveg hægt að halda áfram á þessum nótum.

Það er auðvitað alls ekki yfirlýstur tilgangur tillögunnar hér en við sjáum ekkert ávarpað sérstaklega um fyrirsjáanlega hagsmunaárekstra sem geta skapast að öðru leyti en því að rétt er komið inn á mikilvægi fræðilegs frelsis vísindamanna svo hægt sé að rækja samfélagslegt hlutverk háskóla með virkri þátttöku í samfélagsumræðu, m.a. til að sporna við upplýsingaóreiðu og falsfréttum. Þetta eitt og sér getur ekki verið eina áhyggjuefnið sem við veltum upp í tillögunni vegna þess að mér finnst það ábyrgðarhluti þegar jafn viðamikilli tillögu er komið á framfæri við þingheim að það sé ekki a.m.k. hugað að þessum áhættuþáttum, vegna þess að aftur þá kemur þetta bara sterklega inn á þá umræðu sem við höfum átt hér í dag um litla samfélagið okkar, um mikilvægi þess að veggir séu byggðir þegar það á við og það er bara mjög málefnalegt að gera í fákeppnissamfélagi.

Þá komum við nefnilega að kjarna málsins því að þegar við vorum að tala um upplýsingaóreiðu og falsfréttir sem eru ávarpaðar sérstaklega í tillögunni — mér finnst það einmitt kjarni málsins því að gagnrýnin hugsun er ekki afkvæmi STEAM-greina. Það eru ekki STEAM-greinarnar sem halda uppi kyndli gagnrýninnar hugsunar í þeirri miklu vegferð sem tæknibyltingin, fjórða iðnbyltingin, er að fara að valda hérna. Hún er afkvæmi hugvísindanna. Það eru hugvísindagreinar sem hvetja til hennar, hvetja til greiningarhugsunar og færni til að leysa vandamál og færni af þessu tagi er nauðsynleg til að greina og takast á við þessar flóknu áskoranir. Það er bara kjarninn í nýsköpun.

Ég vil líka nefna sagnfræði, heimspeki, bókmenntir, mannfræði og tungumál, og við þurfum siðfræðina þegar við tökum ákvarðanir um áhrif nýrrar tækni eða hugmyndasamfélagið, ekki síst þegar við innleiðum gervigreind í opinberri þjónustu, sem er nota bene bara tímaspursmál hvenær gerist.

Mig langar líka að nefna kynjafræði, félagsfræði og félagsráðgjöf. Þetta eru allt greinar sem eru kenndar í aðeins minni og oft og tíðum mun ljótari kennslustofum í opinberu háskólunum okkar heldur en í stórum sölum nýrra háskóla. Þetta eru greinar sem hafa ekki gífurlega sterkar tengingar við atvinnulífið. Við sjáum ekki auglýst eftir þessu fólki á síðum atvinnuauglýsinga og þetta eru ekki þau sem skora hæst í tekjublöðunum en háskólasamfélagið okkar er einskis virði án þeirra. Ég ætla bara að fullyrða það.

Ég ætla ekki að tala niður STEAM-greinar, ég er alls ekki að því, bara alls ekki. Þær lifa bara alls ekkert áhugaverðu lífi einar og sér. Þær bjóða ekki upp á djúpan skilning á mannlegri hegðun, viðhorfum og menningarlegu samhengi sem skiptir sköpum til að búa til vörur, þjónustu eða tækni sem á að gagnast okkar samfélagi. Nýstárlegar lausnir krefjast samvinnu þvert á ólíkar greinar. Það er rétt, það er reynt að koma inn á það, en hug- og félagsvísindi fela í sér sjónarmið sem bæta ofan á tæknilega sérfræðiþekkingu. Það verður að ávarpa það.

Ég get heldur ekki komið hingað upp og talað á þessum nótum án þess að benda á þá augljósu staðreynd að ef við ætlum að standa við gefin loforð um að tryggja tilvistarrétt íslensku tungunnar og tryggja henni lífdaga í heimi gervigreindar með vélnámi og ekki síst máltækni sem við erum á heimsmælikvarða í, við höfum séð stórkostlega hluti að fara af stað með Greyni og Emblu t.d., þá er ekki nóg að gefa út metnaðarfullar stefnur þvert á ráðuneyti og innan ríkisstjórnar, það þarf að sjá til þess að þær öðlist raunverulegt líf í verkum Alþingis og framkvæmdarvaldsins og birtist í fjárhagslegri forgangsröðun þar.

Úti um allan heim — þetta er ekki bara fagurgali í mér, ég er að endurspegla hér í dag þá forgangsröðun sem hefur verið fremsti oddi innan stefnumótunar Evrópusambandsins þar sem lögð er rík áhersla á samþættingu hug- og félagsvísinda við aðrar vísindagreinar. Ég má til með að vísa bara léttilega til athugasemda Reykjavíkurakademíunnar frá því í maí í fyrra við tillöguna á síðasta þingári en án þess að rekja það eitthvað frekar þá vil ég bara enn og aftur segja að við þurfum að lesa þetta allt saman til þess að auka samkeppnishæfni íslenskra vísindamanna í harðri alþjóðlegri samkeppni um fjármagn úr samkeppnissjóðum. Þá skiptir máli að við séum að tikka í þessi box þar sem þverfaglegt samstarf er lykillinn að velgengni og ég veit háskólamálaráðherra hefur hugsað um þetta. Það er gífurleg áhersla lögð á samvinnu innan háskólastiganna og ég fagna því. Ég vil bara svo gjarnan að við tölum um hlutina eins og þeir eru og nefnum þá að áherslan eigi að vera á hug- og félagsvísindi, rétt eins og þingmaður Viðreisnar kom inn á áðan, sem ég fagna sérstaklega. Það eru einmitt samfélagslegar áskoranir sem bara tölulegar tæknigreinar hafa kannski ekki endilega bestu svörin við. Ég er ekki að segja að fólkið þar inni sem nemur verkfræði og stærðfræði hafi ekki áhuga á samfélagslegum umbótamálum en við þurfum bara að lyfta sérfræðingunum upp til vegs og virðingar eins og þeir eiga skilið.

Virðulegi forseti. Það þarf einhver að halda kyndli hug- og félagsvísindi á lofti. Ég ætla að taka það að mér í dag. Ég gæti líka talað lengi um mikilvægi þess að hlúa að kjörum námsmanna til að styrkja háskólastigið en það verður bara að fá að bíða betri tíma. Þegar við eflum þekkingarsamfélag má ekki skilja neinar greinar eftir. Fámennir tímar í ljótum kennslustofum verða vonandi hluti af veislunni vegna þess að þeir aðilar sem þar sitja hafa mjög mikið fram að færa og eftir því sem ég fæ best séð er heldur betur nóg til á borðum. Um heimili málsins innan nefnda þá vil ég bara segja að mér finnst mjög eðlilegt að allsherjar- og menntamálanefnd þingsins fái að taka málið áfram í fangið þó að snertiflöturinn sé víðtækur. Ég hef mikinn áhuga á þessu máli og þarna er auðvitað margt jákvætt en við skulum leyfa öllum að vera með.

###

Virðulegi forseti. Ég þakka málshefjanda kærlega fyrir að vekja máls á þessu þarfa málefni. Fulltrúum ríkisstjórnarinnar verður um þessar mundir tíðrætt um sameiningar og hagræðingar í stjórnsýslunni. Á sama tíma er hér rætt um mikilvægi þess að efla nýsköpun og búa þannig um hnútana að hér geti frumkvöðlastarfsemi blómstrað. Við þurfum ekki að leita lengra en í samstarfssáttmála ríkisstjórnarinnar þar sem segir beinum orðum, með leyfi forseta:

„Stefnt verður að sameiningu Samkeppniseftirlitsins og Neytendastofu og verða kannaðir möguleikar á sameiningu við aðrar stofnanir eftir atvikum sem getur aukið samlegðaráhrif og skilvirkni í opinberu eftirliti. Meginmarkmiðið er að styrkja samkeppni innan lands, tryggja stöðu neytenda betur í nýju umhverfi netviðskipta og efla alþjóðlega samkeppnishæfni íslensks atvinnulífs.“

Það þarf ekki að fara mörgum orðum um að það getur verið skynsamlegt að sameina einingar í efstu lögum. Opinbert markaðseftirlit smáþjóðar verður hins vegar að fá að vera undanskilið þessum reiknilistum í fákeppnissamfélagi. Við gerum einfaldlega ekkert fyrir íslenska nýsköpun ef við búum ekki um samkeppnisumhverfið á heimsmælikvarða þar sem sérstaklega er sameinast um að hamla skaðlegri fákeppni. Verkefni Samkeppniseftirlitsins hafa margfaldast að umfangi síðasta áratug án þess að stöðugildum hafi fjölgað sem því nemur og fjárframlög til stofnunarinnar ekki gengið í takt. Í mörg ár hefur athygli stjórnvalda verið vakin á þeim vanbúnaði sem stofnunin býr við sem sýnir sig ekki síst í þrálátum og árangurslausum tilraunum til að kortleggja eignarhald í íslenskum sjávarútvegi undanfarinn áratug.

Virðulegur forseti. Þetta hangir allt á sömu spýtunni. Við verðum að stórefla virðingu fyrir eftirlitsstofnunum á fjármálamarkaði hér á landi og efla að sjálfsögðu þær leikreglur sem gilda innan EES. Við verðum að hafna áralangri vanrækslu gagnvart opinberu markaðseftirliti og tryggja sjálfstæði þessara stofnana. Orðspor Íslands er einfaldlega að veði.

###

Frú forseti. Ég vil þakka hv. þm. Jóhanni Páli Jóhannssyni fyrir greinargóða umfjöllun hér áðan, sömuleiðis hv. þingmönnum Pírata sem hafa stutt það sem fjallað hefur verið um. Það er virkilega ánægjulegt að vera meðflutningsmaður þessa ágæta frumvarps hér í dag því að það snertir á mörgum grundvallarþáttum íslensks velferðarríkis og varðar hagsmunamál fólks sem er á einu mest krefjandi skeiði ævinnar, þ.e. fyrstu árum eftir barneignir og meðan á barneignum stendur. Við Íslendingar skerum okkur úr að mörgu leyti og þreytumst ekki á að tala um það. Við hefjum barneignir fyrr en mörg lönd sem við berum okkur alla jafna saman við og eigum það einnig til að takast á við fjölskylduverkefni með ögn fjölbreyttari hætti en gengur og gerist erlendis. Það er alveg ljóst að við skörum fram úr í jafnrétti á mörgum sviðum og á Íslandi er jú almennt gott að eignast barn og koma því á legg í samanburði við mörg önnur lönd. En að því sögðu erum við þó langt frá því að geta sagt að við séum að gera þetta best. Við verðum enn sem komið er að nýta reynslu annarra félagshyggjusamfélaga til að gera svo miklu betur.

Þetta frumvarp er framlag okkar jafnaðarmanna til að skapa hér fjölskylduvænna samfélag enda megum við alls ekki sofna á verðinum. Við sjáum fram á að löggjafinn geti lagt sig miklu betur fram í viðleitni sinni til að taka mið af þörfum þessara aldurshópa í opinberri stefnumótun. Við verðum að vinna markvisst að jafnrétti í launuðum sem og ólaunuðum störfum og þá þurfum við að samþætta fjölskyldu- og atvinnulíf. Þetta er dæmi um það. Við getum bara ekki sett fókus á að leiðrétta stöðuna í atvinnulífinu, við þurfum líka að horfa til þess að raunhagkerfið er líka heima klukkan þrjú um nótt í svefnþjálfun eða síðdegis þegar sótt er á leikskólann. Það er lykilatriði þegar við reynum að eyða launamun kynjanna að löggjafinn tryggi foreldrum raunhæfa möguleika til þess að sinna umönnun barna sinna með sem jöfnustum hætti og fjölga þannig gæðastundum fjölskyldunnar. Og það er ekki vanþörf á. Þarna þurfa allir að leggja sitt af mörkum, ekki síst atvinnulífið, og við í Samfylkingunni gefum okkar ekki eftir. Þetta frumvarp felur í sér skýrt dæmi um forgangsröðun jafnaðarfólks. Hér leggjum við ekki síst til að bæta kjör tekjulægri fjölskyldna og einstaklinga og tryggja jöfn tækifæri, óháð efnahag og búsetu, sem er okkur leiðarljós í öllu því sem við gerum.

Frú forseti. Fæðingarorlofstíminn er krefjandi tími fjárhagslega fyrir okkur allflest, eins og komið var inn á áðan. Það er alger frumforsenda fyrir jafnrétti kynjanna að báðir foreldrar taki fæðingarorlof í sem jöfnustum hlutföllum og ákvæði frumvarpsins um afkomuöryggi koma svo sterklega inn á það. Þegar öðru foreldri, þá yfirleitt móður, er falinn mestur þungi af barnauppeldi og heimilishaldi  mun það hafa neikvæðar afleiðingar. Þetta er staðreynd. Það er staðreynd að konur eru að jafnaði lengur frá vinnumarkaði í kjölfar barneigna heldur en karlar vegna fæðingarorlofstöku til að brúa umönnunarbilið frá því að fæðingarorlofi lýkur og fram að tryggri dagvistun. Þetta er bara hringur sem við verðum að brjóta. Sama hversu mikið við horfumst í augu við það eða viljum segja okkur að það henti sumum fjölskyldum einfaldlega að hafa þetta svona en ekki hinsegin þá verðum við að horfa á heildarmyndina. Við þurfum nefnilega ekki að fjölyrða um hversu verulega neikvæð áhrif þessi staða, þ.e. ójafnvægi í ábyrgð á heimilishaldinu, hefur á tekjur, launaþróun og starfsþróunarmöguleika kvenna, að ógleymdum lífeyrisréttindum þeirra. Þess vegna leggjum við jafnaðarmenn afkomuöryggisleiðina af mörkum, til að tryggja jafna atvinnuþátttöku foreldra og jafna dreifingu byrða í heimilishaldinu.

Varðandi þátt frumvarpsins um meðgönguorlof er um að ræða gríðarlega kjarabót fyrir barnshafandi konur og alla þá sem þeim standa nærri. Ég ætla ekki að fjölyrða um þá erfiðu stöðu sem skapast hjá foreldrum gagnvart vinnuveitanda á þessum síðustu metrum meðgöngunnar þar sem að nógu er að huga. Þá hugsa ég sérstaklega til kvenna í viðkvæmri stöðu sem stunda láglaunastörf, eins og komið var inn á áðan, en þær eru oftar en ekki í líkamlega krefjandi störfum. Það er líka ótækt að konur þurfi að nýta sjálfstæðan veikindarétt sinn til að takast á við þetta tímabil. Eins og líka hefur verið komið inn á er allur gangur á því hvort þessar konur eigi nokkur réttindi. Þau eru mismunandi og stundum hreinlega mjög takmörkuð.

Um vinnutímastyttinguna að loknu fæðingarorlofi: Þetta er ákveðin nýlunda í íslenskum rétti að norrænni fyrirmynd, eins og svo sem margt ágætt sem hingað kemur, en þetta gerir launafólki kleift að bregðast við hinum ýmsu aðstæðum sem geta komið upp þegar ungir foreldrar stíga fyrstu skrefin í nýju hlutverki sem útivinnandi foreldrar. Þetta er algjört lykilskref í átt að þessari samþættingu milli vinnutíma og fjölskyldulífs sem kallað hefur verið eftir svo víða og svo lengi. Við jafnaðarmenn viljum að sjálfsögðu eiga frumkvæði að því. Við erum sannfærð um að þessar breytingar séu til þess fallnar að leiða til aukinnar starfsánægju hjá þeim sem nýta sér þetta, bættrar frammistöðu foreldra sem starfskrafta, aukinna afkasta þeirra og í framhaldinu minni starfsmannaveltu, sem atvinnurekendur geta notið góðs af.

Frú forseti. Við erum á tímamótum. Verði þessar breytingar að veruleika mun það leiða af sér jákvæðar breytingar í formi fleiri samverustunda foreldra og barna og lækkandi tíðni alvarlegs fæðingarþunglyndis sem er og verður beinn fylgifiskur fjárhagserfiðleika í kjölfar tekjulækkunar. Þetta frumvarp er ein varða í átt að því að styðja fjölskyldur til að deila vöktunum sín á milli; þeirri fyrstu, þeirri annarri og þeirri margumtöluðu þriðju. Núna sem aldrei fyrr reynir á að tryggja að það verði ekki stórkostleg afturför í jafnréttismálum hér á landi, að konur verði ekki fyrir tekjutapi samhliða þjónustuskerðingu sumra sveitarfélaga í garð barnafólks. Við jafnaðarmenn hækkum ekki skatta á barnafólk þegar það sækist eftir þjónustu og sjálfsagðri aðstoð við að búa sér til heimili, stunda nám eða byggja upp starfsframa. Við jafnaðarmenn viljum nefnilega fjárfesta í fólki, sérstaklega foreldrum í breyttum aðstæðum og börnum þeirra. Það eru nefnilega ekki bara börn sem munu njóta góðs af því heldur samfélagið allt.

###

Herra forseti. Hæstv. ráðherra háskólamála hefur núna kynnt til sögunnar umfangsmiklar kerfisbreytingar á fjármögnun háskólanna og það er ljóst að 38 milljörðum verður núna úthlutað til háskólanna í gegnum hið nýja líkan sem byggist öðru fremur á því að útdeiling fjármuna muni taka mið af stúdentum sem ljúka einingum annars vegar og svo útskrifast úr námi hins vegar. Ég ætla að nýta tækifærið hérna í dag og fagna því að vinna ráðuneytisins hafi skilað sér í nýjum úthlutunarreglum enda hefur verið kallað eftir þeim í fjölda ára eftir úttekt Ríkisendurskoðunar frá 2007. Þó eigum við hins vegar eftir að sjá útfærslu nýrra reglna í reynd. Það er langt í frá allt sem liggur ljóst fyrir á þessum tímapunkti. Það er t.d. yfirlýstur tilgangur með nýju kerfi að gagnsæi þess skuli tryggja að skólarnir sjái að meiri og betri árangur skili þeim auknu fjármagni. Þar skulum við þó ögn staldra við, því við verðum umfram allt annað að stuðla áfram að því að aðgengi að námi, óháð efnahag og félagslegum aðstæðum, sé tryggt.

Það er langt í frá ásættanlegt að aðeins 38% ungs fólks hér á landi á aldrinum 25–34 ára hefur sótt sér háskólamenntun þegar tölurnar eru 51% í Noregi og 49% í Svíþjóð. Ef við ætlum að koma í veg fyrir að þetta bil aukist enn frekar þá þarf með öllum tiltækum ráðum að tryggja jafnrétti til náms í reynd, þ.e. koma í veg fyrir of hamlandi aðgangstakmarkanir til að námið verði að veruleika.

Herra forseti. Ráðherra segir sjálf að kakan er að stækka og ég ætla rétt að vona að stúdentar fái sanngjarna sneið af henni, háskólasamfélagið á Íslandi fái þá virðingu sem það á skilið.

###
