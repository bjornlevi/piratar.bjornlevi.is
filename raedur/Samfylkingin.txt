Ræðumaður: Logi Einarsson

Herra forseti. Ég tek undir með hæstv. ráðherra. Við skulum ekki láta nægja að eiga umræðu um þetta, það þarf að gera eitthvað í málinu. Að því slepptu þakka ég honum kærlega fyrir skýrsluna og ágætis ræðu og ekki síður málshefjanda þessa alls, hv. þm. Diljá Mist Einarsdóttur, sem lagði fram fyrirspurn sem hefur orðið andlag þessarar umræðu. Umræða hefur verið um þessa svokölluðu gullhúðun í þó nokkurn tíma og var talsverð í tengslum við ágæta skýrslu upp á tæplega 300 blaðsíður sem Björn Bjarnason, Bergþóra Halldórsdóttir og Kristrún Heimisdóttir skrifuðu um EES-samninginn, held ég að beiðni þáverandi hæstv. utanríkisráðherra, Guðlaugs Þórs Þórðarsonar. Þetta er auðvitað mikið plagg og tekur á ýmsum þáttum. Þar er fjallað um ótvíræða kosti sameiginlega markaðarins okkar en líka vikið að því að kröfur um einsleitni geti verið íþyngjandi. Hins vegar er það þannig, eins og sagt er í skýrslunni, að við umræðu á Alþingi og almennt í stjórnsýslunni var lögð áhersla á að við innleiðingu EES-gerða væri ekki gengið lengra heldur en krafist væri. Það geta vissulega verið málefnalegar ástæður til þess að vera með íþyngjandi kröfur í íslenskum rétti en þær verða þá að vera, líkt og hæstv. ráðherra sagði, gerðar á meðvitaðan hátt og með vitund og vilja allra. Þessi sífelldi söngur um að hið stífa, freka og óbilgjarna vald að utan setji okkur íþyngjandi reglur þegar sökudólginn er stundum að finna uppi í ráðuneytum er heldur ekki góður upp á umræðuna. Ég get því alveg tekið undir allt sem hæstv. ráðherra hefur sagt.

Það þarf svo sem ekki að hafa um þetta mjög mörg orð. Ráðherra kom ágætlega að því sem mestu máli skiptir en það ætti á sama tíma að þurfa að hafa um þetta mjög mörg orð vegna þess að það er algerlega óþolandi að þingmenn hafi tekið þátt í því meira eða minna í mörg ár að samþykkja eitthvað í þeirri trú að það væri hluti af innleiðingarfrumvörpum sem koma. En á daginn hefur komið að allt of oft hafa einhverjir nýtt ferðina til að íþyngja bæði einstaklingum og lögaðilum í landinu án þess að einhverjar raunverulegar og góðar skýringar séu gefnar á því. Þetta hefur verið rætt fyrir mörgum árum af ráðgjafarnefnd um opinberar eftirlitsreglur. Samtök atvinnulífsins hafa talað um þetta og Samtök iðnaðarins og svo kemur þetta í þessari skýrslu. Ég ætla aftur að þakka hv. þm. Diljá Mist Einarsdóttur fyrir að hafa lagt fram sjálfstæðar spurningar til ráðuneytanna og ekki síður hæstv. ráðherra fyrir að hafa riðið á vaðið og birt skýrslu um þetta. Nú verðum við auðvitað að gera þá kröfu að öll ráðuneyti geri hreint fyrir sínum dyrum og við förum svo bara yfir það í hvaða tilfellum við vorum að samþykkja íþyngjandi reglur fyrir einstaklinga og lögaðila sem við teljum í rauninni hafa verið til óþurftar.


Ræðumaður: Jóhann Páll Jóhannsson

Virðulegur forseti. Eftirspurn eftir rafeldsneyti mun alveg örugglega aukast töluvert á næstu árum og áratugum en hve mikið og hversu hratt vitum við auðvitað ekki. Ég held engu að síður að í þessu geti falist mjög spennandi tækifæri fyrir Ísland og nú þegar eru farin af stað mjög spennandi verkefni á þessu sviði. Þar hafa reyndar opinber fyrirtæki verið í fararbroddi, talandi um ríkisrekna nýsköpun. Hún getur bara verið ágæt. Orkuveita Reykjavíkur hefur verið að framleiða vetni í jarðhitagarði ON við Hellisheiðarvirkjun núna í fjögur ár. Landsvirkjun er með tvö rafeldsneytisverkefni í gangi, annars vegar við Ljósafossvirkjun, þar er vetnisframleiðsla, og hins vegar á Bakka við Húsavík þar sem verið er að fanga og nýta útblástur frá kísilmálmverksmiðjunni til framleiðslu á grænu metanóli sem geti þá m.a. nýst fyrir skipaflotann. Þetta finnst mér vera jákvæð þróun og þetta eru verkefni sem hafa gefið góða raun. Þess vegna finnst mér svolítið athyglisvert að heyra hæstv. umhverfis- og orkuráðherra lýsa svo eindreginni andstöðu við að opinberir fjármunir séu nýttir til fjárfestinga í rafeldsneytisframleiðslu eins og hér hefur að einhverju leyti verið gert. Það er auðvitað rétt sem hér hefur komið fram að rafeldsneytisframleiðsla er mjög orkufrek en eitt af því sem gerir hana að spennandi kosti er að hún þarf ekki endilega stöðugt afl til þess að vera hagkvæm. Hún getur jafnvel verið hagkvæmari á ódýru og ótryggu afli, sem þýðir þá að hún getur farið mjög vel saman við vindorkunýtingu. Það þýðir líka að hér eru kannski tækifæri til að nýta betur þessa árstíðabundnu umframorku þannig að við getum fengið sem allra mest út úr raforkukerfinu okkar.


Ræðumaður: Þórunn Sveinbjarnardóttir

Hæstv. forseti. Það er illa hægt að reifa þetta mikilvæga umfjöllunarefni á aðeins tveimur mínútum. Mig langar samt að benda á nokkur atriði af því að ég held, eins og held ég flestir í þessum sal, að rafeldsneyti, framleiðsla þess og notkun verði hluti af framtíðarlausn vegna orkuskiptanna. Spurningin er: Hvar verður það framleitt, hvernig og í hvað fer það? Framleiðsla rafeldsneytis er orkufrekur iðnaður og við þurfum að meðhöndla umfjöllun um það með það alltaf í bakhöfðinu. Þar er stærðarhagkvæmni lykilatriði. Við þurfum að skoða hvort framleiðsla rafeldsneytis á Íslandi nái stærðarhagkvæmni. Ég tek undir með hæstv. ráðherra að verði rafeldsneyti framleitt á Íslandi þá held ég að sé mjög mikilvægt að það sé nýtt hér á landi. Ég set spurningarmerki við það sem ég hef lesið um framleiðslu þess, að það eigi að nýtast sem útflutningsgrein vegna umframgetunnar í kerfinu. Við erum nú þegar, eins og við öll vitum, með kerfi sem annar ekki flutningi þeirrar getu sem í því er. Markaðir eru óþroskaðir í þessu máli af því að markaðirnir eru ekki alveg búnir að velja hvar þeir ætla að fjárfesta. Það þarf svolítið að hafa það í huga þegar við mótum stefnu og setjum niður okkar áætlun um þessi orkuskipti að flestar tegundir rafeldsneytisframleiðslu eru á óþroskuðum mörkuðum. Þess vegna finnst mér mikilvægt að hér komi fram, eins og kom fram í umsögn frá HS Orku vegna þingsályktunartillögu sem ég trúi að hv. þm. Stefán Vagn Stefánsson hafi lagt fram, ábending til stjórnvalda um að það sé ekki mögulegt að fara í þessa uppbyggingu án ríkisstuðnings vegna þess hvar tæknin er stödd og hvar markaðirnir eru staddir. Ég held að það sé mjög mikilvægt að við tökum það samtal líka hér í þessum sal.


Ræðumaður: Dagbjört Hákonardóttir

Virðulegi forseti. Í fjölmiðlum berast nú fréttir af því að Útlendingastofnun hafi ákveðið að umsóknir þeirra Palestínumanna sem hafa óskað eftir fjölskyldusameiningu njóti ekki lengur forgangs hjá stjórnvaldinu líkt og þær hafa gert frá því í október þegar styrjöldin braust út á Gaza. Þetta eru undarleg skilaboð til þeirra sem enn þá bíða meðferðar fyrir hönd sinna aðstandenda. Við fylgdumst með endurfundum í kjölfar komu rúmlega 70 einstaklinga sem hafa bókstaflega verið heimtir úr helju fyrir botni Miðjarðarhafs fyrir helgi, að ógleymdum þeim einstaklingum sem hafa verið sóttir af hálfu hugrakkra íslenskra kvenna sem farið hafa á eigin vegum í þá svaðilför og kunnum við þeim óendanlegar þakkir fyrir.

Forseti. Það er ekki til hættulegri staður á byggðu bóli en á Gaza-strandlengjunni. Það er ekki til hættulegri staður. Allir sem þar eru staddir eiga á hættu að verða fyrir alvarlegum skaða af völdum árása í vopnuðum átökum þar sem er ekki á nokkurn hátt greint á milli hernaðarlegra og borgaralegra skotmarka. Mér gefst ekki tími til að fara yfir þær ógnir sem stafa af útbreiðslu lífshættulegra sjúkdóma og hungursneyðarinnar sem hefur brotist út og er viðhaldið markvisst af hálfu Ísraelsríkis. Forsætisráðherra Ísraels, Benjamin Netanyahu, hefur ítrekað gefið út að árásir þeirra muni áfram standa yfir í fleiri vikur ef ekki mánuði til viðbótar þangað til þeir hafa náð takmarki sínu sem er gersamlega óljóst. Þær fjölskyldusameiningar — og þetta er mikilvægt — sem eiga sér stað frá Palestínu til aðstandenda á Íslandi eru skólabókardæmi um það hvernig verndarkerfið okkar á að virka í raun. Hérna er sannarlega um að ræða hóp fólks sem þarf á Íslandi að halda umfram önnur ríki og við sem þjóð erum betur í stakk búin til að hjálpa þeim en önnur ríki því hér eru tengslin. Þar fyrir utan eru öflugar fjölskyldur líklegri til að taka fullan þátt í íslensku samfélagi. Finnst ríkisstjórninni einfaldlega kannski nóg komið af Palestínufólki hér í bili?


Ræðumaður: Þórunn Sveinbjarnardóttir

Hæstv. forseti. Ræðum um tekjutap kvenna vegna barneigna. Hér á landi er staðan enn sú að konur taka meiri hluta fæðingarorlofsins og eru mun líklegri til að lengja það eða fara í hlutastarf að því loknu í þeim tilgangi að brúa svokallað umönnunarbil. Hvort tveggja leiðir til langvarandi og tilfinnanlegs tekjutaps fyrir konur á vinnumarkaði. Mér finnst alltaf jafn athyglisvert að heyra fólk útskýra afstöðu sína til töku fæðingarorlofs með tilliti til kynja. Fyrir karla er ákvörðunin oftast nær efnahagsleg. Ég meina, hvaða strákur getur lifað af 600.000 kr. á mánuði fyrir skatta? Þetta er mjög einföld efnahagsleg ákvörðun, ekki satt? Minna ber á sömu viðbrögðum þegar konur eiga í hlut. Það er eins og þá sé þegjandi samkomulag um það í hinni heimsfrægu jafnréttisparadís að tekjutap kvenna vegna fæðingarorlofstöku sé náttúrulögmál, a.m.k. ekkert sem þurfi að gera veður út af, enda geta kerlingar lifað af því sem þeim er rétt. Afstaðan endurspeglar rótfastar hugmyndir um stöðu kvenna í samfélaginu, á vinnumarkaði og á heimilinu. Hún endurspeglar líka blákaldar staðreyndir um muninn á tekjum kvenna og karla á Íslandi. Atvinnutekjur kvenna eru 21% lægri en karla. Það er óhagganleg staðreynd og af því verða alls kyns afleiddar og afleitar afleiðingar. Tekjufórn kvenna á vinnumarkaði vegna fæðingarorlofstöku er langt frá því að vera sjálfsögð. Hún leiðir til lægri ævitekna, verri kjara og verri réttinda á vinnumarkaði og að lokum til lægri eftirlauna þegar kemur að því að setjast í helgan stein, eins og það er kallað. Að þessu leyti eru konur enn til færri fiska metnar en karlar í íslensku samfélagi og á íslenskum vinnumarkaði og það er löngu orðið tímabært að fæðingarorlofi sé jafnt skipt á milli foreldra.


Ræðumaður: Dagbjört Hákonardóttir

Frú forseti. Ég þakka hæstv. ráðherra kærlega fyrir svarið og sömuleiðis hv. þm. Gísla Rafn Ólafssyni fyrir að blanda sér í umræðuna. Ég fagna því að almannavarnir séu hér ofarlega á baugi í dag. Sömuleiðis vil ég fagna því að við höfum sameiginlega sýn á mikilvægi þess að allt eftirlit með störfum þessara aðila sé hafið yfir allan vafa. Ég legg þann skilning í orð ráðherra að það standi til að afturkalla að einhverju leyti þær breytingar sem gerðar voru með breytingalögunum árið 2022. En ég kalla þá sömuleiðis eftir því að ráðherra tryggi fjármagn fyrir nýtt fyrirkomulag, viðeigandi fjármagn, og gangi úr skugga um að þeir aðilar sem sinna þessu eftirliti með störfum almannavarna hafi til þess trygga starfsaðstöðu, eigi þetta eftirlit að eiga heima í ráðuneytinu. Það verður bara að koma í ljós. En það hlýtur hver að sjá að niðurlagning rannsóknarnefndarinnar var ekki heillaskref og við ætlum ekkert að deila um það hér. En því síður var fyrra fyrirkomulag æskilegt, bara svo það sé sagt, þegar nefndin reyndist alfarið ófjármögnuð og engin heildarhugsun virtist vera til staðar um eftirlit með störfum almannavarna. Ég get þess hér nú að rannsóknarnefndin kom ekki saman á árunum 2009–2014, svo það sé bara sagt: Við viljum ekki að almannavarnaaðilar séu settir í þá stöðu að hafa eftirlit með sjálfum sér, hvort sem það er ríkislögreglustjóri eða aðrir. Við viljum bera traust til þessara aðila. Við berum traust til þeirra en við sjáum að eftir því sem áföll dynja yfir í meiri mæli og tjón verður á veraldlegum hlutum og persónufrelsi fólks sætir takmörkunum þá eykst áhættan á því að þetta traust hverfi. Ég vil ekki sjá það samfélag og ég held að enginn vilji það.

Að því sögðu vil ég nota tækifærið og þakka aðilum í almannavörnum kærlega fyrir óeigingjörn störf á liðnum vikum, mánuðum og misserum.


Ræðumaður: Dagbjört Hákonardóttir

Virðulegi forseti. Ég legg hér fram í dag munnlega fyrirspurn fyrir hönd hv. þingmanns Samfylkingarinnar, Þórunnar Sveinbjarnardóttur, um núgildandi fyrirkomulag rýni aðgerða á sviði almannavarna. Hún er lögð fram í því skyni að óska upplýsinga frá hæstv. ráðherra um það hvort til standi að endurskoða hvernig staðið er að ytri rýni aðgerða sem gripið er til á grundvelli 29. gr. laga um almannavarnir, nr. 82/2008. Það er af ærnu tilefni sem þessi fyrirspurn er lögð fram. Stjórnsýsla almannavarna hefur vissulega gengið í gegnum mjög miklar áskoranir á undanförnum árum, rétt eins og hæstv. ráðherra fór ágætlega yfir áðan í ræðustóli í tilefni fyrirspurnar hv. þm. Gísla Rafns Ólafssonar sem var á svipuðum nótum, um heildarendurskoðun almannavarnalaga. Samkvæmt því sem fram kom áðan fagna ég því vissulega að til standi að við fáum að líta frumvarp sem kveður á um hugsanlega endurreisn þess fyrirkomulags sem þágildandi lög gerðu ráð fyrir við samþykkt laganna, þ.e. að ytri rýni á verkum, verklagi og framkvæmd í þágu almannavarna sæti rýni af hálfu hugsanlega óháðra aðila, en illu heilli var það fyrirkomulag afnumið með breytingalögum nr. 30/2022. Ég vona að hæstv. ráðherra geti upplýst mig og okkur um það hvort ytri rýni aðgerða verði endurskoðuð og þá hugsanlega með hvaða hætti í stórum dráttum.


Ræðumaður: Oddný G. Harðardóttir

Frú forseti. Fyrst vil ég vísa slíkum fullyrðingum á bug eins og hv. þm. Hildur Sverrisdóttir fór með hér áðan, um að það sé einhver tortryggni þó að spurt sé út í  þjónustu einkarekinna fyrirtækja. Ég frábið mér slíkar fullyrðingar. En það er þannig að hér á fólk ekki annarra kosta völ og getur ekki leitað annað en til þessa eina fyrirtækis sem veitir slíka þjónustu og þessi heilbrigðisþjónusta er einungis í boði fyrir þau sem geta reitt fram háar fjárhæðir. Hún er ekki aðgengileg óháð efnahag.

Þá má einnig færa rök fyrir því að fólk láti ýmislegt yfir sig ganga þar sem það er algerlega undir einu fyrirtæki komið í þessum efnum. Það getur orðið til þess að það myndist óeðlilegt samband og óeðlileg samskipti. Þess vegna er svo mikilvægt, frú forseti, að eftirlit með starfseminni sé gott; það sé eftirlit með gjaldskrá sem er gagnsæ,  að krafan sé sú að gjaldskráin sé gagnsæ og að faglegu viðmiðin séu skýr, sér í lagi í ljósi þess að fyrirtækið er það eina sem veitir þessa heilbrigðisþjónustu á Íslandi. Þegar þannig er um búið þá þurfum við að gæta sérstaklega að því að allt sé gagnsætt, það sé auðvelt að veita eftirlit og að faglegu viðmiðin séu skýr. Ef við lítum t.d. til Danmerkur þá  á fólk þar val. Þar eru bæði framkvæmdar ófrjósemisaðgerðir í opinbera kerfinu og  á einkastofum. Það væri sannarlega kostur fyrir fólk ef það gæti átt eitthvert val í þessum efnum, en svo er ekki.


Ræðumaður: Oddný G. Harðardóttir

Virðulegi forseti. Á fæðingarári hæstv. heilbrigðisráðherra voru lifandi fædd börn á hverja konu rúmlega fjögur. Í dag eru þau 1,6. Þar geta aðstæður barnafjölskyldna sannarlega haft áhrif; atvinnuþátttaka og fleira ásamt minnkandi frjósemi. En á sama tíma virðist hið opinbera ekki stuðla að því að það sé aðgengilegt að komast í frjósemisaðgerðir fyrir þau sem þess þurfa. Aðgerðirnar eru ekki bara erfiðar andlega og líkamlega heldur eru þær mjög dýrar, hormónameðferð, eggtaka og uppsetning kosta sitt. Ekki virðist heldur vera sérstaklega tekið tillit til sérstöðu hópa, svo sem ungs fólks með krabbamein. Það er mér vitanlega ekki mögulegt að fá slíka meðferð á Landspítalanum eða annars staðar í opinbera kerfinu, fólk sem vill frekar fá slíka aðstoð hjá sínum kvensjúkdómalækni eða á kvennadeild Landspítalans fær hana ekki. Er fyrirtækið Livio með einkarétt á að framkvæma frjósemismeðferðir á Íslandi?

Auk þess er gjaldskráin ekki gagnsæ. Það er erfitt að átta sig á því í hverju aukinn kostnaður felst sem rukkað er fyrir. Ég get nefnt dæmi um kostnað sem aðeins lendir á hinsegin fólki en ekki á gagnkynja pörum sem glíma við ófrjósemisvanda. Gjaldið er kallað millimakagjald. Pör sem hafa neitað að borga gjaldið hafa fengið það niðurfellt en það þarf að krefjast þess því að rukkunin kemur alltaf við þessar aðstæður sem eru þannig að egg er tekið úr manneskju A og frjóvgað með gjafasæði og sett í manneskju B. Það eru engin rök fyrir því að það sé dýrara en þegar egg er tekið úr konu, frjóvgað og sett í hana aftur, að fyrirtækið rukki hið undarlega millimakagjald.

Fyrirtækið Livio  má neita fólki um meðferð vegna heilsufars, en viðmiðin eru óljós og það eina sem fólk getur gert ef það fær höfnun er að kvarta við landlækni. Ef fólk telur sig verða fyrir fordómum, t.d. vegna holdafars, fötlunar eða vegna félagslegra aðstæðna eða því líkar ekki þjónustan, þá getur það ekki leitað annað.

Ég spyr því hæstv. heilbrigðisráðherra: Hvaða opinberir aðilar sjá um frjósemisaðgerðir á Íslandi, svo sem tæknisæðingu og glasafrjóvgun? Hvernig er eftirliti háttað með starfsemi einkarekinna fyrirtækja sem sinna frjósemismeðferðum, bæði fjárhagslegu og faglegu? Hver er niðurgreiðsla Sjúkratrygginga Íslands á þjónustu einkarekinna fyrirtækja sem sinna frjósemismeðferðum og af hverju tekur niðurgreiðslan mið? Hversu mörgum einstaklingum hafa einkarekin fyrirtæki sem sinna frjósemismeðferðum sinnt síðastliðin fimm ár og hversu mörgum hefur verið synjað um þjónustu?


Ræðumaður: Logi Einarsson

Frú forseti. Ég vil þakka hv. þingmanni fyrir að setja þetta mál á dagskrá, það skiptir máli. Það er ekki vafi á því að gervigreindin getur nýst okkur. Okkur hættir samt til að gera alltaf ráð fyrir að hún sé að vinna í þessu stærsta samhengi en ég held að við gætum strax farið að nýta hana hér á Íslandi. Gary Kasparov, heimsmeistari í skák, sagði einhvern tímann að besta tölva í heimi vinnur besta skákmann í heimi en sæmileg skáktölva og besti skákmaður í heimi vinna alltaf allar aðrar tölvur. Mér verður hugsað út á land þar sem við höfum oft lækna sem eru einir og þurfa að glíma við ótrúlega erfiðar aðstæður í fámenninu. Með aðstoð gervigreindar og tölva geta þeir einmitt fundið meira öryggi, greint hluti sem þeir eiga enga möguleika á annars þannig að ég held að við ættum strax að byrja að þreifa okkur áfram með að nýta slíka tækni svona á litlum skala áður en þetta stóra byrjar.


Ræðumaður: Dagbjört Hákonardóttir

Virðulegi forseti. Ég vil þakka hv. þm. Ingu Sæland fyrir þarfa umræðu og sömuleiðis hæstv. heilbrigðisráðherra fyrir að gefa sig að málinu. Við heyrum reglulega skelfilegar fyrirsagnir í fjölmiðlum og sjáum að þær eru að verða allt of algengar fréttirnar af andláti ungs fólks í blóma lífsins sem stundum þarf að kveðja eftir langa og stranga baráttu við kerfið og fíkniefni en mjög oft líka eftir falið stríð, stríð við ópíóíða. Þeim sem kljást við ópíóíðafíkn fjölgar og sérstaklega ungu fólki. Þetta er auðvitað stórhættuleg fíkn og af allt öðrum toga heldur en mörg önnur fíkn sem áður var kennd við áfengi. Meðferðarúrræði sem teljast hefðbundin duga oft ekki sem skyldi án eftirmeðferðar með öðrum efnum og svo hendir hún líka oft fólk með fjölþættan vanda, t.d. geðrænan vanda. SÁÁ hafa margoft bent á að þau hafa bara ekki þekkinguna né það sérhæfða starfsfólk sem þarf til að þjónusta þessa hópa, og hér komum við inn á langvarandi stefnuleysi í málaflokknum. Við þurfum metnaðarfulla áætlun um það hvernig við viljum nálgast fíkn. Viljum við nálgast hana út frá refsisjónarmiði eða viljum við nálgast hana út frá heilbrigðissjónarmiði? Þetta þarf samhæfð ríkisstjórn að koma sér saman um og auðvitað setja meira fjármagn inn í málaflokkinn. Ég veit að það hljómar auðvelt að fullyrða það en það er nú bara einu sinni þannig sem þetta lítur út. Þau verða að fá fjárfestingu inn í sína starfsemi hjá SÁÁ eigi þau að þróa þjónustu sína frekar. Ég bara minni á að starfsemi SÁÁ reiðir sig að mjög miklu leyti á sjálfsaflafé eins og staðan er núna.

Það er löngu tímabært að forgangsraða í þágu þessa gríðarlega viðkvæma hóps. Við getum ekki setið hjá og lokað augunum fyrir þessum faraldri sem hrifsar fólk frá fjölskyldum sínum og oft ungt fólk sem á lífið fyrir sér en líka fjölskyldufólk.

Virðulegur forseti. Ef ég get skilið eitthvað  eftir hérna þá á ekkert barn að þurfa að eiga foreldri sem á þess ekki kost  að leita sér hjálpar við fíkn. Við vitum vel hvernig það endar.


Ræðumaður: Jóhann Páll Jóhannsson

Hæstv. forseti. Ég vil byrja á því að þakka hv. þm. Ingu Sæland fyrir að eiga frumkvæði að þessari mikilvægu umræðu og jafnframt þakka hæstv. heilbrigðisráðherra fyrir ágæta yfirferð. Við erum hér að ræða um einn algengasta og alvarlegasta geðsjúkdóm samtímans og með tilkomu ópíóíðanna er þetta sá sjúkdómur sem veldur dauða flestra á aldrinum 15 ára til fertugs. Samkvæmt nýlegum rannsóknum íslenskra heilbrigðisyfirvalda eru u.þ.b. 22% líkur fyrir íslenska karla að verða fíklar einhvern tímann á ævinni og um 10% líkur hjá konum. Hér hefur sjónum ekki síst verið beint að þeirri þjónustu sem er veitt af hálfu SÁÁ. Eins og við vitum hefur SÁÁ lengi gegnt algjöru grundvallarhlutverki þegar kemur að því að aðstoða og hlúa að þeim sem glíma við fíknisjúkdóminn og aðstandendum þeirra og ég geri ráð fyrir að SÁÁ verði það áfram og þess vegna skiptir gríðarlegu máli og við þurfum að ræða það hér í þessum sal hvernig samningum og hvernig opinberum fjárveitingum til þessara samtaka er háttað.

Nú er staðan þannig, virðulegi forseti, að rekstrargrunnur samtakanna hefur verið verulega vanfjármagnaður um margra ára skeið. Hundruðum milljóna af sjálfsaflafé þeirra er varið í að greiða niður þjónustu sem er veitt samkvæmt þjónustusamningum við ríkið. Þessi fjárskortur kemur í veg fyrir að hægt sé að veita fólki með fíknisjúkdóm samfellda meðferð. Árlega deyja um 100 einstaklingar úr fíknisjúkdómi á Íslandi. Árið 2022 létust 12 sem höfðu óskað eftir innlögn áður en röðin kom að þeim og við fáum allt of oft fréttir af kornungu fólki sem deyr af völdum sjúkdómsins. Ábyrg stjórnvöld og ábyrgir stjórnmálamenn hljóta að forgangsraða fjármunum í þágu forvarna og meðferðarúrræða sem virka.


Ræðumaður: Kristrún Frostadóttir

Herra forseti. Ég vil vekja athygli á því að jafnaðarfólk hefur talað fyrir mörgum þeim útgjaldatillögum sem hér koma fram en það er partur af heildstæðri stefnu sem er mótuð í upphafi kjörtímabila. Hér hefur þessi ríkisstjórn setið í sjö ár og aldrei viljað tala fyrir slíkum úrbótum en mætir núna, ári fyrir kosningar eða hálfu ári eða einu og hálfu ári eða hvað svo sem það er, í aðdraganda kjarasamninga með breytta stefnu, sem er gott og vel en þetta er ekki fjármagnað, eins og hæstv. fjármálaráðherra reyndar bendir hér á.

Hér er enginn endilega að tala um hækkun á millitekjuhópana en ég ætla bara að kasta því hér fram að fyrir jól var mikill sársauki sem fólst í að finna 9,5 milljarða í niðurskurð sem hafði mikil áhrif á opinbera markaðinn sem á enn eftir að semja fyrir. Verður ráðist í niðurskurð, til að mynda hjá opinberum aðilum sem bitnar á þeim aðilum sem eiga eftir að sækja kjör sín?

Ég ætla líka að spyrja í því samhengi hvort hæstv. fjármálaráðherra hefur skoðað tillögur Samfylkingarinnar varðandi fjármögnun, hvort sem það er hækkun fjármagnstekjuskatts, veiðigjalds eða afturköllun á bankaskatti, að hluta til eða öllu leyti. Það er hægt að finna þetta fjármagn. Ef þetta leiðir til niðurskurðar sem bitnar á starfsaðstæðum opinbera markaðarins þá er það erfitt samningsumhverfi að labba inn í næstu vikurnar.


Ræðumaður: Kristrún Frostadóttir

Forseti. Ég vil hrósa verkalýðshreyfingunni og Samtökum atvinnulífsins fyrir uppleggið í kjarasamningum. Samfylkingin fagnar áherslunni á sterkari tilfærslukerfi með sértækari kjarabótum í staðinn fyrir þeim mun meiri almennar launahækkanir. Þarna höfum við og verkalýðshreyfingin verið algjörlega samstiga. En ég get varla verið að óska ríkisstjórninni eða hæstv. fjármálaráðherra til hamingju því að hún talaði sig hása gegn nákvæmlega þessari nálgun núna fyrir jól og felldi allar tillögur okkar, úr kjarapakka Samfylkingarinnar, um vaxtabótaauka, húsnæðisbætur, barnabætur og þar fram eftir götunum.

Það sem skilur hins vegar á milli núna, og það er mikilvægt, er að Samfylkingin hefði ekki gert þetta svona, ekki án þess að finna til fjármögnun fyrir varanlegum rekstrarútgjöldum upp á fleiri milljarða, enda hefur Samfylkingin haft það sem reglu að koma aldrei með útgjaldatillögur inn í þingið nema þær séu fjármagnaðar og helst gott betur, sérstaklega á tímum verðbólgu og þenslu. Útgjaldahliðin er flott en það er engin fjármögnun. Við getum ekki annað en gagnrýnt það, ekki bara út frá þensluáhrifum heldur ekki síður ráðrúmi ríkisins til að veita þjónustu þegar fram í sækir. Það er auðvelt að auka bara útgjöldin eins og þessi ríkisstjórn hefur gert en það gilda ákveðin prinsipp þegar kemur að rekstri ríkissjóðs — eða hvað, hæstv. fjármálaráðherra? Ríkisstjórninni fannst mikilvægt að fjármagna varnargarða við Svartsengi með því að afla tekna en ekki tugmilljarða uppkaup á íbúðum sem fylgdu í kjölfarið og ekki heldur þessa milljarða í tengslum við kjarasamninga sem sagt er að verði 20 milljarðar á ári næstu fjögur árin.

Ég vil því spyrja hæstv. fjármálaráðherra: Hvers vegna? Eða öllu heldur, hvers vegna ekki? Finnst hæstv. fjármálaráðherra óþarft að fjármagna þessi útgjöld sérstaklega? Ef það er ekki gert með tekjum þá er það lántaka. Eða telur hæstv. fjármálaráðherra að hún muni finna 20 milljarða kr. niðurskurð eða hagræðingu núna sem ekki tókst að finna í fjárlögunum fyrir jól?


Ræðumaður: Oddný G. Harðardóttir

Frú forseti. Virk samkeppni er ekki sjálfgefin. Stór fyrirtæki á hinum litla íslenska markaði hafa mikla hagsmuni af því að draga úr henni og þá ekki síst að dregið sé úr eftirliti með samkeppnisreglum. Stjórnvöld hafa ekki staðið sig í að verja hag neytenda. Skýrt dæmi um afleiðingar brota á samkeppnislögum er samráð skipafélaganna um vöruflutninga milli landa. Það hafði m.a. áhrif á vöruverð, verðbólgu og vexti, og þar með á kjör almennings, og gerði stjórnvöldum um leið erfiðara um vik við efnahagsstjórnina.

Það margborgar sig að styrkja Samkeppniseftirlitið, bæði með auknum fjárframlögum en einnig með lagabreytingum, með viðurlögum sem virka til að fyrirtæki haldi sig innan samkeppnislaga og skýrum ákvæðum til að gæta almannahagsmuna í anda tilskipunar ESB frá árinu 2014, sem nefnd hefur verið hér í þessari umræðu, um viðurlög við samkeppnisbrotum og um leiðir fyrir neytendur til að sækja rétt sinn þegar samkeppnislög eru brotin.

Á síðasta kjörtímabili þegar breytingar voru gerðar á samkeppnislögum voru þær til að veikja Samkeppniseftirlitið. Fjárframlög til eftirlitsins eru skorin við nögl, bæði nú og þá. Hæstv. ráðherra boðar öflugri neytendavernd. Vonandi eru það ekki bara orðin tóm og stefnubreyting hefur átt sér stað í málaflokknum þótt sú sem hér stendur sé tortryggin, einkum í ljósi sögunnar.


Ræðumaður: Dagbjört Hákonardóttir

Frú forseti. Í samstarfssáttmála ríkisstjórnarinnar segir beinum orðum, með leyfi forseta:

„Stefnt verður að sameiningu Samkeppniseftirlitsins og Neytendastofu og verða kannaðir möguleikar á sameiningu við aðrar stofnanir eftir atvikum sem getur aukið samlegðaráhrif og skilvirkni í opinberu eftirliti. Meginmarkmiðið er að styrkja samkeppni innanlands, tryggja stöðu neytenda betur í nýju umhverfi netviðskipta og efa alþjóðlega samkeppnishæfni íslensks atvinnulífs.“

Aðhald í eftirlitshluta neytenda- og samkeppnismála fela í sér mjög hættulegar áherslur í fákeppnisþjóðfélagi. Það er alveg morgunljóst að samkeppni hefur ekki verið styrkt sem neinu nemur og því síður er staða neytenda sterkari. Opinbert markaðseftirlit smáþjóðar verður einfaldlega að hafa það að helstu áherslu sinni að hamla skaðlegri fákeppni. Verkefni eftirlitsstofnana hafa margfaldast að umfangi á síðasta áratug án þess að stöðugildum hafi fjölgað sem því nemur og fjárframlög ekki gengið í takt í málaflokknum. Auk þess reiðir launafólk sig á það að stjórnvöld stuðli að virkri samkeppni á markaði. Hættan á samþjöppun og fákeppni er sem áður segir gífurleg. Samtök atvinnurekenda hér á landi mættu taka sér norræna samstarfsaðila sína til mikillar fyrirmyndar og gera allt sem í þeirra valdi stendur til að vinna markvisst gegn fákeppni. Stjórnvöld geta líka svo sannarlega gefið í með því að styðja við Neytendasamtökin sem núna reiða sig að nær öllu leyti á félagsgjöld til að halda úti sinni starfsemi. Ávinningur almennings er ótvíræður. Ólögmætt samráð Eimskips og Samskipa kostaði íslenskt samfélag tæplega 62 milljarða kr. á árunum 2008–2013 samkvæmt nýlegri úttekt Analytica. Þetta hefur leitt af sér að lántakendur verðtryggðra lána greiddu um 17,4 milljarða aukalega vegna hækkunar vísitölu. Fákeppni kostar en í lok dags þá græðir alltaf einhver. Hvenær ætlar ríkisstjórnin að taka stöðu með almenningi í þessu landi?


Ræðumaður: Oddný G. Harðardóttir

Herra forseti. Áhrif fákeppni, stórra fyrirtækja og samtaka þeirra á lýðræðið, stjórnmál, lagasetningu og á stjórnmálaflokka og nærsamfélög eru mikil hér á landi. Íslendingar voru 100 árum á eftir Bandaríkjamönnum að setja samkeppnislög. Í Bandaríkjunum brutu samkeppnislögin einokun og fákeppni á bak aftur og í kjölfarið bötnuðu lífskjör og efnahagur Bandaríkjamanna til muna. Það var ekki aðeins mikilvægi þess að neytendur væru varðir fyrir fákeppni sem hvatti Bandaríkjamenn áfram svo löngu á undan öðrum heldur einnig það að fákeppni fylgir samþjöppun valds og áhrifa sem talið er ógna lýðræðinu. Það var í þessum anda sem Bandaríkjamenn beittu sér fyrir því eftir síðari heimsstyrjöldina að stórfyrirtækjum yrði skipt upp í Japan og Þýskalandi. Það lagði grunninn að endurreisn ríkjanna eftir síðari heimsstyrjöldina og mikilli efnahagslegri velgengni, bæði í Japan og Þýskalandi. Friður, lýðræði og samkeppni héldust í hendur.

Við Íslendingar búum við fákeppni á flestum lykilmörkuðum. Við þekkjum áhrif og völd stórra fyrirtækja sem nánast stýra heilu byggðarlögunum. Sveitarstjórnir telja sig jafnvel verða að beygja sig fyrir stóru allsráðandi fyrirtækjunum sem oft eru jafnframt velgjörðarmenn byggðarlaganna sem styrkja íþróttafélög og byggingu íþróttamannvirkja svo algeng dæmi séu nefnd. Við þekkjum áhrifin sem stórfyrirtæki vilja sækja sér innan stjórnmálaflokka og hvernig þau beita sér til að gæta hagsmuna sinna við lagasetningar. Stærstu fyrirtækin hafa sterkustu röddina, halda jafnvel úti fjölmiðlum til að gæta hagsmuna sinna og vinna að afli gegn Samkeppniseftirlitinu. Það er með ólíkindum að hvorki Fiskistofa né Samkeppniseftirlitið hafi yfirsýn yfir stjórnunar- og eignatengsl í sjávarútvegi, svo dæmi séu tekin. Stjórnvöld sem gæta eiga hagsmuna almennings sjá ekki til þess að Neytendasamtökin séu í stöðu til að hafa jafn sterka rödd með fjárframlögum líkt og nágrannalöndin okkar gera.

En það er fleira sem gæta þarf að. Nú um stundir er horft til yfirburðastöðu fyrirtækja á borð við Google, Facebook og Apple og talið er að þau fyrirtæki geti með stöðu sinni ógnað lýðræðinu ásamt því að vera efnahagslífinu skaðleg.

Íslenska samkeppnislöggjöfin frá árinu 1993 var hluti af undirbúningi aðildar Íslands að Evrópska efnahagssvæðinu. Í gegnum EES höfum við fengið neytendavernd sem við nutum ekki án aðildarinnar. Vegna EES-samningsins geta íslensk stjórnvöld ekki að öllu leyti látið undan þrýstingi sérhagsmunaafla og veikt Samkeppniseftirlitið enn frekar.

Í íslensku viðskiptalífi hefur átt sér stað gríðarleg samþjöppun valds og áhrifa og Samkeppniseftirlitið fær ekki að beita þeim viðurlögum sem nauðsynleg eru til að skapa þau varnaðaráhrif að öll fyrirtæki telji það hag sinn að starfa innan ramma laganna og reglulega er hart sótt að Samkeppniseftirlitinu. Til að gæta að hag sínum ætti almenningur að standa með öflugu samkeppniseftirliti og neytendavernd og, herra forseti, það er sannarlega umhugsunarefni þegar stórfyrirtæki og samtök þeirra beita afli sínu gegn samkeppniseftirliti og samkeppnisreglum. Það vekur upp spurningar um hvers vegna þau sækjast ekki eftir því að hafa allt uppi á borðum. Hvers vegna berjast þau gegn því t.d. að Samkeppniseftirlitið hafi í lögum viðurlög sem sjá til þess að fyrirtækin haldi sér innan samkeppnisreglna? Við höfum reynslu af þessu, t.d. á síðasta kjörtímabili þegar ríkisstjórnin kom með frumvarp sem gerði ekkert annað en að draga tennurnar úr Samkeppniseftirlitinu. Stjórnarandstaðan kom í veg fyrir verstu ákvæðin en samt sem áður var það greinileg stefna ríkisstjórnarinnar, sem á að vera að verja hag almennings, að hún vildi draga tennurnar úr Samkeppniseftirlitinu. Það finnst mér, forseti, hneykslanlegt.


Ræðumaður: Logi Einarsson

Herra forseti. Ég ætla ekkert að ræða það hér við hæstv. ráðherra hvað var eðlilegt og hvað var ábyrgt. Það liggur fyrir að ég hef verið sammála aðalritara Sameinuðu þjóðanna en ekki hæstv. utanríkisráðherra og mér finnst það eiginlega engin réttlæting í stöðunni fyrir þessari bið að Noregur og Írar dragi vagninn. Framlag Íslands leikur kannski ekki lykilhlutverk í þessari aðstoð þótt það sé vissulega hátt miðað við höfðatölu og sé nauðsynlegt. Þetta snýst ekki síst um þau skilaboð sem við sendum til alþjóðasamfélagsins. Lítil friðelskandi smáþjóð hefur lítið annað fram að færa í utanríkismálum heldur en einmitt bara orð sín. Ég vil þó fagna tóninum hjá hæstv. ráðherra varðandi það að hann sér fyrir sér að úr þessu leysist.


Ræðumaður: Logi Einarsson

Herra forseti. Við höldum áfram á svipuðum slóðum. Eins og kom fram hjá hæstv. ráðherra hefur tekist að greiða fyrir för ríflega 70 manns frá Gaza til Íslands af íslenskum stjórnvöldum, fólks sem hafði fengið dvalarleyfi. Þau bætast þá við 20 einstaklinga sem íslenskir sjálfboðaliðar höfðu þegar bjargað af svæðinu. Það er alveg ástæða til að óska hæstv. ráðherra til hamingju með þetta þótt vissulega séu margir hissa á seinagangi stjórnvalda í samanburði við íslenska almennra borgara. En gott og vel. Nú er bara að hvetja ráðherra til að klára að aðstoða þá sem stóðu út af og höfðu fengið dvalarleyfi. En þetta er auðvitað bara lítið brot af þeim sem eru innikróuð á Gaza-svæðinu og búa við einhverjar mestu manngerðu hörmungar í manna minnum og þurfa að vera þar áfram.

Skömmu eftir áramót tilkynnti ráðherra, án samráðs við ríkisstjórn og án samráðs við þing, að hann hefði ákveðið að frysta greiðslur til UNRWA vegna gruns um að 12 af 30.000 starfsmönnum samtakanna hefðu tekið þátt í hryllilegum hryðjuverkaárásum Hamas á Ísrael 7. október síðastliðinn. Það voru margir sem gagnrýndu slíka frystingu, m.a. António Guterres, framkvæmdastjóri Sameinuðu þjóðanna, sem lagði þunga áherslu á að ákvörðun ríkja yrði snúið við, enda væri með þessu verið að refsa mjög stórum hópi fólks sem byggi við alvarlega mannúðarkrísu vegna ásakana á hendur mjög fáum. Hæstv. ráðherra kom síðan fyrir utanríkismálanefnd í byrjun febrúar síðastliðinn og sagði að það kæmi vel til greina að endurskoða þessa afstöðu enda hefði þá rannsókn verið lokið af hálfu Sameinuðu þjóðanna sem ætti að taka u.þ.b. mánuð. Hann sagði líka að ef ekki færi að berast aftur aðstoð til samtakanna fyrir lok febrúar þá stefndi í hungursneyð. Nú er mars, nú ríkir hungursneyð og það hefur ekkert heyrst neitt nýtt frá ráðherra. Því spyr ég hæstv. ráðherra einfaldlega hvort við megum vænta þess að ráðherra tilkynni um nýja og endurskoðaða afstöðu og að framlag til UNRWA verði greitt á gjalddaga.


Ræðumaður: Oddný G. Harðardóttir

Herra forseti. Í gær bárust þær gleðifréttir að 72 dvalarleyfishafar hefðu komist út af Gaza-svæðinu og væru  væntanleg til Íslands á næstu dögum. Af fréttinni mátti skilja að símafundur hæstv. utanríkisráðherra með utanríkisráðherra Ísraels þriðjudaginn 27. febrúar síðastliðinn hefði skipt sköpum við afgreiðslu málsins enda komst fólkið út af svæðinu á innan við viku frá símtalinu.

Þann 27. febrúar voru liðnir nákvæmlega tveir mánuðir frá því að fjölskyldumeðlimir fólksins höfðu mótmælt á Austurvelli þar sem kallað var eftir að ríkisstjórnin gripi til ráðstafana til að koma dvalarleyfishöfunum, aðallega konum og börnum, út af Gaza-svæðinu. Það var svo 6. febrúar að þrjár íslenskar konur, sem farið höfðu á eigin vegum til Kaíró, komu fjölskyldu út af svæðinu. Fleiri fjölskyldur komust út af svæðinu í kjölfarið, einnig fyrir tilstilli íslenskra kvenna í sjálfboðavinnu.

Í viðtölum 6. febrúar gaf hæstv. utanríkisráðherra það í skyn að ekki yrði aðhafst sérstaklega hans hálfu fyrr en komist hefði verið að samkomulagi um breytingar á útlendingalögum í ráðherranefnd um útlendingamál, enda var það sem við manninn mælt að stuttu eftir að hæstv. dómsmálaráðherra lagði fram frumvarp til breytinga á lögum um útlendinga, sem m.a. inniheldur verulegar takmarkanir á rétti flóttafólks til fjölskyldusameiningar, hringdi hæstv. ráðherra loks í kollega sinn í Ísrael og þrýsti á að dvalarleyfishafarnir fengju leyfi til að fara yfir landamærin. Seinagangur og aðgerðaleysi hæstv. utanríkisráðherra er óboðlegt og í raun sérstakt rannsóknarefni. Hvers vegna beið ráðherrann allan þennan tíma þegar öllum mátti vera ljóst að hver dagur sem leið skipti sköpum? Þurfti flokkur hæstv. forsætisráðherra að afgreiða útlendingafrumvarp hæstv. dómsmálaráðherra út úr þingflokki VG áður en utanríkisráðherrann hreyfði legg eða lið til að hjálpa fólki sem var í mikilli lífshættu? Er það virkilega svo?


Ræðumaður: Dagbjört Hákonardóttir

Virðulegi forseti. Í gær, þriðjudag, leit ný könnun Vörðu – rannsóknastofnunar vinnumarkaðarins dagsins ljós. Við sjáum m.a. að staða innflytjenda mælist markvert verri en innfæddra Íslendinga fjórða árið í röð og mun hærra hlutfall þeirra á erfitt með að ná endum saman. Hópurinn getur mun síður mætt óvæntum útgjöldum og mörg hver hafa ekki haft tök á að greiða fyrir grunnþætti fyrir börnin sín. Við sjáum líka að staða þeirra á húsnæðismarkaði er gjörólík stöðu innfæddra, þau eru mun minna í eigin húsnæði, búa við þyngri mánaðarlega greiðslubyrði af húsnæðiskostnaði, þurfa oftar að flytja og búa í meira mæli í húsnæði sem hentar hreinlega ekki. Þrátt fyrir þetta sér meiri hluti innflytjenda á Íslandi fyrir sér að setjast hér að til frambúðar. Það er jákvætt en þessa misskiptingu þarf að uppræta með öllum tiltækum leiðum. Það er of ríkjandi viðhorf hér að einblínt sé á stöðu þeirra sem vinnuafls. Við heyrum frasa á borð við: Við þurfum þetta fólk. Já, við þurfum það svo sannarlega, en er ekki kominn tími á að við horfumst í augu við skyldurnar sem við berum gagnvart þeim? Þau þurfa líka á okkur að halda og við erum ekki til staðar. Ég kalla eftir því að þau njóti alls þess sem íslenskt velferðarkerfi hefur upp á að bjóða. Hluti af því samtali er að horfa ekki fram hjá þörfum þeirra. Hættum að tala aðeins um framlag þeirra sem vinnuafls heldur sem fólk og ávörpum þær lausnir sem við þurfum að leggja á borðið til að ná settu takmarki. Við skulum heldur ekki horfa fram hjá þeim sem hlaupa hvað hraðast í því samfélagi sem við búum í. Það eru kvennastéttir sem samanstanda af íslenskum konum sem eru hér uppaldar og þeim sem koma að utan, sem eru í heilbrigðis-, velferðar- og skólakerfinu. Ísland verður aldrei land tækifæranna þegar við búum hér markvisst til hliðarsamfélög og í umræðunni stóru skiptir máli að leggja til lausnir.


Ræðumaður: Jóhann Páll Jóhannsson

Herra forseti. Vonandi hillir undir að samningar náist á almennum vinnumarkaði. Þar mun aðkoma hins opinbera, ríkis og sveitarfélaga skipta miklu máli. Við í Samfylkingunni höfum lýst stuðningi við þá grundvallarnálgun sem breiðfylkingin í ASÍ hefur sett fram og við höfum lagt áherslu á að kjarabætur verði ekki aðeins sóttar gegnum launaliðinn heldur líka að verulegu leyti gegnum tilfærslukerfin okkar sem taka mið af aðstæðum fólks. Við höfum m.a. lagt til að greiddur verði út sérstakur vaxtabótaauki til að styðja við tekjulág heimili með þunga greiðslubyrði, fólkið sem er að sligast undan háum vöxtum og efnahagsóstjórn í landinu. Stjórnarmeirihlutinn greiddi illu heilli atkvæði á Alþingi gegn slíkum vaxtabótaauka í fyrra. En nú þegar lítið ber á milli aðila á vinnumarkaði þá vil ég hvetja hæstv. ríkisstjórn eindregið til að fá bara þessa hugmynd að láni og gera að sinni; greiða út sérstakan vaxtabótaauka til skuldsettra heimila, þ.e. ef ekki er vilji til þess að hækka varanlega eignaskerðingarmörk og styrkja vaxtabótakerfið.

Íslenska barnabótakerfið er það minnsta og veikasta á Norðurlöndunum miðað við umfang hagkerfisins og fjölda barna. Úr þessu verður að bæta, líkt og við í Samfylkingunni höfum talað fyrir. Ég fagna því líka sem ég les í fréttum að það stefni í að ríki, sveitarfélög og aðilar vinnumarkaðarins komi sér saman um fríar skólamáltíðir. En loks vil ég hvetja sérstaklega til þess að við hér komum okkur saman um umbætur á fæðingarorlofslöggjöfinni. Ég vil vekja athygli á frumvarpi mínu til breytinga á fæðingarorlofslögum sem Alþýðusamband Íslands hefur lýst stuðningi við. Þar er m.a. lagt til að þakið hækki úr 600.000 kr. í 800.000 kr. og að fyrstu 350.000 kr. viðmiðunartekjurnar verði óskertar. Þetta eru skynsamlegar leiðir til að bæta kjör fólks og ég hvet ríkisstjórnina til að horfa til þeirra.


Ræðumaður: Þórunn Sveinbjarnardóttir

Economist.Hæstv. forseti. Hver ber ábyrgð? Það er yfirskrift fundar sem boðað er til í tilefni af alþjóðlegum baráttudegi kvenna 8. mars næstkomandi. Á dagskrá er fæðingarorlofið og svokallað umönnunarbil, sem er tíminn eftir að fæðingarorlofi lýkur og þangað til barn fær pláss á leikskóla. Það er full ástæða til að spyrja um ábyrgð í þessu samhengi og þá sérstaklega um það hvort foreldrið, þegar um tvö, tvær eða tvo er að ræða, tekur að sér að brúa þetta bil. Staðan er nefnilega sú á Íslandi að konur taka bæði meiri hluta fæðingarorlofsins og eru mun líklegri til að lengja það heldur en karlar og að fara í hlutastarf að því loknu. Hvort tveggja leiðir til tekjutaps fyrir konuna á vinnumarkaði og í lífinu. Á þetta benti formaður BSRB, Sonja Þorbergsdóttir, síðast í fjölmiðlum í gær. Erlendar rannsóknir sýna að tekjufall kvenna eftir barneignir er allt annað og miklu meira	 en karla. Á þetta var t.d. bent nýlega í tímaritinu

Mér finnst alltaf jafn athyglisvert, forseti, að heyra muninn á afstöðu fólks til töku fæðingarorlofs. Flest sýna því nefnilega mikinn skilning að karlar skeri fæðingarorlofstöku sína við nögl vegna tekjutapsins sem þeir verða fyrir. Miklu minna ber á sömu viðbrögðum þegar konur eiga í hlut. Einhvern veginn er það þannig að tekjutap kvenna vegna fæðingarorlofstöku þykir ekkert sérstakt tiltökumál og endurspeglar þar með rótfastar hugmyndir um stöðu kvenna í samfélagi og á vinnumarkaði. Tekjufórn kvenna á vinnumarkaði vegna fæðingarorlofstöku er langt frá því að vera sjálfsagt mál. Hún leiðir til lægri ævitekna, verri kjara og réttinda á vinnumarkaði og að lokum til lægri eftirlauna.


Ræðumaður: Oddný G. Harðardóttir

Herra forseti. Yfirskrift menntastefnu Reykjanesbæjar er: Með opnum hug og gleði í hjarta. Menntastefnan byggist á þremur leiðarljósum sem eiga að einkenna allt starf með börnum og ungmennum í bænum. Í skólum Reykjanesbæjar eru 30% barna af erlendum uppruna. Eitt leiðarljósanna í menntastefnunni er: Kraftur fjölbreytileikans. Þar er minnst á þau sígildu sannindi að ein af grunnþörfum hverrar manneskju sé að tilheyra og að fagfólk þurfi að koma auga á þann auð sem býr í hverju barni, reynslu þess, þekkingu og áhuga, á sama tíma og það ígrundar á gagnrýninn hátt starfshætti sína og viðhorf.

Þetta eru leiðarljós sem fleiri mættu tileinka sér, ekki síst alþingismenn, einkum í umræðunni um fólk sem hér býr og starfar eða leitar eftir vernd og er af erlendum uppruna. Sum orð eru notuð oftar en önnur í þeirri umræðu. Skilvirkni og raunsæi eru þar ofarlega á lista og stundum fær mannúð að fylgja með. En hvaða merkingu hafa þessi orð í raun? Það fer nefnilega eftir því hver talar. Orðið skilvirkni er stundum notað um að afgreiða umsóknir um alþjóðlega vernd hraðar en nú er gert og það getur líka verið mannúðlegt. Skilvirkni merkir hjá öðrum ómannúðlegar aðgerðir til að fækka umsóknum um vernd. Hvað með raunsæi, er það að horfa raunsætt á innviði okkar og sjá að þá þurfi að bæta til að geta tekið á móti fólki sómasamlega eða á raunsæið að gefa okkur leyfi til að ýta mannúðinni til hliðar?

Það er afar mikilvægt, forseti, að stjórnmálamenn gæti orða sinna í viðkvæmum málum. Annars er voðinn vís.


Ræðumaður: Oddný G. Harðardóttir

Herra forseti. Það er sannarlega margt vel gert í þessum málaflokki og ég vil nefna hér dæmi. Í kjördæmavikunni heimsótti ég skólaskrifstofuna í Árborg og í Reykjanesbæ. Þar er verið að vinna frábært starf með börnum af erlendum uppruna og það hefur verið samstarf milli Árborgar og Reykjanesbæjar og Hafnarfjarðar og það er aðdáunarvert. Ég hvet þingflokka til að fá forsvarsmenn þessarar skólaskrifstofu í heimsókn til að átta sig á því hvað þarna er verið að vinna gott starf.

Hitt vil ég segja að hér talaði hv. þingmaður um heildarsýnina og inngildinguna og hvað þetta sé mikilvægt og ég tek undir það. En það er mikilvægt að rýna frumvörp sem síðan koma líkt og þetta frumvarp sem við ræðum hér  og máta það við, hvernig það passar við þessa heildarsýn og hvernig það passar við það sem við höfum gengist undir með barnasáttmálanum, að rýna frumvörpin út frá sjónarhorni barna. Það er best fyrir börn og ég held að ef við horfum á þetta frumvarp sem við erum að tala um hér út frá þeim sjónarhóli þá verði gerðar á því miklar breytingar.


Ræðumaður: Oddný G. Harðardóttir

Nú, jæja.Herra forseti. Ég reyni nú að missa ekki af ræðum hv. þingmanns sem hér talaði  og dreg mig inn í þingsal til að hlusta á ræðu hans, en svo vildi ekki betur til en að ég fékk áríðandi símtal og þurfti að fara fram og missti af flestu því sem hv. þingmaður sagði í sinni ræðu. Ég fagna því að það sé von á þingsályktunartillögu sem við fáum að ræða hér í þingsal. Það er sannarlega nauðsynlegt fyrir okkur að vinna í inngildingarmálum. Það versta sem hægt er að gera í uppeldi og í stjórnun yfirleitt er afskiptaleysi. Þá búum við til jaðarhópa og aukum ójöfnuð. Við þurfum svolítið að hysja upp um okkur þegar kemur að þessu og ég fagna því þeim fréttum sem hv. þingmaður segir mér um að það sé von á þessu máli. Ef hæstv. ríkisstjórn lifir ekki nægilega lengi til að taka á því máli þá vona ég að sú næsta muni taka upp þráðinn og vinna að þessum málum.


Ræðumaður: Oddný G. Harðardóttir

Herra forseti. Það var ýmislegt sem kom fram í máli hv. þingmanns sem hægt væri að gera athugasemdir við í langri ræðu. En þegar verið er að tala um fjölskyldusameiningar þá er verið að horfa til Danmerkur en ekki til hinna Norðurlandanna sem setja skilyrði um að það þurfi að sækja um fyrir einhvern ákveðinn tíma og það er það sem ég var að vísa til í ræðu minni hér áðan. Markmið útlendingalaga, eitt af þeim, er mannúð og skilvirkni. Mér finnst að mannúðin mætti nú vera ofar í þeim frumvörpum sem koma frá hæstv. ráðherrum Sjálfstæðisflokksins og t.d. í síðasta útlendingafrumvarpi sem fór hér í gegnum þingið þá kom orðið skilvirkni 17 sinnum fyrir í greinargerð en mannúðin mjög sjaldan. Í þessu frumvarpi hefur aðeins orðið niðurskurður á skilvirkni og það kemur bara átta sinnum fyrir en mannúðarhugtakið mjög sjaldan. Það er mikilvægt að löggjöfin okkar sé með þessi markmið, mannúð og skilvirkni, en að mannúðin komi alltaf á undan.


Ræðumaður: Oddný G. Harðardóttir

Herra forseti. Fyrst vil ég segja þegar hv. stjórnarliðar tala um fordæmalausa fjölgun að þegar við erum búin að taka í burtu Úkraínumenn og Venesúela þá erum við með svipaðan fjölda og hér leituðu til lands 2017 og 2018. Það er ekki fordæmalaus fjöldi ef við tökum þessa tvo stóru hópa til hliðar. Mér finnst að við eigum að opna faðminn fyrir Úkraínumönnum eins og við höfum gert og við eigum að taka þátt í því að aðstoða fólk á flótta. Fólki á flótta í heiminum fjölgar stöðugt og nú eru rúmlega 100 milljónir manna á flótta. Við höfum alveg burði til að taka á móti fólki í vanda. Það sem við höfum hins vegar trassað að gera er að bæta innviðina okkar þannig að það sé mögulegt að gera það almennilega, hvort sem við erum að tala um móttöku á flóttafólki eða fólki sem kemur hingað frá útlöndum til að vinna með börnin sín sem ganga í skólana okkar. Það er sannarlega álag á okkar innviði en við höfum trassað að byggja þá upp til að geta tekið á móti fólki. Ég segi fyrir mig að þeir sem halda það að við getum haft einhverja algjöra stjórn á því hverjir leita hingað eftir vernd eru að fara með blekkingar. Við getum það ekki. Við getum auðvitað verið með alls konar skilyrði og útfærslu á okkar lögum og mér finnst að við eigum að líta á löndin í kringum okkur og athuga hvað þau eru að gera vel. En í þessu frumvarpi virðast augu stjórnarliða helst beinast til Danmerkur sem er með hörðustu og réttindaminnstu útlendingastefnuna.


Ræðumaður: Oddný G. Harðardóttir

Herra forseti. Þann 20. febrúar síðastliðinn birti ríkisstjórnin frétt á heimasíðu Stjórnarráðsins þar sem kynnt var til sögunnar heildarsýn ríkisstjórnarinnar í útlendingamálum. Fram kom að ríkisstjórnin hefði sammælst um aðgerðir í málefnum umsækjenda um alþjóðlega vernd, flóttafólks og innflytjenda. Aðgerðunum er ætlað að stuðla að betri, skilvirkari og skýrari framkvæmd innan málaflokksins og bættri þjónustu til að renna styrkari stoðum undir stjórn útlendingamála, eins og stendur á vefnum. Með þessari heildarsýn væri lögð áhersla á mannúð og virðingu og unnið gegn skautun í íslensku samfélagi. Horft væri sérstaklega til framkvæmdar þessara mála á Norðurlöndum þannig að aukið samræmi sé á milli landa.

Hæstv. félags- og vinnumarkaðsráðherra Guðmundur Ingi Guðbrandsson hefur greint frá því að mikil samstaða sé innan ríkisstjórnarinnar um aðgerðapakkann og hann vonast til þess að aðgerðirnar verði vendipunktur í umræðum um útlendinga og innflytjendamál, en sama dag og ríkisstjórnin gaf frá sér yfirlýsingu um að samstaða hefði náðst um heildarsýn í útlendingamálum lagði hæstv. dómsmálaráðherra fram frumvarp til laga um breytingar á útlendingalögum sem nú er hér til umræðu sem að vísu hefur komið fram í þessari umræðu að nýtur ekki stuðnings ríkisstjórnarflokkanna þar sem Vinstri græn hafa gert við það fyrirvara.

Í greinargerð með frumvarpinu segir að með frumvarpinu sé brugðist við hraðri þróun í málaflokknum og fordæmalausri fjölgun umsókna um alþjóðlega vernd. Þær breytingar sem lagðar séu til miði m.a. að því að samræma lög um útlendinga við löggjöf í öðrum Evrópuríkjum, þá einkum annars staðar á Norðurlöndum. Þá sé einnig stefnt að því að auka skilvirkni innan stjórnsýslunnar og tryggja hagræðingu við nýtingu fjármagns. Þegar rýnt er í tölfræði Útlendingastofnunar undanfarin ár er augljóst að sú fordæmalausa fjölgun umsókna um alþjóðlega vernd sem frumvarpi þessu er ætlað að bregðast við á sér einkum tvær skýringar; annars vegar innrás Rússa í Úkraínu og þá ákvörðun, sem alger eining hefur ríkt um, að bjóða Úkraínumönnum hingað til lands, rétt eins og öll önnur Evrópuríki. Árin 2022 og 2023 sótti samtals 3.961 Úkraínumaður um vernd á Íslandi. Hina skýringuna má rekja til fordæmalausrar ákvörðunar Útlendingastofnunar árið 2019 um að setja umsóknir ríkisborgara Venesúela í sérstaka jákvæða forgangsmeðferð fram yfir aðrar umsóknir og veita þeim öllum viðbótarvernd. Árið 2022 og 2023 sóttu 2.795 ríkisborgarar Venesúela um vernd hér á landi og ekki verður séð, forseti, hvernig tillögum sem fram koma í frumvarpi þessu er ætlað að bregðast við þessum ákvörðunum stjórnvalda.

Hæstv. dómsmálaráðherra hefur nýverið lýst því yfir að fjöldaflóttaákvæði útlendingalaga verði áfram beitt í eitt ár til viðbótar gagnvart Úkraínumönnum, enda sér ekki fyrir endann á innrás Rússa og ljóst að neyð Úkraínumanna er enn mikil og þeir í ríkri þörf fyrir vernd. Kærunefnd útlendingamála komst að þeirri niðurstöðu að ekki væru lengur forsendur til að veita ríkisborgurum Venesúela viðbótarvernd þrátt fyrir að tilmæli Flóttamannastofnunar Sameinuðu þjóðanna um að senda ekki fólk til Venesúela, sem fyrri úrskurður byggðist m.a. á, stæðu óhögguð. Þörf þess fyrir vernd er nú metin á einstaklingsgrundvelli og hefur Útlendingastofnun því hafnað flestum umsóknum ríkisborgara Venesúela um vernd. Eftir að úrskurður kærunefndar gekk og eftir að íslensk stjórnvöld hófu brottvísanir á ríkisborgurum Venesúela til Venesúela hefur umsóknum frá þeim fækkað hratt. Á fyrri hluta árs 2023 voru þær að meðaltali 200 á mánuði en í lok árs voru umsóknir á mánuði orðnar færri en 100. Í janúar á þessu ári voru umsóknir frá ríkisborgurum Venesúela einungis 32. Það er því ljóst að úrskurður kærunefndar og sú gífurlega töf sem orðið hefur á afgreiðslu umsókna frá Venesúela hefur leitt til þess að umsóknum frá Venesúela hefur snarfækkað og það áður en það frumvarp sem hér er til umræðu hefur verið samþykkt. Þessi fækkun umsókna frá Venesúela hefur sömuleiðis ekkert með lagabreytingar frá liðnu ári að gera heldur er hér um að ræða breytt mat kærunefndar á aðstæðum í Venesúela.

Umsóknir frá öðrum ríkjum voru árið 2022 og 2023 tæplega 1.000 talsins. Það er svipaður fjöldi og sótti um vernd hér á landi árin 2017–2018. Því er sá fjöldi engan veginn fordæmalaus. Umsóknum fækkaði síðan í u.þ.b. 700 árið 2019 en árið 2020 og 2021, þegar heimsfaraldur geisaði, fækkaði umsóknum niður í rúmlega 500 en leiða má líkur að því að þær ströngu ferðatakmarkanir sem þá giltu hafi haft mikið að segja um fjölda umsókna þau árin. Hæstv. dómsmálaráðherra hefur síðan látið hafa það eftir sér að hún telji að Ísland geti ekki tekið við 500 á ári. Ekki er ljóst hvað hæstv. dómsmálaráðherra á við með þessu og ég velti því fyrir mér hvort flóttafólk frá Úkraínu sé inni í þessu markmiði hæstv. ráðherra.

Það eru einkum tvær tillögur í frumvarpi þessu sem ég vil vara sérstaklega við í 1. umræðu þessa máls. Í fyrsta lagi sú tillaga sem fram kemur í 5. gr. frumvarpsins þar sem enn og aftur er lagt til að 2. mgr. 36. gr. laga um útlendinga falli brott. Breytingar á 2. mgr. 36. gr. hafa nú verið lagðar fram nær árlega allt frá árinu 2019. Á síðasta löggjafarþingi voru gerðar umtalsverðar breytingar á ákvæðinu en nú er gengið svo langt að leggja til algjört brottfall ákvæðisins sem m.a. mun leiða til þess að engar afleiðingar verða af því þegar stjórnvöld draga það í meira en 12 mánuði að taka ákvörðun um hvort umsókn hljóti efnislega meðferð eða ekki. Það mun svo aftur leiða til þess að ekkert kemur í veg fyrir brottvísanir barna sem dvalið hafa hér á landi í meira en 12 mánuði án þess að fá efnislega niðurstöðu í mál sitt.

Ástæða er til að rifja það upp að árið 2019 taldi þáverandi dómsmálaráðherra, núverandi fjármála- og efnahagsráðherra og varaformaður Sjálfstæðisflokksins, Þórdís Kolbrún Reykfjörð Gylfadóttir, 10–12 mánaða málsmeðferðartíma vera langan fyrir börn og gerði breytingar á reglugerð um útlendinga sem tryggðu að börn með vernd í öðru ríki sem beðið höfðu eftir niðurstöðu í mál sitt í meira en tíu mánuði fengju efnislega niðurstöðu í mál sitt. Nú, fimm árum síðar, ríkir alger samstaða í ríkisstjórn Katrínar Jakobsdóttur um að 12 mánaða biðtími eftir svari sé ekki of langur, hvorki fyrir börn né fullorðna, fella skuli út öll tímamörk þegar um er að ræða verndarmál. Börn með vernd í öðru ríki geta samkvæmt þessari tillögu beðið eftir svari í tvö ár án þess að sú töf hafi nokkur einustu áhrif á stöðu þeirra hér á landi.

Grunnskólabörn á höfuðborgarsvæðinu hafa allt of oft á undanförnum árum þurft að mótmæla langri málsmeðferð þegar til hefur staðið að brottvísa skólasystkinum þeirra sem eignast hafa vini og byggt upp líf sitt hér á landi. Með þeirri tillögu sem hér er lögð til er ljóst að ríkisstjórnin hefur ákveðið að hlusta ekki á mótmæli þessara barna og gleyma öllu um fyrri yfirlýsingar forystufólks ríkisstjórnarinnar sem hefur áður fyrr talið mikilvægt að tryggja börnum ákveðna og sérstaka réttarvernd gagnvart töfum á málsmeðferð. Ómögulegt er að sjá hvernig þessi tillaga samræmist markmiðum um skilvirkni og mannúð í heildarsýn ríkisstjórnarinnar í útlendingamálum.

Síðari tillagan sem mig langar að fjalla hér um í 1. umræðu er sú tillaga sem mér finnst undarleg, sem lögð er fram í 6. gr. frumvarpsins og mælir fyrir um að fjölskyldumeðlimir þeirra sem hlotið hafa viðbótarvernd á Íslandi geti ekki sótt um fjölskyldusameiningu fyrr en sá fjölskyldumeðlimur sem umsókn er byggð á hafi fengið tveggja ára dvalarleyfi sitt endurnýjað. Þetta þýðir að bið flóttafólks sem fengið hefur viðbótarvernd eftir maka sínum og börnum yngri en 18 ára lengist umtalsvert. Hingað til hefur biðtími eftir afgreiðslu á umsóknum um fjölskyldusameiningu verið langur. Nú á að lengja þennan biðtíma um tvö ár og það er ljóst að þessi tillaga rímar ekki við eitt af meginmarkmiðum heildarsýnar ríkisstjórnarinnar um jafnari tækifæri og aukna þátttöku í samfélaginu. Þá verður hvorki séð að hún sé mannúðleg né skilvirk. Raunar segir það sig sjálft að manneskja sem fengið hefur vernd og þarf að óttast um öryggi maka síns og barna um nokkurra ára skeið mun eiga mun erfiðara með að hefja farsæla þátttöku í íslensku samfélagi. Umrædd tillaga mun að mínu mati leiða til þess að inngilding þeirra sem hér hljóta viðbótarvernd og eiga maka og börn í heimaríki verði erfiðari og taki mun lengri tíma en nú. Þá má sömuleiðis álykta að inngilding fjölskyldumeðlima sem beðið hafa í meira en tvö ár við ótryggar aðstæður verði flóknari og erfiðari en ella þegar þau loksins koma hingað til lands.

Í þessu samhengi er mikilvægt að átta sig á því að flóttamenn mega ekki ferðast til heimaríkis. Þetta þýðir því algjöran aðskilnað flóttamannsins við kjarnafjölskyldu sína í a.m.k. þrjú ár ef við gerum ráð fyrir að ferðalag frá heimaríki, málsmeðferð í verndarkerfinu, endurnýjun dvalarleyfis og afgreiðslutími umsóknar um fjölskyldusameiningu taki samtals 12 mánuði, sem er þó varlega áætlað.

Ég átta mig satt að segja ekki á því hvaða tilgangi umrædd breyting á að þjóna. Breytingin mun einungis leiða til vanlíðunar og aukinna félagslegra vandamála eins jaðarsettasta og viðkvæmasta hóps samfélagsins. Eina ríkið á Norðurlöndum sem hefur sams konar ákvæði er Danmörk. Hin ríkin sem á annað borð hafa tímamörk gera það að skilyrði að fólk sæki um fjölskyldusameiningu innan ákveðinna tímamarka en ekki að bíða þurfi lengri tíma eftir því að fá að sækja um. Ég vona sannarlega að umrætt ákvæði verði ekki lengur í frumvarpinu komi það til þess að frumvarpið komi hér inn í 2. umræðu.

Að lokum vil ég gera athugasemd við það að ekki virðist standa til að hin nýkynnta heildarsýn ríkisstjórnarinnar í málefnum útlendinga hljóti nokkra umfjöllun hér á vettvangi þingsins. Málið er stórt og lengi hefur verið kallað eftir stefnu í málefnum innflytjenda og flóttafólks. Í þingmálaskrá fyrir 154. löggjafarþing kom fram að gert væri ráð fyrir að lögð yrði fram á Alþingi tillaga til þingsályktunar um stefnu í málefnum innflytjenda og flóttafólks nú í mars. Í endurskoðaðri þingmálaskrá sem lögð var fram nú í janúar er þingsályktunartillagan um stefnu í málefnum innflytjenda og flóttafólks á bak og burt. Hvergi er minnst á áform um að leggja fram þingsályktunartillögu um stefnu í þessum mikilvæga málaflokki í tilkynningu á vef Stjórnarráðsins um heildarsýn ríkisstjórnarinnar í málefnum flóttafólks og innflytjenda og engin skuldbinding um fjármögnun fylgir heildarsýninni.

Herra forseti. Ég kalla eftir því að lögð verði fram stefna í málefnum flóttafólks og innflytjenda hér á þingi í stað heildarsýnar sem er bara birt á heimasíðu Stjórnarráðsins án nokkurrar umræðu eða aðkomu þingsins.


Ræðumaður: Dagbjört Hákonardóttir

Virðulegur forseti. Ég lifi fyrir skandinavíska fyrirmyndarríkið. Ég er ákaflega vilhöll undir þær leiðir og aðferðir sem farnar eru að mörgu leyti til að ná settum markmiðum á Norðurlöndunum, ef við ætlum að tala um leiðir og markmið hér kvöld. En það þýðir ekki að það sé allt betra þar. Við erum auðvitað á þeim stað að vera í aðstöðu til að geta lært af því sem miður fer erlendis. Við erum stundum dálítið á eftir. Við getum tekið jákvæða reynslu úr einstökum málaflokkum og heimfært hana yfir á íslenskt samfélag og við getum stundum verið leiðandi. En í þessu tilliti þá skiptir líka máli fyrir okkur að staldra við og skoða hvað hefur hreinlega gefist illa. Ég er að sjálfsögðu og allir eru að sjálfsögðu opnir fyrir því að skoða hvað hefur gefist vel. Að afgreiða hins vegar einstakar breytingar á íslensku regluverki með því að segja að þær eigi sér einhverja hliðstæðu í norrænu samhengi er nokkuð ódýrt. Við getum tekið undir eitthvert „sentiment“ um að það sé vont að skera sig að miklu leyti úr, en athugum að þetta frumvarp leggur hreinlega líka til leiðir þar sem við getum skorið okkur að miklu leyti úr, t.d. eins og í fjölskyldusameiningunum. Þannig að nei, ég ætla ekkert að svara því á einu bretti að við eigum að líkjast Norðurlöndunum, punktur. Það er samanburður sem við verðum bara að kveðja í þessari umræðu. Ef við ætlum að ræða fram og til baka hvort það réttlæti samþykkt þessa frumvarps eða einhvers annars að það beri með sér einhverjar fyrirmyndir í norrænum samanburði þá komumst við ekkert áfram. Ég get alveg lofað því. Við getum rætt um það á öðrum vettvangi, kannski ekki í umræðu í útlendingamálum, hvað norræna velferðarkerfið snýst um. Það snýst ekki um það að búa hér til háar girðingar fyrir útlendinga sem leita þar skjóls. Það snýst um velferðarkerfið, tilfærslukerfi og félagslegan jöfnuð.


Ræðumaður: Dagbjört Hákonardóttir

Virðulegi forseti. Ég þakka hv. þm. Bryndísi Haraldsdóttur kærlega fyrir andsvarið. Ég hlakka sömuleiðis mikið til að leggjast gaumgæfilega yfir þetta í allsherjar- og menntamálanefnd og ég hef allar forsendur til þess að trúa því að það verði hverjum steini velt í þeirri vinnu.

Ég spyr bara um þetta frumvarp.Hv. þingmaður segist skynja annan tón hjá Samfylkingunni, hjá undirritaðri í þessu máli, og ber það saman við þá umræðu sem átti sér stað fyrir ári síðan og vísar þar væntanlega til umræðunnar um samþykkt þeirra útlendingalaga sem voru til umfjöllunar þá. Ég kom nú reyndar mjög lítið inn í þá umræðu persónulega sem varaþingmaðurinn sem ég þá var en ég get alveg sagt ykkur það að væri hér til umfjöllunar frumvarp sem leiddi til þjónustusviptingu gagnvart fólki sem væri búið að fá umsókn sinni hafnað um alþjóðlega vernd eða önnur réttindi sem leiða hér af útlendingalögum og það væri alls kostar óljóst hvernig stjórnvöld hygðust breyta gagnvart þessum tiltekna umsækjanda — nei, ég verð að upplýsa hv. þingmann um það að ég sé ekki fyrir mér að geta greitt atkvæði með slíku fyrirkomulagi. En við erum ekki að ræða það hér í dag.   — Um þetta frumvarp hins vegar er það að segja að það er bara alls kostar ótímabært að segja til um hvert við stefnum með því. Það er eitt og annað sem gæti aukið á skilvirkni, skipan í kærunefnd o.s.frv., en með fjölskyldusameiningar t.d. sé ekki alveg fyrir mér hvaða langtímamarkmiði það á að þjóna. Ég get alveg upplýst um það að ég get ekki sagt að ég sé sérstaklega jákvæð gagnvart þeim breytingum, ef það á að svara einhverju.


Ræðumaður: Dagbjört Hákonardóttir

Virðulegi forseti. Við erum flest ásátt um það að Ísland getur ekki eitt og sér leyst áskoranir tengdar málefnum fólks á flótta. Þetta er risastórt alþjóðlegt verkefni sem krefst náinnar samvinnu ríkja á evrópskum og alþjóðlegum vettvangi. Það þýðir þó ekki að við sem velferðarsamfélag viljum skila þar auðu og stíga markvisst skref í átt að því að taka á móti eins fáu flóttafólki og hugsast getur. Að sjálfsögðu eigum við að leggja okkar af mörkum og við viljum gera það áfram.

Það er óhætt að segja að stjórnsýsla Sjálfstæðisflokksins og málsmeðferðin sem hefur verið mótuð frá því að gildandi útlendingalög voru samþykkt 2016 hefur á köflum verið í molum og mér gefst ekki tími til að fara ítarlega yfir það hér í dag. Afgreiðslutími einstakra umsókna um dvalarleyfi hefur hlaupið á mánuðum ef ekki fleiri misserum. Allt þetta hefur leitt af sér mikla óvissu, óróleika og vanlíðan hjá öllum sem eiga í hlut.

Til að byrja með vil ég samt árétta að ég vil sjálf búa í fjölbreyttu samfélagi. Ég vil að börnin mín kynnist heiminum í gegnum nærsamfélag sitt. Ég vil að þau gangi í sína skóla og stundi tómstundir með börnum af öðrum uppruna en þeim sem við foreldrar þeirra höfum, einfaldlega vegna þess að það endurspeglar samfélagið sem þau búa í. Á sama hátt vil ég þekkja foreldra vina þeirra og gera mitt besta til að stuðla að því að búa til þorpið sem þarf til þess að ala upp önnur börn í íslensku nútímasamfélagi. Það er samt út af fyrir sig önnur umræða því að fólk kemur hingað til lands og býr sér til líf á mismunandi forsendum. Yfirgnæfandi meiri hluti þeirra sem teljast til innflytjenda kemur hér til þess að stunda atvinnu, setjast hér að til skemmri eða lengri tíma á grundvelli réttinda sem leiða af EES-samningnum.

Umfjöllunarefnið okkar í dag lýtur að öðrum hópi sem hefur farið vaxandi á undanförnum árum. Það eru umsækjendur um alþjóðlega vernd, umsækjendur um fjölskyldusameiningu og þeir sem kæra ákvarðanir Útlendingastofnunar til kærunefndar útlendingamála. Við í Samfylkingunni höfum frá upphafi talað fyrir mikilvægi þess að skýr stjórn sé á málaflokknum. Fólk kann þá að spyrja sig: Hvað felst í því að hafa stjórn? Í réttlátu lýðræðisþjóðfélagi hlýtur það að felast í því að regluverk og umsóknarstigið sé fyrirsjáanlegt, málshraði og afgreiðslutími sé forsvaranlegur og stjórnvöld séu áreiðanleg í samskiptum sem og í stjórnsýsluháttum almennt. Hægagangur í málsmeðferð dregur úr getu kerfisins. Hann kemur í veg fyrir að þeir umsækjendur sem uppfylla þau skilyrði sem gildandi lög setja fái lausn sinna mála í tæka tíð. Það kemur í veg fyrir að fólk geti tekið þátt í samfélaginu af öllu afli, stundað hér atvinnu og lagt sitt af mörkum til þess. Í framhaldinu er það síðan velferðarkerfisins að taka á móti hópunum sem fá umsóknir sínar samþykktar en það er ekki viðfangsefni okkar hér í dag að tala um það hvernig við ætlum að fara að því. Það er hins vegar lykilatriði að gleyma því ekki að það er ábyrgð velferðarsamfélagsins Íslands sem verður að ráða för um hvert við viljum stefna við mótun reglna sem útlendingalögin fela í sér, ekki síst hvað varðar réttmætar væntingar fólks til að geta sótt hér um skjól í samræmi við landslög og þær alþjóðlegu skyldur sem Ísland hefur undirgengist.

Í nútímalegu velferðarríki sem byggist á gildum jafnaðarmanna finnst okkur það grundvallaratriði að geta veitt fólki á flótta nauðsynlega aðstoð og að réttur þess til að sækja um alþjóðlega vernd sé virtur í hvívetna, og þá er ég að tala um réttinn til að sækja um. Það er í senn forsvaranlegt og æskilegt að mínu mati að löggjöf hérna á Íslandi beri með sér sambærilegt réttarumhverfi og gildir á Norðurlöndunum og fleiri nágrannaríkjum og ekki bara í málefnum útlendingalaga heldur velferðarsamfélagsins í heild sinni því að það verður ekki bara haldið eða sleppt í þessu. Ef maður ætlar að hafa strangar reglur fyrir þá sem koma hingað til lands er eins gott að kerfið sem við búum til sé líka í samræmi við það sem best þekkist á byggðu bóli á þessari jörð.

Það skiptir líka máli hvernig við förum að. Við vitum að það er nokkur munur á útfærslum innan sérhvers ríkis, sem gerir þennan norræna samanburð oft mjög erfiðan, ekki síst þegar við berum saman mismunandi tölfræði. Staðreyndin er hins vegar sú að samhliða aukningu á ófriði við jaðar Evrópu þá eykst þessi óvissa, óvissa um það hvort okkur sé hreinlega fært að sinna verkefninu sem felst í móttöku fólks á flótta með sama hætti og okkur þótti vel gerlegt að gera fyrir örfáum misserum síðan. Það felst ábyrgð í því að staldra við og vega og meta þau markmið sem við ætlum að stefna að og leita réttra leiða til að ná þeim.

Þá komum við að þessum markmiðum, markmiðum þess frumvarps sem er til umræðu hérna í dag. Samkvæmt því sem segir í almennum hluta greinargerðarinnar er lagabreytingunum er ætlað að tryggja mannúðlega og skilvirka meðferð stjórnvalda í málefnum útlendinga hér á landi. Það sé mikilvægt að stjórnvöld geti brugðist við eftir atvikum með laga- og reglugerðarbreytingum. Þetta eru gildishlaðin hugtök, mannúð og skilvirkni. Það er hægt að taka undir þau markmið. Þau koma líka fram í gildandi lögum, vissulega, en að því sögðu verður það verkefni okkar í allsherjar- og menntamálanefnd að ganga úr skugga um hvort þær leiðir sem eru lagðar til séu til þess fallnar að ná settu markmiði.

Um einstakar greinar frumvarpsins þá ber að nefna í fyrsta lagi breytingar sem lúta að skipan kærunefndar útlendingamála. Hér eru lagðar til talsverðar breytingar. Þrír eiga að eiga sæti í nefndinni í stað sjö, auk þess sem gert er ráð fyrir að einum nefndarmanni verði gert heimilt að úrskurða í ákveðnum málaflokkum. Hérna koma til skoðunar almenn sjónarmið um rannsóknarskyldu stjórnvalda, hefðbundin stjórnsýslutækni og nauðsyn þess að samhliða fækkun þessara nefndarmanna verði tryggt að sérþekking þeirra sem hafa fyrr komið að borðinu frá mannréttindasamtökum muni skila sér þegar svo ber undir. Athugum að gangi þessar breytingar eftir þá verður enginn nefndarmaður tilnefndur af mannréttindasamtökum og kærunefndinni er ekki gert sérstaklega heimilt í lögum að kalla til sín sérfróðan aðila, allt í nafni skilvirkni, látum það liggja milli hluta. Við verðum auðvitað að líta til þess sem fram kemur í sérstökum athugasemdum, að það hvíli áfram rík rannsóknarskylda á störfum kærunefndarinnar og henni verði áfram heimilt að kalla til sín sérfróða aðila. Það verður verkefni okkar að ganga úr skugga um að leggja mat á það hvernig það verður gert.

Það má síðan, varðandi getu einstaks nefndarmanns til þess að taka ákvörðun um einstök mál, alveg spyrja sig hversu æskilegt það er að málaflokkur þeirra sem sækja hér um alþjóðlega vernd m.a. sé endilega sá málaflokkur þar sem æskilegt er að fela einum nefndarmanni svo víðtækt vald til ákvarðanatöku eins og hér er lagt til. Allsherjar- og menntamálanefnd mun, eins og ég segi, taka þetta til gaumgæfilegrar athugunar. Það er mikilvægt að verklag að þessu leyti verði hafið yfir allan vafa enda er og verður það meginregla að hér á landi að stjórnvöld séu fjölskipuð.

Þá komum við að annarri veigamikilli breytingu í 5. gr., eins og hefur verið rætt hér í dag og ég kom aðeins inn á áðan í andsvörum við upphafsræðu hæstv. ráðherra. Undanþáguákvæði 2. mgr. 36. gr. laganna er fyrirhugað að fjarlægja í þeirri mynd sem það er núna og þá verður þá lagt til að — eins og ákvæðið er í núgildandi lögum er lögð sú skylda á íslensk stjórnvöld að taka umsókn um alþjóðlega vernd til efnismeðferðar hafi umsækjandi slík sérstök tengsl við landið að nærtækast sé að hann fái hér vernd eða ef sérstakar ástæður mæla annars með, annars vegar þegar við erum að tala um fólk sem er búið að fá vernd í öðru ríki eða bíður afgreiðslu umsóknar sinnar þar. Hér er um að ræða mjög matskennt ákvæði. Ég geri mér grein fyrir því. Það á sér kannski ekki eiginlega fyrirmynd eða samhljóm í regluverki ríkja sem eru okkur næst. Það er hins vegar algerlega ljóst að við erum skuldbundin samkvæmt alþjóðlegum mannréttindasáttmálum til að gera allar þær ráðstafanir sem við getum gert með því að koma í veg fyrir að fólk verði beitt hér ómannúðlegri meðferð og ég vísa m.a. til 3. gr. mannréttindasáttmála Evrópu. Að halda að þessi skylda til að kanna aðstæður í móttökuríki hverfi bara eins og dögg fyrir sólu er mikil einföldun á verkefnum okkar hér sem munum koma til með að taka áfram afstöðu til þeirra sem sækja hér áfram um vernd vegna þess að við erum ekki að fara að taka í burtu möguleika fólks til að koma hingað og óska eftir efnislegri meðferð. Það verður verkefni okkar í nefndinni að kanna það hvernig stjórnvöld sjá fyrir sér að framkvæma þetta mat með brottfalli viðeigandi reglugerðarákvæða samhliða þeim.

Fyrst við höfum komið inn á alþjóðlega mannréttindasáttmála sem Ísland hefur undirgengist hlýt ég næst að víkja að því sem mér þykir síður til þess fallið að teljast réttarbót undir formerkjum mannúðar og skilvirkni. Þá höfum við séð ýmis ríki fara þá leið að setja fjölskyldusameiningu skorður, ýmist með því að leggja á tiltekinn biðtíma og gera kröfur um framfærslugetu umsækjenda. Það þarf ekki að fara mörgum orðum um það hversu mikilvæg fjölskyldutengsl eru þegar kemur að því að tryggja félagslega og efnahagslega aðlögun fólks sem sest hér að sökum þess að það er hér á flótta frá skelfilegum aðstæðum. Leiðarljósið í þessu kerfi sem og öðrum þáttum velferðarsamfélagsins á að vera í þá átt að það verði ekki til hérna hliðarsamfélög. Þetta er fókusinn í öllu því sem við gerum.

Það fyrirkomulag sem lagt er til hérna felst í viðleitni til þess einmitt að búa til aðgreiningu, búa til einangrun. Það er að gera aðstandendum þeirra sem fengið hafa viðbótarvernd eða mannúðarleyfi ekki kleift að njóta fjölskyldusameiningar fyrr en að a.m.k. tveimur árum liðnum eftir veitingu viðbótarverndar eða dvalarleyfis á grundvelli mannúðarsjónarmiða, aðeins að því virtu að viðkomandi hafi fengið dvalarleyfi sitt endurnýjað. Hér stefnum við þá að því að skera okkur úr á norræna vísu ásamt Dönum gagnvart fólki sem hefur fengið þessa viðbótarvernd en ekki alþjóðlega vernd. Þetta eru mjög brattar fyrirætlanir og tilgangurinn er alls ekki ljós nema hann sé sá sem ég gaf mér hér rétt áðan og hér vísa ég aftur í markmið um skilvirkni og mannúð. Hér erum við með einstaklinga sem sannarlega eru í mikilli neyð og vilja leggja sitt til samfélagsins og við eigum sem samfélag að kappkosta við að gera þeim það kleift.

Út frá sjónarhóli jafnaðarmannaflokks þurfum við að búa til regluverk sem veitir fólki í slæmri stöðu meðbyr til að takast á við flókið hlutskipti. Þar skiptir máli að efla stjórnsýsluna sem fer með málaflokkinn sem er til umfjöllunar. Það er mannúðarmál að málsmeðferð sé hröð, skilvirk og dragist ekki um of á langinn og sé vönduð samhliða, ekki bara hröð. En þá komum við líka að því sem skiptir ekki síst miklu máli og er í raun fíllinn í herberginu. Hvernig ætlar þessi ríkisstjórn að efla skilvirkni hjá Útlendingastofnun þar sem málsmeðferðartími umsókna fyrir þann hóp sem er hér til umræðu getur hlaupið á mörgum mánuðum, mánuðum þar sem umsækjendur geta fátt annað gert en að bíða örlaga sinna? Ég sakna þess að ríkisstjórnin hefur ekki enn þá útfært háleit markmið sem sett eru fram í heildarsýn í útlendingamálum, um styttingu málsmeðferðartíma á hvoru stjórnsýslustigi fyrir sig, hvort sem það er lægra stjórnsýslustig Útlendingastofnunar eða æðra stjórnsýslustig kærunefndar útlendingamála. Það hefði svo sannarlega verið heppilegra ef það lægi fyrir hér í dag. Ég veit að ég kann að vera bjartsýn en það væri svo sannarlega æskilegt ef útfærslan á því lægi fyrir áður en þessi lög koma hér endanlega til samþykktar fyrir hið háa Alþingi. Það má leyfa sér að vona.

Virðulegi forseti. Okkar í allsherjar- og menntamálanefnd bíður mjög mikið verkefni. Það kemur í hlut okkar nefndarmanna að staðreyna hvernig þessar leiðir sem eru lagðar til í frumvarpinu séu til þess fallnar að ná markmiðum og hvort það sé á annað borð mögulegt. Við í Samfylkingunni styðjum útlendingalög sem eru til þess fallin að auka skilvirkni í kerfinu, að hraða málsmeðferð, en leiðirnar skipta máli. Við viljum gjarnan fá það útlagt af hálfu þessarar ríkisstjórnar hvernig þessum markmiðum verði náð, vegna þess að eins og frumvarpið lítur út núna þá er ansi margt óljóst.


Ræðumaður: Þórunn Sveinbjarnardóttir

Frú forseti. Ég þakka hv. þm. Jóhanni Páli Jóhannssyni fyrir svarið. Já, það er vissulega rétt að það kann að fara betur á því að hv. þingmenn Vinstri grænna geri sjálfir grein fyrir sínum fyrirvara. En það er samt þannig, frú forseti, að það er búið að selja hér fólki, þingheimi og öðrum, eitthvað sem heitir heildarsýn í útlendingamálum sem virðist vera nýja galdragripið sem eigi að halda þessari ríkisstjórn saman í einhverjar vikur eða mánuði enn. Og gott og vel. Það er auðvitað á ábyrgð þeirra stjórnarflokka sem hér hafa kosið að starfa saman ef þau eru sátt við þessa nýju heildarsýn og tilbúin til þess að starfa að henni. En það breytir því ekki að hér kemur hv. þingmaður upp og er í rauninni að gera, að mér heyrðist, sömu athugasemdir og hér hafa komið fram í máli þingmanna stjórnarandstöðunnar við þetta frumvarp sem hér er til umræðu, m.a. um fjölskyldusameiningu og annað slíkt, hafi ég tekið rétt eftir. Þannig að það hefði, ég fer ekkert af þeirri skoðun minni, bara verið ærlegra allra hluta vegna að koma þessu til skila hér í upphafi umræðunnar, af því að það er þá þannig að frumvarpið eins og það liggur fyrir á þessari stundu nýtur ekki óskilyrts stuðnings allra þingmanna sem styðja þessa ríkisstjórn alla jafna. Það er þá staðan sem við erum í. Við höfum verið í þessari stöðu áður þegar kemur að ríkisstjórn Vinstri grænna, Framsóknarflokks og Sjálfstæðisflokks og það er þá bara allt í lagi að hafa það á hreinu að þetta er sá grundvöllur sem við nú stöndum á í þessari umræðu og það kannski breytir svolítið dýnamíkinni, frú forseti, í umræðunni um þessi mál hér í þessum sal.


Ræðumaður: Þórunn Sveinbjarnardóttir

Frú forseti. Mér kann að hafa misheyrst en hæstv. dómsmálaráðherra var í ræðustóli fyrr í dag og tók þá skýrt fram, aðspurð, að þingflokkarnir þrír sem styðja núverandi ríkisstjórn hefðu afgreitt það frumvarp sem hér er til umræðu og hvergi kom fram í máli hennar að þar hefði einhver fyrirvari verið gerður af neinum af þessum þingflokkum. Ég ætla því að fá að nota þetta tækifæri og koma hér upp og biðja hv. þm. Orra Pál Jóhannsson, bara svo að ég skilji þetta alveg, til að lesa fyrirvarann fyrir okkur aftur þannig að við getum fengið að heyra hver fyrirvari þingflokks Vinstri grænna er við það frumvarp sem hér er til umræðu, af því að það hefði farið betur á því ef þetta hefði verið upplýst við upphaf umræðunnar í dag, sannleikanum samkvæmt, og við hefðum vitað á hvaða forsendum þetta tiltekna frumvarp var afgreitt út úr þeim þremur þingflokkum sem mynda þessa ríkisstjórn og styðja ráðherrana til valda sem í henni eru.


Ræðumaður: Oddný G. Harðardóttir

Líkt og hv. þingmönnum er kunnugt um er ekki gert ráð fyrir samtali þegar  hv. þm. Jóhann Páll Jóhannsson er að flytja hér ræður eða aðrir hv. þingmenn.


Ræðumaður: Jóhann Páll Jóhannsson

Þetta er rangt.… alveg klárt. Þú varst að segja … hérna rétt áðan.Virðulegi forseti. Fólk verður bara að meta það sjálft hvort það greini einhvers konar stefnubreytingu eða ekki stefnubreytingu. Ég man hins vegar vel eftir þessum opna fundi og ég fylgdist sjálfur með honum af mikilli athygli. Nú veit ég ekkert hvað kom fram í þessari tilteknu bókun sem hv. þingmaður nefnir en ég verð að viðurkenna að mér fannst þessi fundur og upplegg hv. þingmanns hið undarlegasta. Þar var hv. þingmaður að hengja bakara fyrir smið. Það er nú bara þannig. Kærunefnd útlendingamála var einfaldlega að byggja á þeim fordæmum sem höfðu verið gefin af hálfu Útlendingastofnunar … — nei, þetta er ekki rangt. Þetta er ekki rangt, hv. þingmaður.

Þingmaðurinn hefur orðið.

Skoðaðu lögin um kærunefnd.Stjórnmálamenn geta ekki haft afskipti af þeim.Kærunefnd — þetta er bara klassískt dæmi um svona ábyrgðarleysisvæðingu þar sem þingmenn, jafnvel ráðherrar málaflokkanna, reyna einhvern veginn að skella skuldinni á einhverja andlitslausa embættismenn úti í bæ í staðinn fyrir að taka ábyrgð á því sem hefur verið gert. Hvernig átti kærunefnd útlendingamála að úrskurða með öðrum hætti heldur en hún hafði gert? — Já, já.  Ég skoðaði þetta mjög rækilega.

Ekki samtal í salnum.

Nei, sannarlega ekki, en Útlendingastofnun er undirstofnun ráðherra og lýtur yfirstjórn ráðherra. Það er ráðherra sem getur haft frumkvæði að því að leggja fram lagabreytingar á Alþingi eða á fyrri stigum máls, beita yfirstjórnar- og eftirlitsskyldum sínum þegar tekin er röng ákvörðun.


Ræðumaður: Jóhann Páll Jóhannsson

Virðulegi forseti. Þessari spurningu er auðsvarað og svarið er já.


Ræðumaður: Jóhann Páll Jóhannsson

Einmitt.Virðulegur forseti. Þetta er skemmtileg spurning en það er dálítið erfitt að svara henni vegna þess að Norðurlöndin eru t.d. ekki með samræmda stefnu í hælisleitendamálum. Það eru ýmsar meginlínur en engu að síður eru kerfin frekar ólík. Hér í dag höfum við t.d. talað talsvert um þessa 2. mgr. 36. gr. og það er látið eins og það sé alger nýlunda á Íslandi. Norðmenn eru með reglu sem er ekkert svo ólík, hún tilgreinir sérstaklega sérstök tengsl og tekur til Dyflinnarmála en ekki til verndarmála.

Hvað varðar Norðurlöndin og nágrannalöndin þá held ég að við eigum heldur ekki að fylgja þeim í algjörri blindni. Ég las t.d. frétt um daginn á sænskum miðli, ég held að það hafi verið stúlka frá Albaníu sem hafði búið í Svíþjóð í fimm eða sex ár hjá fósturforeldrum en það átti að fara að vísa henni á eitthvert heimili í Albaníu, vísa henni úr landi eftir að hafa búið í fimm, sex ár í Svíþjóð. Þannig að ég held að Svíar hafi nú aldeilis brennt sig á því að standa ekki vel að inngildingu og slíku. Ég held að við eigum líka að passa okkur að stökkva ekki á einhverja vagna í algjörri blindni heldur reyna þá einmitt að byggja á því sem hefur gefist best í hverju ríki fyrir sig.


Ræðumaður: Jóhann Páll Jóhannsson

Virðulegur forseti. Ég vil þakka hv. þingmanni fyrir sitt andsvar. Já, það er mikill áhugi á þessu og á meintri stefnubreytingu eða ekki stefnubreytingu. Ætli það megi ekki segja að það sé einhver nýr tónn, nálgun sem tekur að einhverju leyti meira mið af skilvirkni- og raunsæissjónarmiðum en áður. Við í Samfylkingunni höfum auðvitað gagnrýnt mjög harðlega á undanförnum árum hvernig haldið hefur verið á þessum málum og auðvitað svíður mest þegar brotið er á réttindum fólks, t.d. þegar hér var lögfest algerlega séríslensk regla um að svipta varnarlaust fólk húsnæði og framfærslu. Auðvitað greiddi Samfylkingin atkvæði gegn því. Þetta er leið sem engin önnur Norðurlandaþjóð hefur farið og ég held að alþjóð viti nú alveg hvers konar óreiða var búin til með þessu lagaákvæði sem ráðuneytin gátu ekki einu sinni komið sér saman um hvernig ætti að framkvæma og hvaða réttaráhrif það raunverulega hefði. Ætli ég verði ekki að svara seinni spurningunni í síðara svari við andsvari.


Ræðumaður: Jóhann Páll Jóhannsson

Virðulegi forseti. Ég var reyndar ekki að tala um alþjóðlega vernd hérna yfir höfuð heldur um viðbótarvernd og þetta er nú eitthvað sem dómsmálaráðuneytið hefur sérstaklega tekið saman í svari við fyrirspurn hv. þingmanns, að Ísland sé eina ríkið í Evrópu sem veitti ríkisborgurum frá Venesúela viðbótarvernd algerlega skilyrðislaust og án þess að kanna einstaklingsbundnar aðstæður hvers og eins.

Varðandi tilhæfulausar umsóknir þá geta auðvitað verið dæmi um fólk sem þarf sárlega á hjálp að halda en hefur hins vegar fengið vernd annars staðar, er frá öruggu upprunaríki, er e.t.v. fremur að flýja efnahagslegar aðstæður heldur en að flýja ofsóknir og heyrir þannig ekki undir hina þröngu skilgreiningu flóttamannasamningsins á flóttamanni. Þannig að já, ég held að við gætum alveg leikið þann leik að telja upp einstaklinga sem eru í mjög viðkvæmri stöðu sem engu að síður eiga ekki rétt á alþjóðlegri vernd á Íslandi.


Ræðumaður: Jóhann Páll Jóhannsson

Virðulegi forseti. Þetta er góð spurning og hér held ég að við séum svolítið komin að kjarna máls. Í stuttu máli sagt myndi ég a.m.k. ekki standa hér og hvetja til þess að Ísland skipi sér í fremstu röð í einhvers konar kapphlaupi að botninum. Hins vegar er þetta bara sá veruleiki sem við búum við og það er margstaðfest í rannsóknum að það er ákveðin fylgni milli þess hversu opið kerfið er, hversu sveigjanlegt og opið regluverkið er og hversu margir leita á hvern stað. Þannig er það bara. Og við sem fámennt velferðarþjóðfélag verðum að taka mið af þessu þegar við setjum lögin og setjum reglurnar. Núansarnir sem hv. þingmaður nefndi hérna áðan skipta máli. Það skiptir máli t.d. hvort Ísland tekur upp á því, eitt Evrópuríkja, að veita öllum frá Venesúela viðbótarvernd. Það skiptir máli. Ríki hafa brennt sig á því að framkvæma hlutina með allt öðrum hætti heldur en nágrannaþjóðir. Án þess að ég sé með einhverja skýra kríteríu um það nákvæmlega hvar Ísland á að staðsetja sig í þessum efnum þá held ég að þetta sé grundvallarsjónarmið sem verði að líta til þegar við sníðum til þessar reglur.


Ræðumaður: Jóhann Páll Jóhannsson

Heyr, heyr.Virðulegi forseti. Við erum stödd í 1. umræðu um stórt og mikið frumvarp. Ég sagði áðan í ræðu minni að ég styddi eindregið markmið frumvarpsins um að fækka tilhæfulausum umsóknum, um að nýta fjármuni betur og auka skilvirkni í kerfinu. Ég benti hins vegar á ákveðin atriði sem ég tel að allsherjar- og menntamálanefnd þurfi að skoða hvort samræmist raunverulega markmiðum frumvarpsins, líka það atriði að færa löggjöfina á Íslandi nær því sem tíðkast í löndunum í kringum okkur. Núna lít ég svo á að verkefni allsherjar- og menntamálanefndar og Alþingis sé einmitt að rýna þetta frumvarp út frá þessum markmiðum, hvort einstök efnisatriði samræmist þeim raunverulega. Eins og hæstv. dómsmálaráðherra heyrir eflaust þá er ég jákvæður gagnvart sumum þeirra breytinga sem lagðar eru til en með fyrirvara gagnvart öðrum. En ég styð eindregið markmið frumvarpsins og ég held og ég vona að það geti fengið yfirvegaða og góða meðferð hér í þinginu.


Ræðumaður: Jóhann Páll Jóhannsson

Virðulegur forseti. Kærunefnd útlendingamála var ekki komið á fót til að svipta dómsmálaráðherra yfirstjórnar- og eftirlitsskyldum sínum gagnvart undirstofnun sem heitir Útlendingastofnun. Þannig er það nú bara. Ef ráðherra verður var við að verið sé að framkvæma umsóknir með óeðlilegum hætti, að verið sé að túlka lög með afbrigðilegum hætti og allt öðrum hætti en öll löndin í kringum okkur, þá ber ráðherra að bregðast við. Kannski að ég misnoti bara aðstöðu mína hérna og fái að spyrja hæstv. dómsmálaráðherra, sem telur greinilega að hér hafi dómsmálaráðherra verið algerlega ábyrgðarlaus af öllum stjórnarathöfnum: Hvað hyggst dómsmálaráðherra gera ef Útlendingastofnun heldur áfram t.d. að afgreiða umsóknir fólks frá tilteknum ríkjum, veita viðbótarvernd algerlega þvert á það sem tíðkast í öllum öðrum Evrópuríkjum og senda þannig skilaboð út í heim um að hingað geti bara allir komið og fengið viðbótarvernd, óháð einstaklingsbundnum aðstæðum? Myndi hæstv. ráðherra horfa bara þegjandi og hljóðalaust upp á það ef Útlendingastofnun myndi aftur taka upp á þessu eða myndi hæstv. ráðherra bregðast við,  annaðhvort á fyrstu stigum málsins í krafti yfirstjórnar- og eftirlitsheimilda sinna eða með lagasetningu á síðari stigum málsins?


Ræðumaður: Jóhann Páll Jóhannsson

Virðulegi forseti. Ég ætla að byrja á því að fara nokkrum orðum um það hvernig ég held að við sem löggjafi ættum að nálgast verndarkerfið, það regluverk og þá umgjörð sem við höfum komið okkur upp vegna umsókna um alþjóðlega vernd. Markmiðin eru skýr samkvæmt lögum um útlendinga, að tryggja mannúðlega og skilvirka málsmeðferð. Við erum bundin af flóttamannasamningi Sameinuðu þjóðanna og mannréttindasáttmála Evrópu, en sem fullvalda ríki höfum við umtalsvert svigrúm um það hvernig regluverkinu og framkvæmdinni er háttað. Það er fullveldisréttur okkar sem þjóðar að hafa stjórn á landamærunum okkar.

Þá komum við að jafnvægislistinni sem stjórnvöld og stjórnmálamenn sem setja lögin standa frammi fyrir í flóknum heimi. Við viljum standa vörð um mannréttindi fólks og taka þeim opnum örmum sem sannarlega eru á flótta, en þá þurfum við líka að gæta þess að kerfin okkar standi undir verkefninu og kostnaður fari ekki úr böndunum. Þá þurfum við að horfast í augu við að fjöldi skiptir máli, að það eru takmörk fyrir því hversu mörgum við getum tekið vel á móti á hverjum tíma.

Hér komum við að algjöru grundvallaratriði: Það hversu opið eða lokað regluverkið er í hverju ríki fyrir sig hefur áhrif á það hvert fólk leitar, hversu margir sækja um vernd á hverjum stað. Við sem viljum geta tekið vel á móti fólki, við getum ekki lokað augunum fyrir þessu.  Við þurfum að gæta þess að bæði reglurnar sjálfar og framkvæmd reglnanna sé ekki algerlega úr takti við það sem tíðkast í löndunum í kringum okkur, að regluverkið og framkvæmd reglnanna sé ekki þannig að umsækjendur um alþjóðlega vernd leiti miklu frekar til Íslands en til annarra landa. Þannig hljóta ábyrgir stjórnmálamenn að nálgast verkefnið. Ekki bara út frá mannúð og mildi heldur líka út frá ákveðinni varkárni, raunsæju mati á því hvaða áhrif mikil fjölgun umsókna á skömmum tíma hefur á verndarkerfið okkar, á stjórnsýsluna og á samfélagið í heild.

Við eigum nýlegt dæmi um það hvað getur gerst þegar stjórnsýsluframkvæmd hér á Íslandi er algerlega á skjön við framkvæmd í nágrannaríkjum. Þá er ég að tala um hina séríslensku meðhöndlun á umsóknum fólks frá Venesúela. Íslensk stjórnvöld ákváðu að veita þessum umsækjendum viðbótarvernd skilyrðislaust, óháð einstaklingsbundnum aðstæðum. Ekkert annað ríki í Evrópu nálgaðist umsóknir ríkisborgara frá Venesúela með þessum hætti. Þarna voru send mjög afgerandi skilaboð út í heim, og umsóknum fjölgaði hratt og örugglega í kjölfarið, án þess að ráðherrar Sjálfstæðisflokksins sæju ástæðu til að bregðast við.

Árið 2022, á sama tíma og við vorum að taka á móti flóttafólki frá Úkraínu, voru umsóknir frá ríkisborgurum Venesúela 1.209 hér á Íslandi en 94 í Noregi, 72 í Svíþjóð og fimm í Finnlandi. Þegar svo reynt var að vinda ofan af þessari framkvæmd voru umsóknir settar á hilluna og fólk látið bíða mánuðum saman á framfæri hins opinbera án atvinnuréttinda. Það er ekki bara ómannúðlegt heldur líka rándýrt.

Það er þessi klunnaskapur í stjórnsýslunni sem er meginástæða þess að kostnaður vegna verndarkerfisins fór úr böndunum árin 2022 og 2023. Umsóknum fækkaði milli ára en kostnaður jókst fyrst og fremst vegna þessa langa málsmeðferðartíma. Hér er um að ræða heimatilbúinn vanda sem Sjálfstæðisflokkurinn getur ekki firrt sig ábyrgð á, enda hefur flokkurinn farið með dómsmálaráðuneytið allan þennan tíma og Útlendingastofnun lýtur yfirstjórn dómsmálaráðherra. Ekkert í því frumvarpi sem hér er til umfjöllunar, né í frumvarpinu sem samþykkt var hér á Alþingi í fyrra, er til þess fallið að koma í veg fyrir að þessi saga, sagan af meðferð Venesúelaumsókna, endurtaki sig. Það er ekkert tekið á aðstæðum eins og þessum.

Nú hefur ríkisstjórnin kynnt aðgerðapakka undir yfirskriftinni Heildarsýn í útlendingamálum. Þar er margt ágætt og ýmis mikilvæg atriði er varða inngildingu, að sama skapi afgerandi viðurkenning á því að við verðum að hraða málsmeðferð í verndarkerfinu, við verðum að stytta málsmeðferðartíma vegna þess að það er bæði ómannúðlegt og kostnaðarsamt að láta fólk bíða lengi eftir niðurstöðu.

Yfirlýst markmið þessa tiltekna frumvarps er að færa löggjöfina nær þeim reglum sem eru við lýði á hinum Norðurlöndunum, að auka skilvirkni innan stjórnsýslunnar og tryggja hagræðingu við nýtingu fjármagns. Þetta eru allt markmið sem ég styð, og þetta eru markmið sem falla vel að þeirri heildarhugsun í útlendingamálum sem ég rakti hér áðan. Það verkefni sem Alþingi og einkum allsherjar- og menntamálanefnd eiga nú fyrir höndum er í mínum huga fyrst og fremst það að rýna hvort og að hvaða marki hvert og eitt ákvæði frumvarpsins þjónar raunverulega þessum markmiðum.

Ég ætla að nota 1. umr. hér til að vekja athygli á nokkrum atriðum sem ég tel ástæðu til að allsherjar- og menntamálanefnd skoði sérstaklega. Við skulum þá bara byrja á 1. og 2. gr. frumvarpsins. Nú er það þannig að hingað til hefur málsmeðferðartíminn verið talsvert lengri hjá Útlendingastofnun heldur en hjá kærunefnd útlendingamála, um þetta liggja fyrir opinber gögn. Þess vegna er umhugsunarvert að þær breytingar á stjórnsýslukerfinu sjálfu sem hér eru lagðar til snúa eingöngu að kærunefndinni, ekki að Útlendingastofnun. Það breytir ekki því að ég held að það sé full ástæða til að fækka nefndarmönnum í kærunefndinni og leita leiða til að skapa aukinn sveigjanleika í störfum hennar. Hér er lagt til að í málum af ákveðnu tagi dugi að einn nefndarmaður úrskurði. Það væri fróðlegt að vita, og ég held að nefndin ætti að grennslast fyrir um það, hvort einhver fordæmi séu fyrir slíku hjá sjálfstæðum úrskurðarnefndum í stjórnsýslunni, en auðvitað er það þannig að í stjórnsýslunni almennt eru nánast á hverjum degi teknar stórar og jafnvel íþyngjandi ákvarðanir, jafnvel af einhverjum einum starfsmanni, án þess að litið sé á það sem einhvers konar réttarspjöll.

Í 5. gr. frumvarpsins er lagt til að undanþáguákvæði 2. mgr. 36. gr. laganna falli brott, ákvæði um að umsóknir einstaklinga um alþjóðlega vernd skuli teknar til efnislegrar meðferðar vegna sérstakra tengsla og sérstakra ástæðna jafnvel þótt umsækjandi sé með umsókn til meðferðar í öðru Dyflinnarríki eða hafi fengið alþjóðlega vernd annars staðar. Þetta er meiri háttar breyting. Þótt það séu sárafá mál á hverju ári sem hafa verið tekin til efnislegrar meðferðar á þessum grundvelli, og hvað þá leitt til verndarveitingar, þá er alveg ljóst að þetta ákvæði kallar á umfangsmikið mat af hálfu stjórnvalda og þyngir þannig málsmeðferðina.

Auðvitað hljóta að hringja viðvörunarbjöllur þegar Ísland reynist mörg ár í röð vera það Evrópuríki sem fær hlutfallslega flestar umsóknir frá einstaklingum sem þegar njóta verndar í öðru Evrópuríki og það er umhugsunarvert hve miklum tíma og hve miklum starfskröftum er þannig varið í að rýna þessar umsóknir sem er svo hafnað í 90% tilvika. Ég held því að við komumst ekkert hjá því að íhuga alvarlega hvort þessi regla eigi rétt á sér, hvort það sé ástæða til að þrengja hana eða afnema með öllu. Nefndin hlýtur að fara rækilega yfir það hvaða afleiðingar það mun hafa.

Það sem við þurfum þá líka að skoða — þetta kom hv. þm. Dagbjört Hákonardóttir inn á áðan í andsvari — er hvernig ákvæði 3. mgr. sömu greinar og 42. gr. sömu laga sem þar er vísað til verður þá beitt í kjölfarið. Ég er að tala um „non-refoulement“-regluna, bannið við því að vísa fólki brott eða endursenda þangað sem líf þess eða frelsi kann að vera í hættu. Þessi regla kallar auðvitað líka á ákveðna rannsókn og talsvert mat sem við getum ekkert vikið okkur undan samkvæmt þeim alþjóðlegu skuldbindingum sem við höfum undirgengist. Raunar hafa Evrópuríki verið dæmd brotleg fyrir Mannréttindadómstóli Evrópu fyrir að vanrækja skyldur sínar í þessum efnum. Ég vil því benda á að með brottfalli 2. mgr. má ætla að það muni í auknum mæli reyna á þessa „non-refoulement“-reglu.

Ég ætla rétt að skjóta því hér inn, af því að hæstv. dómsmálaráðherra hélt því fram áðan að þetta væri í fimmta skipti sem ráðherra Sjálfstæðisflokksins reyndi að fella brott 2. mgr. 36. gr., að þetta er nú bara vitleysa. Þetta er í fyrsta skipti sem ráðherra Sjálfstæðisflokksins reynir að fella brott 2. mgr. 36. gr. Auðvitað hefur verið reynt að hræra í þessu ákvæði með minni háttar breytingum en þetta er í fyrsta skipti sem flokkurinn reynir þetta og ég held að það þurfi bara að fá yfirvegaða rýni í allsherjar- og menntamálanefnd á því hvort þetta sé skynsamlegt.

Víkjum þá að breytingum á gildistíma dvalarleyfa, styttingu hans. Hæstv. ráðherra hélt því líka fram áðan að þetta myndi auka skilvirkni. En það eru engin skilvirknirök færð fyrir þessu í frumvarpinu og í greinargerð þess. Ég held að það væri gott ef Alþingi fengi þá einhvers konar skýringar á því hvernig þetta muni auki skilvirkni. Á hitt ber að líta að auðvitað er það þannig þegar verið er að veita fólki viðbótarvernd að aðstæður í heimaríki geta breyst mjög hratt og þá er ekki nema eðlilegt að gildistími taki að einhverju leyti mið af því. Á móti kemur að styttri gildistími dvalarleyfa gæti leitt til aukinnar vinnu og aukins álags hjá Útlendingastofnun við afgreiðslu umsókna um endurnýjuð leyfi þar sem mun þurfa að endurmeta oftar stöðu fólks og kanna oftar aðstæður í ríkjum sem var flúið frá. Það leiðir auðvitað ekki til aukinnar skilvirkni og minni kostnaðar í kerfinu heldur þvert á móti. Ég held að það sé full ástæða til þess að þessi fyrirsjáanlegu áhrif og kostnaðurinn af þeim verði rýndur sérstaklega en auðvitað hefði farið betur á því að það hefði verið gert í greinargerð frumvarpsins ef því er raunverulega haldið fram að þessi breyting eigi að auka skilvirkni.

Þá eru það fjölskyldusameiningarnar. Þetta er nú kannski það atriði í þessu frumvarpi sem ég klóra mér helst í kollinum yfir, þessi tveggja ára biðtími eftir fjölskyldusameiningu sem á að innleiða hjá þeim sem hafa fengið samþykkta viðbótarvernd. Hingað til hafa réttaráhrif alþjóðlegrar verndar, þessarar hefðbundnu verndar, og svokallaðrar viðbótarverndar verið þau sömu; dvalarleyfi á Íslandi til fjögurra ára og réttur til fjölskyldusameiningar. Með þessu frumvarpi er hins vegar búið til ákveðið flækjustig þarna. Það er lagt til að réttaráhrifin verði mismunandi eftir því hvort fólk fær viðbótarvernd eða hefðbundna vernd og það hefur hingað til verið frekar erfitt að greina á milli hvort á við um aðstæður fólks. Réttaráhrifin hafa hins verið þau sömu þannig það hefur ekki reynt á þetta álitaefni fyrir kærunefnd útlendingamála eða dómstólum. Það hefur ekki verið tekist á um það. Fólk sem hefur verið að fá viðbótarvernd hefur ekki verið að kæra þá niðurstöðu og óska sérstaklega eftir hefðbundinni vernd.

Það er augljóst að þetta mun breytast með þessu frumvarpi. Staða þeirra sem fá þessa hefðbundnu alþjóðlegu vernd verður talsvert sterkari að því er varðar fjölskyldusameiningu heldur en staða hinna. Hvaða áhrif mun þetta hafa á málshraða og skilvirkni í kerfinu? Því er heldur ekki svarað í greinargerð þessa frumvarps og ég legg til að allsherjar- og menntamálanefnd fari yfir það, fari yfir áhrifin af þessu aukna flækjustigi og þeim lagalega ágreiningi sem mun leiða af þeim.

Ég held reyndar að það sé líka full ástæða til að velta fyrir sér hvaða áhrif hertar reglur um fjölskyldusameiningar munu hafa á inngildingu, hvort hér sé hugsanlega verið að búa til aðstæður þar sem fólk verður einangrað og einmana, þarf að bíða í von og óvon eftir því að fá að sameinast fjölskyldumeðlimum sem eru jafnvel í sárri lífshættu; það er auðvitað ekki uppskrift að farsælli inngildingu, enda hafa mjög fá ríki í Evrópu farið þá leið að innleiða svona biðtíma og það er rakið ágætlega í dómi Mannréttindadómstóls Evrópu yfir Danmörku þar sem bent er á að aðeins fimm önnur Evrópuríki hafi farið þessa leið. Að þessu leyti er Ísland í raun að fjarlægjast það sem tíðkast í Evrópu — sem gengur þvert á yfirlýst markmið frumvarpsins og ég held að þingheimur ætti að vera meðvitaður um þetta.

Rétt undir lokin, eins og ég sagði hér áðan: Við þurfum að nálgast verndarkerfið og útlendingalöggjöfina út frá kröfunni um mannlega reisn og að mannréttindi séu virt en líka út frá sjónarmiðum um skilvirkni og raunsæi, að kerfið sé sjálfbært og kostnaður fari ekki úr böndunum.  Sjálfstæðisflokkurinn hefur farið með þennan málaflokk í meira en tíu ár og brugðist, hvort sem við horfum á hlutina út frá mannúð eða út frá skilvirkni. Við í Samfylkingunni munum halda áfram að halda flokknum við efnið.


Ræðumaður: Dagbjört Hákonardóttir

Virðulegur forseti. Ég þakka hæstv. ráðherra svarið. Ég ætla að taka það fram að seinagangur í íslenskri stjórnsýslu á þessu sviði, sem hefur verið á ábyrgð Sjálfstæðisflokksins svo lengi sem menn muna, er aldrei á öðrum heldur en Sjálfstæðisflokknum og þessari ríkisstjórn. Við tökum þetta ekki til okkar. Þessar breytingar munu að öðru óbreyttu þýða að nú hafa stjórnvöld gott sem endalausan tíma áfram til þess að taka ákvörðun um umsóknir sem berast hingað frá sama hópi sem fellur undir 2. mgr. 36. gr. Þetta mat verður vissulega að taka mið af raunverulegum aðstæðum fólks og það þýðir líka að ákvæði reglugerðar nr. 540/2017, sem lúta að 2. mgr. 36. gr., munu sömuleiðis falla út. Ég viðurkenni að ég hef áhyggjur af því að hæstv. ráðherra ofmeti mögulega það hagræði sem felst í því að fjarlægja þetta ákvæði ef heildarsýnin liggur ekki fyrir gagnvart 42. gr. um „non-refoulement“. Ráðherra verður að gera sér grein fyrir því hvað felst í henni og hvað 3. gr. mannréttindasáttmála Evrópu felur í sér um einstaklingsbundið mat og pósitífa skyldu ríkisins til að leggja mat á aðstæður í hverju ríki og líka aðstæður þeirra sem sækja um. Þetta þarf að liggja fyrir. Og ef það gerist ekki þá erum við á vondum stað.


Ræðumaður: Dagbjört Hákonardóttir

Virðulegi forseti. Ég vil þakka hæstv. dómsmálaráðherra fyrir yfirferð sína á þessu mikla máli. Við eigum eftir að ræða það í þaula en til að byrja með verðum við aðeins að gera okkur grein fyrir því hvað framkvæmdarvaldið ætlar sér með breytingar á 2. mgr. 36. gr. sem eiga að leysa úr seinagangi sem hefur verið látinn viðgangast í boði Sjálfstæðisflokksins í þessum málaflokki. Hér á að leysa hann með því að taka út glufur, þ.e. möguleika fólks til að fá efnislega úrlausn sinna mála þrátt fyrir að vera í svokölluðum Dyflinnar- og verndarmálaflokki. Hér eru tekin stór skref. En svo að ég vitni nú bara í efni frumvarpsins þá kemur þar fram að aðstæður í móttökuríki verði eftir sem áður alltaf kannaðar í málum umsækjenda um alþjóðlega vernd og verður áfram hægt að taka mál þeirra til efnislegrar meðferðar á grundvelli hinnar svokölluðu „non-refoulement“-reglu    og vísa ég til 42. gr. útlendingalaga og 3. gr. mannréttindasáttmála Evrópu.

Ég má til með að spyrja: Megum við búast við því að gerðar verði einhverjar breytingar á verklagi við þessa rannsókn á aðstæðum í móttökuríkjum og ef svo er, hvernig verður það útfært í reynd?


Ræðumaður: Kristrún Frostadóttir

Forseti. Það gleður mig að heyra að hæstv. forsætisráðherra er sammála okkur í Samfylkingunni hvað varðar þetta málefni. Ég vil samt ítreka stöðu Samkeppniseftirlitsins og þá vanfjármögnun sem eftirlitið hefur staðið frammi fyrir og kalla eftir viðbrögðum hvað það varðar frá hæstv. forsætisráðherra. Þetta er alvarleg staða, sérstaklega í ljósi þess að við sjáum að í þessu máli skipafélaganna kærðu félögin einstakar aðgerðir eftirlitsins 14 sinnum til dómstóla og töpuðu í öllum tilvikum. Það liggur alveg fyrir að þetta er algjört einsdæmi og það var fyrst þegar þetta lá fyrir sem Eimskip ákvað að játa sín brot. Þannig að góð fjármögnun eftirlitsins er lykilatriði hjá stjórnvöldum í dag. En ég vil líka að það komi hér fram og vil varpa því til hæstv. ráðherra að auðvitað er líka hægt að innleiða efnisreglur tilskipunarinnar í íslensk lög, það þarf ekki að bíða eftir EFTA í þessu samhengi. Ég hvet hæstv. forsætisráðherra líka til þess að þrýsta enn frekar á þá aðila sem koma að samningagerðinni gagnvart EFTA-ríkjunum vegna þess að við eigum auðvitað að hafa frumkvæði að þessu máli fyrir íslenskt hagkerfi.


Ræðumaður: Kristrún Frostadóttir

Forseti. 62 milljarðar er sá kostnaður sem féll á fyrirtæki og fólkið í landinu vegna samráðs tveggja stórfyrirtækja á árunum 2008–2013, — 62 milljarðar kr. á núvirði. Þetta kemur fram í frummati Analytica fyrir Félag atvinnurekenda, Neytendasamtökin og VR. Til að setja þennan kostnað í eitthvert samhengi sem fólk getur skilið er áætlaður kostnaður við uppkaup á íbúðum Grindvíkinga um 61 milljarður kr., lægri upphæð en kostnaður af samráðinu á árunum eftir hrun. Eimskip játaði sök og Samskip fékk hæstu sekt í Íslandssögunni. Þetta er sögulegt mál.

En hvað hefur ríkisstjórnin gert til að bregðast við þessu samsæri gegn þjóðinni og til að koma í veg fyrir að leikurinn verði endurtekin? Ekkert, ekki neitt. Ráðherrar ríkisstjórnarinnar hafa ekki beitt sér fyrir umræðu, ekki sýnt forystu og ekki tekið sér stöðu með almenningi og almennum fyrirtækjum í þessum málaflokki þrátt fyrir að sterkt samkeppniseftirlit hafi margsinnis sannað gildi sitt og komið í veg fyrir tugmilljarða tjón fyrir fólkið í landinu. Ríkisstjórnin hefur enga stefnu í þessu nema samdrátt í fjárveitingum til Samkeppniseftirlitsins. Framlögin hafa lækkað um 20% frá 2014 þegar umsvif í efnahagslífinu hafa aukist um 40%. Um leið sjáum við endurteknar tilraunir stjórnarmeirihlutans til þess að veikja samkeppnislöggjöf í landinu.

Forseti. Eitt það mikilvægasta sem þessi staða kallar á fyrir Ísland er innleiðing á skaðabótatilskipun ESB frá 2014 sem auðveldar einstaklingum og fyrirtækjum að sækja bætur vegna samkeppnislagabrota. Svo þarf að skýra lög og heimildir fyrir almannaheillasamtök til að efna til hópmálsókna og gera þær að raunverulegum kosti í svona málum.

Ég vil því spyrja: Er hæstv. forsætisráðherra, Katrín Jakobsdóttir, sammála þessu? Og ef svarið er já, hvers vegna hefur ríkisstjórn hennar ekki beitt sér fyrir því að t.d. skaðabótatilskipunin frá 2014 verði tekin upp í EES-samninginn og hér á Íslandi?


Ræðumaður: Þórunn Sveinbjarnardóttir

Hæstv. forseti. Stjórnskipunar- og eftirlitsnefnd hefur fengið til meðferðar tilkynningu landskjörstjórnar um kosningu Katrínar Sigríðar J. Steingrímsdóttur sem 2. varaþingmanns á lista Viðreisnar í Reykjavíkurkjördæmi norður. Nefndin hefur fundað til að fjalla um kosninguna og kjörgengið og mælir einróma með staðfestingu kosningar Katrínar Sigríðar J. Steingrímsdóttur.


Ræðumaður: Magnús Árni Skjöld Magnússon

Virðulegi forseti. Lántökuheimild er í sjálfu sér ekkert endilega þensluhvetjandi, það er bara spurning um hvort hún er nýtt og þá hvernig henni er varið. Eins og ég tók fram í ræðu minni hér fyrr í dag þegar þetta mál var til umræðu þá verð ég að hvetja ríkisstjórnina til að grípa til aðgerða í ríkisfjármálum sem vinna að því markmiði að lágmarka verðbólguhvetjandi áhrif þessara aðgerða sem eru nauðsynlegar til að bjarga fjölskyldum í Grindavík sem eru í vanda. Það sem við erum að fjalla um hér í dag er fyrst og fremst heimild til að grípa til þess að taka erlent lán ef þess gerist þörf og þess vegna ætla ég að styðja þetta mál.


Ræðumaður: Oddný G. Harðardóttir

Herra forseti. Við í Samfylkingunni sitjum hjá við atkvæðagreiðslu um 6. gr. og það er einkum vegna 1. mgr. þar sem fjallað er um að ráðherra geti ákveðið að ráðstafa fjármunum úr Náttúruhamfaratryggingu Íslands, allt að 15 milljörðum kr. Það er fjallað um málið í nefndarálitinu en það er samt mikil óvissa um hvernig eigi að meðhöndla sjóðinn. Þess vegna setjum við þennan fyrirvara. En auðvitað, eins og ég sagði um atkvæðagreiðsluna hér í byrjun, höfum við hlustað á skjólstæðinga okkar. Við höfum hlustað á Grindvíkinga og brugðist við og við höfum hlustað á hvort annað í efnahags- og viðskiptanefnd og í samráðshópnum.


Ræðumaður: Oddný G. Harðardóttir

Herra forseti. Við í Samfylkingunni styðjum þetta mál sem sterkt ákall kom um á íbúafundi Grindvíkinga í Laugardalshöll í janúar. Út frá því ákalli hefur verið unnið. Við styðjum málið og við styðjum allar breytingartillögur meiri hluta efnahags- og viðskiptanefndar en við gerum athugasemdir við 6. gr. þar sem talað er um að ráðherra geti ráðstafað fjármunum úr Náttúruhamfaratryggingu Íslands til félagsins sem um ræðir og það er vegna áhrifa og óvissu á rekstrarumhverfi sjóðsins. Ég vil þakka fyrir samstarfið eins og aðrir í nefndinni. Það reyndi svolítið á. Þetta er þyngra mál heldur en rekstrarstuðningurinn og enginn einn hefur fengið allt sem hann vildi. Ég hefði t.d. viljað fá 98% viðmið á brunabótamatinu en ég get vel sætt mig við rökstuðninginn sem er á bak við 95% viðmiðið. Ég vona að í næstu frumvörpum sem menn tala um að muni koma fram til stuðnings Grindvíkingum verði jafn gott samstarf og hefur verið. Takk fyrir það.


Ræðumaður: Oddný G. Harðardóttir

Herra forseti. Við í Samfylkingunni styðjum þetta mál og við styðjum breytingartillögur sem efnahags- og viðskiptanefnd leggur til. En þetta er tímabundinn rekstrarstuðningur og við lítum svo á að það sé augljóst að fleira þurfi að koma til til stuðnings fyrirtækjum í Grindavík og við lýsum okkur reiðubúin til þess að vinna að því máli með öðrum þingmönnum og ráðherrum.


Ræðumaður: Magnús Árni Skjöld Magnússon

Hæstv. forseti. Já, ég held að við hv. þm. Stefán Vagn Stefánsson tölum svona nokkurn veginn sama tungumálið í þessum efnum og gerum okkur báðir grein fyrir því að þetta er auðvitað fjölþætt verkefni og það þarf að horfa á það frá öllum hliðum. Þar kemur líka inn að skoða hvort það séu þensluhvetjandi framkvæmdir fram undan sem hið opinbera stendur fyrir sem hugsanlega mætti færa til á milli ára. Það er klárlega þáttur í því að horfa á ríkisfjármálin með þeim hætti að við getum dregið úr þenslunni á meðan á þessu vandasama en samt ákaflega mikilvæga verkefni stendur og að við missum ekki boltann í því mikilvæga verkefni heldur reynum eftir fremsta megni að ná tökum á verðbólgunni í þessu landi og ná vonandi niður stýrivöxtunum líka því að það mun skila sér í pyngju okkar allra, bæði Grindvíkinga sem og allra hinna.


Ræðumaður: Magnús Árni Skjöld Magnússon

Virðulegur forseti. Ég þakka hv. þingmanni kærlega fyrir andsvarið. Það eru auðvitað fjölþættar aðgerðir sem þarf að grípa til. Það er alveg rétt, ég talaði um það hér í minni ræðu að það þyrfti að huga að framboðshliðinni, þ.e. framboði á húsnæði. Spurning hv. þingmanns sneri kannski að því hvort það væru til einhverjar leiðir til að auka framboð á húsnæði sem væru minna til þess fallnar að auka á þensluna heldur en að halda bara áfram að byggja eins og við höfum gert með öllum þeim tilkostnaði sem það óhjákvæmilega hefur í för með sér. Það er örugglega til í dæminu að hægt sé að byggja með ódýrari hætti heldur en við höfum verið að gera og við þurfum auðvitað að skoða hvað er í stöðunni þar. Ég veit að hæstv. innviðaráðherra hefur verið að skoða það og aðrir hv. þingmenn hafa talað um það hér líka. Þannig að jú, vissulega er það einn af þeim hlutum sem við þurfum að skoða. En við þurfum líka að skoða, eins og var nefnt í ágætu andsvari hv. þm. Björns Levís Gunnarssonar hérna áðan, sértækar aðgerðir þar sem við drögum með einhverjum hætti úr peningaflæðinu í umferð, þ.e. með sértækum aðgerðum á skattahliðinni í ríkisfjármálunum. Við þurfum að skoða hvort það sé einhver leið til þess hugsanlega að draga úr þenslunni þannig að það sé kæling á markaðnum á einhverjum öðrum stað sem myndi skila sér í því að halda aftur af verðbólgunni. En ég vil taka heils hugar undir það með hv. þingmanni að við þurfum vissulega að gera átak á framboðshliðinni.


Ræðumaður: Magnús Árni Skjöld Magnússon

Hæstv. forseti. Ég vil byrja á að þakka flutningsmanni, hv. þm. Stefáni Vagni Stefánssyni, fyrir sína greinargóðu framsögu. Hér er mikilvægt mál á ferð og ánægjulegt að þingið hefur borið gæfu til að afgreiða þau mál sem snerta samstöðu þjóðarinnar með Grindvíkingum hratt og vel og þetta er liður í því. Hér í dag hefur farið fram góð umræða sem snertir með misjöfnum hætti þau mál og er það vel. Að sama skapi er auðvitað mikilvægt að skynja og skilja að þær aðgerðir sem gripið er til geta orðið eldsmatur á verðbólgubálinu og því skiptir máli hvernig samstaðan með Grindvíkingum er fjármögnuð og til hvaða aðgerða er gripið til að vinna gegn því að áhrifin á verðlag, sérstaklega auðvitað húsnæðisverð, sem hefur drifið áfram verðbólguþróunina hér á landi undanfarin ár, verði ekki þau að viðhalda hárri verðbólgu og hæstu stýrivöxtum í Evrópu.

Hæstv. fjármálaráðherra var með ádrátt um það hér fyrr í dag að endurskoða þyrfti fjármálaáætlun til að ríkisfjármálin styðji við verðbólgumarkmið Seðlabankans og er það vel. Að sama skapi kom fram í máli hv. formanns fjárlaganefndar hér í andsvörum að hann teldi að huga þyrfti að efnahagsstjórninni í þessu samhengi.

Við í Samfylkingunni höfum um nokkra hríð talað fyrir því að það þurfi að ná betri stjórn á skammtímaleigu, þ.e. að það sé hægt að koma í veg fyrir að heilu blokkirnar séu byggðar eða keyptar og síðan nýttar eingöngu sem gisting fyrir erlenda ferðamenn í stað þess að koma inn á leigumarkaðinn eða húsnæðismarkaðinn fyrir almenning í þessu landi. Einnig höfum við talað fyrir aukinni aðkomu lífeyrissjóðanna að uppbyggingu á húsnæði en þetta eru hvort tveggja atriði sem fyrir löngu hefði átt að vera búið að ráðast í.

Þetta frumvarp, virðulegur forseti, snýst auðvitað fyrst og fremst um auknar lántökuheimildir ríkissjóðs fyrir utan stofnun eignaumsýslufélags með þeim eignum sem keyptar eru af Grindvíkingum. En á þessum tímapunkti þarf að halda til haga og ítreka mikilvægi þess að ráðast í mótvægisaðgerðir til að koma í veg fyrir að þeir peningar sem koma þarna inn á markaðinn virki sem bensín á verðbólgubálið. Í þeim efnum er ekki aðalatriðið hvar peningarnir eru fundnir til að standa undir þessu verkefni, það er fyrst og fremst bókhaldslegt atriði, en hitt er að huga að þenslunni og vinna gegn henni með markvissum hætti. Það eru sem sagt áhrifin af notkun peninganna sem skipta máli.

Ég nefndi áðan framboðshliðina, virðulegur forseti, að það þurfi að finna leiðir til að losa um húsnæði, annars vegar t.d. með hömlum á skammtímaleigu, og þar kemur að því að það voru nokkur vonbrigði að sjá frumvarp frá hæstv. viðskiptaráðherra um daginn þar sem ekki var gert ráð fyrir að það yrði tekið á því vandamáli afturvirkt sem ég hef nefnt hér fyrr í þessari ræðu, að deilihagkerfið, sem hugsað var sem leið fyrir almenning til að skapa sér aukatekjur með því að leigja húsnæði sitt tímabundið til ferðamanna, er orðið að atvinnugrein þar sem spekúlantar kaupa upp íbúðarhúsnæði eingöngu til að leigja það út í skammtímaleigu til ferðamanna. En það þarf líka að huga að áhrifum þeirra peninga sem koma inn á markaðinn með þessum aðgerðum. Það eru yfir 1.100 heimili sem þarf að finna fyrir íbúa Grindavíkur á allra næstu mánuðum.

Þegar eldgosið varð í Heimaey var ráðist í hækkun á söluskatti til að fjármagna aðgerðir stjórnvalda. Í dag köllum við söluskattinn virðisaukaskatt og það væri ekki góð leið í dag, virðulegur forseti, að gera slíkt því slíkt myndi umsvifalaust skila sér út í verðlag og leiða til hækkandi verðbólgu. En það er ekki þar með sagt að aðgerðir á skattahliðinni gætu ekki skilað árangri í þessum efnum en það þyrftu þá að vera sértækar aðgerðir sem væru þá sérstaklega hugsaðar til að draga úr þenslunni sem þessi nýja staða skapar. Það er sem sagt ekki fjármögnun aðgerða sem er aðalatriðið hérna þó að það sé vissulega meginatriði þessa tiltekna frumvarps, sem við styðjum nota bene heils hugar, heldur þarf jafnframt þessu að grípa til aðgerða sem hafa áhrif á efnahagslífið. Það þarf sem sagt, virðulegur forseti, að huga að beinum leiðum til að taka peninga úr umferð til að mæta þessu mögulega verðbólguskoti sem hættan er á að skapist.

Virðulegur forseti. Við í Samfylkingunni styðjum þetta frumvarp. Við viljum standa með Grindvíkingum og það þarf að gera það hratt og vel. En það þýðir ekki að við megum missa boltann við að halda þjóðhagslegu jafnvægi því hátt vaxtastig og verðbólga bitnar líka á Grindvíkingum, gleymum því ekki.


Ræðumaður: Oddný G. Harðardóttir

Herra forseti. Ég bara trúi því að stjórnvöld, eins og hv. þm. Steinunn Þóra Árnadóttir sagði í dag, að hún byggist ekki við því að stjórnvöld hölluðu sér aftur í stólnum og biðu bara eftir næsta gosi heldur væru að bretta upp ermar, teikna upp sviðsmyndir og ákveða hvað ætti að gera; hvað er það sem við getum gert núna strax og hvað er það sem við vitum ekki? Óvissan er mikil en við getum teiknað upp sviðsmyndir og gengið síðan öruggt og fumlaust til verka ef sviðsmyndir rætast. Við þurfum, og ég sagði það líka fyrr í þessari umræðu, að læra það, Íslendingar, að plana aðeins fram í tímann, eiga uppi í hillu áætlanir til að bregðast við óvæntum atburðum sem við getum verið viss um að við lendum í í þessu landi og ekki bara í Grindavík. Það sem við eigum að gera er að læra af því sem við höfum gert í fortíðinni. Við eigum að skoða hvað það er sem við höfum gert rétt og vel og halda því áfram en við eigum líka að viðurkenna að við höfum gert mistök. Það hafa t.d. ekki allir farið eftir byggingarreglugerðum um að það megi ekki byggja yfir sprungur. Þar stendur að það megi ekki gera en það er samt gert og það var gert í Grindavík og það hefur verið gert víðar. Við þurfum að læra af því. Síðan þurfum við að skoða hvað við getum gert núna á milli gosa og það er það sem við erum að gera nú með því að afgreiða þessi frumvörp sem eru hér í dag. Svo þurfum við að halda áfram því starfi og að lokum þurfum við að horfa til framtíðar. Sagan segir okkur að gosstöðvarnar muni færast til austurs og við þurfum að vera tilbúin undir það ef það gerist.


Ræðumaður: Oddný G. Harðardóttir

Herra forseti. Ástæðan fyrir því að ég vildi miða við 98%, og við í Samfylkingunni, er að það er viðmið sem notað er í lögum um náttúruhamfaratryggingar og útgangspunkturinn, bæði það að nota brunabótamatið og svo ákveðna prósentu af því, er viðmið í lögum um náttúruhamfaratryggingar. Hugmyndin er sú að það sé ekki mikill munur á því hvort þú ferð þessa leið, að þú ákveðir að selja húsið þitt eða íbúðina inn í þetta eignarhaldsfélag, eða þá að húsið þitt verður fyrir tjóni, hvort sem það er altjón eða ekki, að það sé ekki eitthvert happdrætti heldur sé það svipuð staða. Það eru rökin fyrir 95% en 95% eru samt aðeins betri, þau eru hagstæðari fyrir fólk sem verður ekki fyrir altjóni af því að það þarf að farga og það er kostnaður við það en kannski verri fyrir fólkið sem lendir í því að húsið þeirra fer undir hraun, þannig að 95% er þarna mitt á milli. Nú finnst mér eins og ég sé að færa rök fyrir 95% en það er ekki það sem ég ætlaði að gera. En mér hefði fundist, af því að við vitum ekkert hvað verður um húsin eða hvort þau verða yfir höfuð fyrir tjóni, að við hefðum átt að segja: Við skulum miða við það að öll húsin í Grindavík fari undir hraun, miðum bara við þá tölu. Mér hefði fundist það réttlátara. En ég ætla ekki að leggjast gegn frumvarpinu fyrir vikið.


Ræðumaður: Oddný G. Harðardóttir

Herra forseti. Þetta frumvarp sem við ræðum hér er fyrst og fremst komið fram vegna ákalls Grindvíkinga sjálfra. Það ákall kom skýrt fram á fjölmennum íbúafundi í janúar sem haldinn var í Laugardalshöllinni. Ég tel að sá fundur hafi opnað augu allra þeirra sem með honum fylgdust við hvað Grindvíkingar eru að glíma og hvernig óróinn innra með þeim hefur byggst upp alveg frá því að jarðhræringar hófust árið 2020 með jarðskjálftahrinu og þar til hamfarirnar dundu yfir 10. nóvember og svo aftur 14. janúar. Og enn er beðið eftir gosi. Það mun gjósa fyrr en seinna. Það sýna allar mælingar okkar færustu sérfræðinga en hvar kvikan ryður sér braut hins vegar er ekki vitað eða hvenær.

Grindvíkingar þurfa á stuðningi okkar að halda. 1% íbúa landsins sem Grindvíkingar eru þurfa stuðning hinna 99%. Þau frumvörp sem við ræðum og afgreiðum hér í dag verða ekki þau einu sem Alþingi mun afgreiða til að koma til móts við Grindvíkinga. Ég hlustaði á hv. þm. Vilhjálm Árnason í viðtali við Rauða borðið á Samstöðinni í vikunni. Þar gaf hann okkur innsýn í þau mismunandi áreiti sem dynja á Grindvíkingum þessa dagana og hafa dunið á þeim frá því í nóvember þegar íbúar þurftu að yfirgefa heimili sín. Grindvíkingar þurfa að finna svör við alls konar spurningum, svo sem: Er vatn á húsinu mínu? Hvenær kemur kalt vatn í bæinn? Hafa frostskemmdir orðið á húsinu mínu? Hvenær fæ ég að fara til að ná í dótið mitt? Fæ ég sendiferðabíl? Hver skutlar börnunum í skólann og í frístund á meðan? Hvenær eru æfingar krakkana og hvar? Er ég að fara að gera leigusamning eða ætla ég að kaupa íbúð? Hvenær klárast frumvarpið um uppkaupin? Fæ ég aðgengi að húsinu ef ég tek tilboði ríkisins? Þarf ég að fara Suðurstrandarveginn inn í bæinn eða eru aðrar leiðir færar? og margt fleira. Ég hvet hv. þingmenn til að hlusta á viðtalið við hv. þm. Vilhjálm Árnason sem var í fyrradag, ef ég man rétt, á Samstöðunni. Maður áttar sig svo vel á, eftir að hafa hlustað á hann, hvað það er sem dynur á Grindvíkingum. Það eru svo margar stórar ákvarðanir sem þau þurfa að taka, þreytt, uppgefin og undir miklu álagi.

Herra forseti. Það er von mín að með aðgerðum stjórnvalda verði áhyggjum létt af Grindvíkingum eins og hægt er með þessu frumvarpi og þeim sem munu koma síðar ef að líkum lætur. Frumvarpið um kaup á íbúðarhúsnæði í Grindavík er um að losa íbúa Grindavíkur undan yfirvofandi áhættu og fjármagnsþrengingum af því að eiga húsnæði í bænum líkt og farið er yfir í greinargerð með frumvarpinu. Þar með verður þeim jafnframt gert kleift eins fljótt og kostur er að finna sér aðra búsetu sem kann að þurfa að vera til næstu ára eða jafnvel frambúðar.

Framsögumaður málsins hefur farið vel yfir helstu atriði nefndarálitsins og þær breytingartillögur sem við í nefndinni leggjum til. Þær eru allar til bóta, ekki síst sú breyting að Grindvíkingar hafi tíma til áramóta til að ákveða hvort þeir vilji selja húsið sitt til eignarhaldsfélagsins á þeim kjörum sem þar bjóðast. Einnig að forkaupsrétturinn verði í þrjú ár en ekki tvö. Það að Grindvíkingar allir verði meðhöndlaðir sem fyrstu kaupendur þegar greiðslubyrðarhlutfall er metið og hámark veðsetningarhlutfalls skiptir líka máli og að fólk sem á búseturétt fái sambærileg kjör og íbúðareigendur. Skýrleiki varðandi rekstur eignaumsýslufélagsins er einnig nauðsynlegur. Á þessu er öllu tekið í nefndarálitinu og í breytingartillögunum.

Það voru margar umsagnir sem bárust bæði í samráðsgátt stjórnvalda og til efnahags- og viðskiptanefndar og persónulega bárust mér líka margar ábendingar. Við sumum þeirra er brugðist með þessu frumvarpi en sannarlega ekki öllum. Þetta frumvarp lýtur að heimili fólks þótt lögheimilisskilyrðin verði túlkuð rúmt vegna mismunandi tímabundinna aðstæðna fólks. Frumvarpið á ekki við um aðrar eignir einstaklinga eða lögaðila. Á þeirra málum verður tekið seinna. En það liggur á þessu frumvarpi til þess að uppfylla það markmið sem þar er sett fram. Markmiðið er afmarkað og á við heimili fólks.

Þegar þjóð stendur frammi fyrir samfélagsverkefni af þeirri stærðargráðu sem við Íslendingar gerum nú er farsælast að gera það í þverpólitísku samstarfi. Ég tók þátt í þverpólitísku samstarfi um þetta frumvarp fyrir hönd Samfylkingarinnar og ég er þess fullviss að frumvarpið batnaði til muna við það samstarf og einnig í þverpólitísku samstarfi innan efnahags- og viðskiptanefndar. Ég viðurkenni þó að ekki var komið til móts við allar mínar óskir um breytingar en glettilega margar þó.

Tvennt vil ég nefna sem ástæðu þess að ég skrifa undir nefndarálitið með fyrirvara. Í fyrsta lagi hefði mér fundist réttlátara að miða við 98% af brunabótamati í stað 95%. Náttúruhamfaratrygging gerir ráð fyrir 2% eigin áhættu ef t.d. hús fer undir hraun. Þá væri 98% útgreiðsla í tilviki uppkaupa húsnæðis í Grindavík réttlátari en 95% þó að ég skilji vel sanngirnina í því að hafa sem sambærilegust viðmið og eru í náttúruhamfaratryggingum, en þar er einnig gert ráð fyrir að eigandi húsnæðis beri kostnað af förgun húsa sem ekki fara undir hraun eða brenna til grunna. Við í Samfylkingunni munum þó ekki greiða atkvæði gegn 95% hlutfallinu þótt við gerum athugasemdir við það hlutfall og bendum á að túlka ætti í þeim efnum Grindvíkingum í hag, enda munu þeir, þrátt fyrir þetta frumvarp, flestir tapa miklum fjármunum vegna hamfaranna. En ég er sátt við þann útgangspunkt frumvarpsins að miða við brunabótamat líkt og hamfaratryggingar miða við. Ef við ætluðum að segja: Við ætlum að bæta öllum allt það tjón sem hugsanlega gæti orðið í þessum hamförum, þá erum við búin að segja að við þurfum ekki hamfaratryggingar. Þá tekur ríkið þetta bara yfir og við aftengjum hamfaratryggingar og lögin um þær. Það held ég að sé ekki skynsamlegt að gera. Frekar eigi að fara þá leið að bjóða Grindvíkingum sem búa við mikla óvissu að fá svipuð kjör fyrir sínar eignir og þau hefðu fengið ef þau hefðu þurft að skipta við hamfaratryggingar nema bara það að samkvæmt því sem okkur er sagt á þetta ganga fyrr fyrir sig þegar búið er að stofna félagið og koma umsýslunni í gang.

Hinn fyrirvarinn er um fjármögnun eignarhaldsfélagsins og einkum vegna óvissu um áhrif hennar á stöðu Náttúruhamfaratryggingar Íslands. Það verkefni bíður svo þingheims að glíma við efnahagslegar afleiðingar sem af frumvarpinu verða. Í þeim eftirleik munum við sennilega vilja fara ólíkar leiðir eftir pólitískum áherslum.

Herra forseti. Við þurfum og eigum að vinna saman að lausnum fyrir fólkið í Grindavík og síðan fyrir fyrirtækin og rekstur bæjarins. Það er samdóma álit okkar færasta fólks að það muni enginn búa í Grindavík næstu misserin óhultur. Jafnvel þó að nú megi vinna í Grindavík og fólk geti búið í húsunum sínum, allt á eigin ábyrgð, er Grindavík ekki öruggur bær og líkt og almannavarnir og fleiri hafa bent á eiga hvorki börn né gæludýr að dvelja í bænum.

Ég hef áður vitnað í viðtal á Sprengisandi á Bylgjunni þar sem Pétur Hafsteinn Pálsson, framkvæmdastjóri útgerðarfélagsins Vísis í Grindavík, talaði fyrir því að sveitarfélögin á Suðurnesjum sameinuðust í eitt. Hann lagði til að við Suðurnesjamenn stækkuðum heimavöllinn. Þá þyrftu Grindvíkingar ekki að flytja í annan bæ heldur bara á milli hverfa í sveitarfélaginu Suðurnes. Einhvern veginn virðist þessi lausn blasa við í erfiðri stöðu. En jafnvel þó að ekki verði af formlegri sameiningu er skynsamlegt að sveitarfélögin á Suðurnesjum vinni þétt saman að því að halda utan um grindvískt samfélag. Sveitarstjórnir hinna bæjanna á Suðurnesjum hafa bent á að nægar lóðir séu til staðar fyrir íbúðir. Uppbygging einingahúsa að fyrirmynd Eyjabyggða væri upplögð. Hefð er fyrir náinni samvinnu sveitarfélaganna á Suðurnesjum í gegnum samband sveitarfélaganna. Við eigum saman Fjölbrautaskóla Suðurnesja, Heilbrigðisstofnun Suðurnesja, embætti lögreglustjórans á Suðurnesjum og verkefni á vegum Sambands sveitarfélaga á Suðurnesjum, svo dæmi séu tekin. Þjónustan er samtengd nú þegar. Flestir Grindvíkinga munu ekki flytja heim í bráð. Þau þurfa að koma sér fyrir annars staðar og skapa eins góðan stöðugleika og mögulegt er fyrir líf sitt. Ef stefnan yrði tekin á sameiningu sveitarfélaganna fjögurra á Suðurnesjum væri hægt að blása Grindvíkingum von í brjóst og trú á framtíðina. Rekstur Grindavíkurbæjar er augljóslega í uppnámi og ýmis praktísk mál mætti leysa með sameiningu sveitarfélaganna. Ég er þeirrar skoðunar, forseti, að það sé bæði skynsamlegt og hagkvæmt að byggja upp hverfi í hinum bæjunum á Suðurnesjum þar sem Grindvíkingar hafa forgang. Efnahagslega er það skynsamlegt en einnig svo að samfélagið í Grindavík geti haldið saman og möguleikarnir á að halda utan um þau öll aukast. Sumir þeirra vilja og geta kannski flutt heim til Grindavíkur eftir einhvern tíma og þá eiga þau að hafa það val.

Með frumvarpinu sem væntanlega verður að lögum í dag er hugmyndin að gera Grindvíkingum kleift að búa í haginn fyrir framtíðina. Það þarf að finna nothæfa lausn fyrir fyrirtækin og þá einstaklinga sem ekki falla undir lausnir þessa frumvarps en það gerum við á næstu dögum og vikum. Hamfarirnar í Grindavík kalla á að Suðurnesjamenn allir taki höndum saman. Ráðherrar og þingmenn þvert á flokka eiga einnig að taka höndum saman og leggja fram lausnir sem duga fyrir fólkið, fyrirtækin og samfélagið í Grindavík.

Herra forseti. Að lokum vil ég þakka allri hv. efnahags- og viðskiptanefnd fyrir samstarfið og jafnvel þó að einn fulltrúi nefndarinnar hafi síðan ákveðið að vera ekki með og leggja fram breytingartillögur og sérstakt nefndarálit þá leyfi ég mér að segja að umræðan var góð og lausnamiðuð um markmið frumvarpsins og gaumgæfilega farið yfir stöðu þeirra sem gætu nýtt sér þá leið sem frumvarpið boðar. Við vitum að það eru sumir sem fara betur út úr því heldur en aðrir en það er bara ekki hægt að slá einni reglustiku yfir svo fjölbreyttan hóp þó að við höfum gert okkar besta til að mæta þörfum flestra. En þegar þetta frumvarp hefur orðið að lögum og eignaumsýslufélagið fer að vinna sína vinnu í samskiptum við fólkið í Grindavík þá eru það auðvitað Grindvíkingar sem meta það svo að það sé betra í stöðu þeirra að taka tilboði félagsins eða ríkisins í gegnum félagið. Ef þeir meta það þannig að það sé betri staða en að bíða og sjá þá munu þeir nýta sér þetta tilboð en annars ekki.

Ég á von á því að það komi upp í framkvæmdinni eitthvað sem við sáum ekki fyrir. Þá treysti ég því að við getum tekið á því, annaðhvort með reglugerð eða með því að smíða frumvarp til að taka á því sem við sjáum ekki fyrir núna. En Samfylkingin mun styðja þetta frumvarp. Ég hef farið yfir fyrirvarann sem ég gerði og þakka aftur fyrir gott samstarf í nefndinni.


Ræðumaður: Oddný G. Harðardóttir

Herra forseti. Ég er sammála markmiði frumvarpsins og ég skil útgangspunktinn en ég hefði gjarnan viljað hafa prósentutöluna 98% eins og þeir fá sem verða fyrir altjóni. Ég skil þetta ekki alveg, auðvitað er óvissan mikil, ég tek undir það, það er ekki hægt að segja neitt um þetta til eða frá og 95% er betra heldur en þeir fá sem eru í samskiptum við náttúruhamfaratryggingar og verða ekki fyrir altjóni. En það er verra fyrir þá sem verða fyrir altjóni. Þessi mínúta líður ákaflega hratt en ég ætlaði að spyrja hv. þingmann út í fjármögnun félagsins, hvort hann telji ekki vafasamt að gera ráð fyrir því að Náttúruhamfaratrygging Íslands setji 15 milljarða inn í félagið en borgi síðan líka fyrir tjón á íbúðunum þannig að náttúruhamfaratrygging borgi kannski tvisvar sinnum fyrir sama húsið.


Ræðumaður: Oddný G. Harðardóttir

Herra forseti. Ég vil byrja á að þakka hv. þingmanni fyrir yfirferðina og jafnframt fyrir samstarfið í nefndinni. Við í Samfylkingunni gengum inn í samstarf um þetta frumvarp opin og full samstarfsvilja vegna þess að þegar við stöndum frammi fyrir svona stóru samfélagslegu verkefni er það okkar sannfæring að það leysist best þegar við leggjum öll saman. En, forseti, það þýðir um leið að hver og einn fær ekki allt sem hann vill og þess vegna er ég með fyrirvara á þessu nefndaráliti, ekki vegna þess að ég ætli að leggjast gegn frumvarpinu heldur þvert á móti mun ég, og við í Samfylkingunni, styðja það. En mig langar til að spyrja hv. þingmann út í 95% hlutfallið af brunabótamati. Ég er sammála því að það er eðlilegt að miða við brunabótamat þegar við erum á hamfarasvæði þar sem náttúruhamfaratrygging miðar við brunabótamat í sínum viðmiðum nema bara við ætluðum að aftengja hamfaratryggingar og taka þær bara út úr þeim hamförum sem ganga yfir Grindavík. Mér finnst eðlilegt að miða við brunabótamatið en ég hefði gjarnan viljað hafa það 98% vegna þess að Náttúruhamfaratrygging Íslands gerir ráð fyrir 2% eigin áhættu ef hús verður undir hrauni eða brennur til grunna og mér hefur fundist eðlilegt að miða við 98% í staðinn fyrir 95%.

Ég vil biðja hv. þingmann um að fara yfir rökin fyrir 95%. Er það út af förgunargjaldi? En mun þá ekki eignarhaldsfélagið geta tekið innréttingar og selt upp í það o.s.frv.? Hvað vill hv. þingmaður segja um þetta?

Ég minni þingmenn á að ræðutíminn er takmarkaður við tvær mínútur.menn með því.


Ræðumaður: Oddný G. Harðardóttir

Frú forseti. Jafnvel þó að ég hafi sagt sem svo að það hafi heilmikið verið rætt um þessi málefni í nefndinni þá hefðum við náttúrlega þurft miklu lengri tíma. Við notuðum þann litla tíma sem við höfðum til að ræða þetta frumvarp, hafa það eins vel úr garði gert og mögulegt var, tókum tillit til athugasemda, fengum góðar athugasemdir og settum fram breytingartillögur sem ég held að séu allar til bóta. Það var reyndar unnið svo hratt að við gleymdum að athuga með tímasetninguna á arðgreiðslunum en það verður lagað á milli umræðna. Það er einmitt svona lagað sem getur gerst þó að nefndin sé sammála, og kannski enn frekar ef hún er sammála, þá gleymist eitthvað. En sem betur fer er hægt að kippa þessu í lag.

Mér finnst, líkt og Verkalýðsfélag Grindavíkur leggur áherslu á, mikilvægt að við finnum einhverjar leiðir til að eyða þeirri óvissu eins og mögulegt er fyrir launafólk og fyrirtæki til lengri tíma og þá finnst mér að það eigi að byrja á þeirri starfsemi sem getur ekki verið í bænum við þessar aðstæður. Við eigum að byrja þar og gera hinum síðan kleift að halda áfram, hvort sem það er í Grindavík eða á öðrum stað, og halda sambandinu á milli fyrirtækis og launþeganna og halda öllum samskiptaleiðum eins opnum og mögulegt er þannig að þegar færi gefst þá verði hægt að byggja Grindavík, bæði fyrirtæki og heimili og samfélagið allt, upp hratt og vel.


Ræðumaður: Oddný G. Harðardóttir

Frú forseti. Jú, þessi tvö atriði voru heilmikið rædd ásamt fleirum. Varðandi tengsl heimila og atvinnustarfsemi þá eru það náttúrlega fjölskyldufyrirtækin, sem eru mörg í Grindavík, þar sem tengslin eru bara sýnileg og við vitum af þeim. Síðan er það líka að ef enginn býr í bænum þá er erfitt að halda uppi atvinnustarfsemi. Það tengist hinni spurningunni vegna þess að fólk má búa í bænum núna en hann er hættulegur, þannig að það er aðeins brot af þeim starfsmönnum sem eru að vinna hjá fyrirtækjum sem býr í bænum og það er kostnaður við að keyra fólk fram og til baka. Við höfum fengið upplýsingar um að fyrirtækin séu að borga bensínstyrki, þau séu að skaffa bíla fyrir starfsfólk og greiða því laun á ferðatímanum. Þetta er auðvitað umframkostnaður sem fyrirtækin bera til að halda uppi starfseminni. Síðast en ekki síst verður skrýtið samfélag í Grindavík ef þar verða engin fyrirtæki og fyrirtækin þurfa á íbúum að halda. Þetta hangir því allt saman og þarf að skoða í samhengi þegar við erum að velta fyrir okkur hvernig eigi að bregðast við.

Þó að við getum lært mjög margt af því sem við gerðum í Covid þá er ekki hægt að spegla allar aðgerðir beint yfir á það. Þetta eru aðrar aðstæður. Við vissum að heimsfaraldur myndi einhvern tímann ganga yfir, vorum nokkuð viss um það, en við vitum ekki hvað verður um Grindavík. Og við erum að bíða bara eftir gosi. Kannski kemur það á morgun, kannski hinn, kannski í þarnæstu viku.


Ræðumaður: Oddný G. Harðardóttir

Frú forseti. Það var samstaða í hv. efnahags- og viðskiptanefnd um þetta nefndarálit og þær breytingartillögur sem því fylgja um frumvarp um tímabundinn rekstrarstuðning vegna náttúruhamfara í Grindavík. Það var góð samvinna í nefndinni bæði um þetta frumvarp og einnig um frumvarpið um uppkaup á íbúðarhúsnæðinu. Þetta frumvarp hefur það markmið að hægt sé að viðhalda nauðsynlegri lágmarksstarfsemi í fyrirtækjunum í Grindavík þrátt fyrir þessar náttúruhamfarir og að fyrirtækin geti varðveitt viðskiptasambönd og hafið starfsemi á ný með stuttum fyrirvara.

Við fengum mjög margar góðar umsagnir og ég vil hér vitna í umsögn atvinnuteymis Grindavíkurbæjar. Þau segja í sinni umsögn að frumvarpið sé jákvætt skref þó að þau vilji gera ákveðnar athugasemdir. Þau benda á í þessari umsögn að þau vilji að rekstrarstuðningurinn geti farið í að greiða laun, að rekstrarstuðningur komi ekki til útreiknings tekjufalls og að gildistími laganna verði lengri. Nefndin tók tillit til allra þessara athugasemda því það voru færð góð rök fyrir þeim. Nefndin tók einnig tillit til athugasemda frá Skattinum sem voru bara mjög góðar, kjarnaði vel athugasemdirnar og þær hjálpuðu okkur við að gera skýrar breytingartillögur. Atvinnuteymi Grindavíkurbæjar segir að þrátt fyrir það að þetta skref sé jákvætt þá sé jafnframt þörf fyrir frekari aðgerðir sem geri fyrirtækjum í Grindavík kleift að lifa af, eftir atvikum með því að laga sig að því erfiða ástandi sem nú ríkir eða með því að flytja starfsemina á annan hentugan stað. Þau vona að þetta frumvarp sem við ræðum hér sé bara hluti af heildstæðum aðgerðum. Verkalýðsfélag. Grindavíkur er með svipaða athugasemd, þ.e. það gerir ekki athugasemd við þetta frumvarp, um tímabundinn rekstrarstuðning, en leggur áherslu á að tíminn sem gefist eftir samþykkt þessa frumvarps verði nýttur til að taka stöðuna og taka stefnu til lengri tíma til að eyða þeirri óvissu sem mögulegt er fyrir launafólk og fyrirtæki til lengri tíma. Þetta er afskaplega mikilvægt og hefur einnig komið fram í ræðum hér fyrr í dag og einnig í andsvörum.

Ég vil, frú forseti, með leyfi forseta, vitna áfram í umsögn atvinnuteymisins. Þar segir:

„Atvinnulíf í Grindavík hefur verið blómlegt undanfarin ár. Þar er öflugur rekstur fyrirtækja í sjávarútvegi auk þess sem þróast hefur öflugur iðnaður tengdur sjávarútvegi. Ferðaþjónusta er einnig sterk á svæðinu. Verðmætasköpun fyrir þjóðarbúið er sennilega hvergi meiri en í Grindavík eða um 3% af landsframleiðslu, þótt þar búi aðeins 1% þjóðarinnar. Á árinu 2022 voru 144 fyrirtæki með árlega veltu umfram 5 millj. kr. Samtals veltu þessi fyrirtæki ríflega 72 milljörðum kr. það ár. Þá eru fjölmörg fyrirtæki með höfuðstöðvar annars staðar á landinu með starfsemi í og við Grindavík og fyrirtæki í Grindavík veita hundruðum manna með búsetu utan sveitarfélagsins atvinnu. Áhrif þeirra erfiðleika sem fyrirtæki í Grindavík ganga í gegnum vegna náttúruhamfara ná þannig langt út fyrir sveitarfélagið.“

Þetta þurfum við auðvitað að hafa í huga þegar við erum að reyna að meta ástandið. Það eru ekki bara bein áhrif á fyrirtækin í Grindavík heldur eru áhrifin á fleiri stöðum og neikvæðar aukaverkanir út fyrir Grindavík. En ég held áfram að vitna í umsögnina, með leyfi forseta:

„Atvinnuteymi hefur rætt frumvarpið og áherslur í þessari umsögn við samráðshóp fyrirtækja í Grindavík. Einnig var frumvarpið rætt á opnum fjarfundi með fyrirtækjum í Grindavík. Jafnframt hafa fyrirtæki sent atvinnuteymi ábendingar um atriði sem lúta að frumvarpinu.

Eðli máls samkvæmt eru fyrirtækin ólík, bæði hvað varðar stærð og starfsemi, og sjónarmið geta því verið ólík. Aðstæður fyrirtækja eru því afar mismunandi.“

Síðan kemur upptalning sem ég held að sé rétt að ég fari yfir og við hv. þingmenn gefum gaum.

„Mörg fyrirtæki í Grindavík geta fært hluta starfsemi sinnar annað. Þjónusta við útgerð og fiskvinnslu er sterk í bænum. Sum þessara fyrirtækja geta þjónustað útgerð annars staðar í landshlutanum og hafa gert um langt skeið. Það sama verður ekki sagt um öll fyrirtæki. Þannig verður rekstur gistiheimilis í Grindavík illa fluttur annað. Öll viðskipti slíks fyrirtækis byggjast á að gist sé í Grindavík. Nokkur dæmi eru um verktaka sem voru með íbúðarhúsnæði í byggingu þegar náttúruhamfarir urðu. Þær eignir eru óseljanlegar og falla ekki undir ákvæði frumvarps um kaup á íbúðarhúsnæði í Grindavík.

Ofangreind dæmi undirstrika að áhrif náttúruhamfaranna birtast fyrirtækjum með afar mismunandi hætti. Í ábendingum frá fyrirtækjum er annars vegar fjallað um hvernig úrræði frumvarpsins gagnist fyrirtækjum og hins vegar hvers konar önnur aðstoð myndi gagnast fyrirtækjum.

Vert er að undirstrika að samhljómur er mikill um að það sem gagnist fyrirtækjunum best er að skapa forsendur til þess að þau geti haldið áfram rekstri, annaðhvort með því að aðlaga reksturinn að aðstæðum í Grindavík, sem flestum hugnast best, eða flytja starfsemina á annan hentugan stað. Þörf er á að líta til lengri tíma með stuðning við fyrirtæki í Grindavík. Markmiðið þarf að vera að fyrirtækin lifi af þær hremmingar sem fylgja náttúruhamförum á svæðinu og þeim aðgangstakmörkunum sem ríkið hefur sett.“

Frú forseti. Annars staðar í umsögninni er fjallað um óvissuna og hún er sannarlega mikil. Það er vitnað í að íbúum Grindavíkur verði boðið tilboð um uppkaup á heimilum sínum, verði það frumvarp að lögum,  og að atvinnurekendur vilji gjarnan geta staðið frammi fyrir slíku vali einnig á atvinnuhúsnæðinu. Myndu mörg fyrirtæki eða fyrirtækjaeigendur kjósa sömu úrræði en margir eru hins vegar ákveðnir í því að halda áfram og berjast til þrautar í Grindavík. En svo er, eins og fram kom í andsvörum hér áðan, ýmis þjónustustarfsemi sem hefur enga forsendur til að starfa áfram í Grindavík þegar íbúar eru fluttir á brott. Nefnd  eru bakarí, hárgreiðslustofur og veitingastaðir.

Þess vegna, frú forseti, er afskaplega mikilvægt, um leið og við tökum þetta jákvæða skref sem þverpólitísk samstaða er um, að við hugsum til framtíðar, setjum niður skipulag um á hverju við getum tekið strax vegna þess að við vitum hreinlega hver staða fyrirtækjanna verður næstu tvö árin eða svo og síðan hvað við myndum gera og teikna upp ákveðnar sviðsmyndir þannig að við séum svolítið tilbúin þegar að því kemur. Við séum ekki, líkt og við gerðum allt of oft í heimsfaraldri, að bregðast hratt við aðstæðum sem lömdu okkur í andlitið. Við þurfum að læra af þeirri reynslu. Það er sagt að Íslendingar séu mjög góðir í viðbragði og að standa saman og græja og gera eins og dæmin sanna en við séum ekki góð í að plana til lengri tíma. En við þurfum að læra það. Það væri þjóðinni hollt.

Frú forseti. Ég ætla ekki að hafa þetta lengra. Mér fannst mikilvægt samt að draga fram það sem er sameiginlegt með mörgum eigendum fyrirtækja í Grindavík og benda á að það er ekki hægt að finna eina lausn sem hentar öllum, þó að þessi tímabundni rekstrarstuðningur komi sér vel eftir þær breytingar sem náðist samkomulag um í efnahags- og viðskiptanefnd.


Ræðumaður: Oddný G. Harðardóttir

Frú forseti. Ég vil taka undir það með hv. þingmanni að það skiptir máli þegar við erum að glíma við svona stórt samfélagslegt verkefni að við gerum það saman. En við höfum reynslu af því að fara í gegnum heimsfaraldur og þar vorum við stöðugt í einhverju viðbragði. Við ættum kannski aðeins að læra betur af þeirri reynslu og reyna núna að plana aðeins fyrir fram. Hvað er það sem við vitum að mun ekki breytast, jafnvel þó að ekkert gerist og allt verði í góðu lagi eftir tvö ár í Grindavík? Og vera tilbúin með viðbrögð, a.m.k. búin að skipuleggja okkur og vita hvað við gerum næst, á  milli gosa ef svo má segja. Það er ekki góð tilhugsun að hugsa til þess að við höfum núna verið í spretti með þessi frumvörp þrjú sem er til afgreiðslu síðar í dag og síðan muni stjórnvöld bara halla sér aftur í stólnum og bíða þangað til næsta akút tilfelli kemur upp.


Ræðumaður: Oddný G. Harðardóttir

Frú forseti. Ég var nú að hugsa á svipuðum nótum og hv. þm. Björn Leví Gunnarsson hér áðan. Það er ljóst að fólk er ekki að flytja til Grindavíkur næstu misserin.  Grindavík er að vísu opin en þar er ekki rennandi kalt vatn, a.m.k. ekki nú um stundir, og þar eru innviðir ekki góðu lagi, þar er engin þjónusta við börn eða eldra fólk eða þjónusta af nokkru tagi, félagsleg þjónusta, þannig að það verður ekki  eðlilegt samfélag í Grindavík  næstu misserin, það vitum við. Einmitt í því ljósi, ætti þá ekki annaðhvort   Alþingi að taka það í sínar hendur eða að sjá til þess að ráðherrar geri slíkt, að þau fari yfir þau fyrirtæki sem sannarlega geta ekki starfað nema það sé fólk í bænum, þ.e. í Grindavík? Auðvitað er hugsanlegt að fólk geti fært sig til. En væri ekki ástæða til að kortleggja það hvaða starfsemi það er sem hefur engar forsendur til að halda áfram í Grindavík þegar íbúarnir eru ekki á staðnum nema kannski örfáir og kanna hvað við getum gert til þess að mæta þeirra tekjufalli og tjóni?




Ræðumaður: Þórunn Sveinbjarnardóttir

Frú forseti. Ég þakka hv. þingmanni svarið og tek undir með honum að það blasir við að úrræðin þurfa að vera fjölbreytt og sniðin að ólíkum gerðum fyrirtækja, litlum, stórum, einkafyrirtækjum og þessum risastóru. Það er alveg rétt sem hv. þingmaður bendir á að það er auðvitað mjög öflugt atvinnulíf í Grindavík og að því búa Grindvíkingar og um það viljum við auðvitað standa vörð eins og mögulegt er. En ég vil bara ítreka þá skoðun mína að það er augljóst að við erum hér að taka eitt skref af mörgum þegar kemur að aðstoð við íbúa og fyrirtæki í Grindavík. Ég kom upp vegna þess að mér fannst ákallið í umsögn atvinnuteymis Grindavíkurbæjar mjög skýrt og vel rökstutt og ég vil kannski — ég veit að ég þarf ekki að brýna hv. þingmann í því máli en mér finnst það vera leiðarljós fyrir okkur til að vinna eftir áfram í þessu brýna máli.


Ræðumaður: Þórunn Sveinbjarnardóttir

Forseti. Mig langar í tilefni af ræðu hv. þm. Jóhanns Friðriks Friðrikssonar aðeins að glugga í umsögn atvinnuteymis Grindavíkurbæjar um það frumvarp sem hér er til umfjöllunar. Það eru margar mjög góðar ábendingar og skilji ég málið rétt, nú sit ég ekki í þeirri hv. þingnefnd sem hefur málið til umfjöllunar, þá hefur verið tekið tillit til margra þeirra ábendinga hér við meðferð málsins og það er af hinu góða að sjálfsögðu. En tónninn í þessari umsögn, bara svo það sé sagt, er auðvitað mjög skýr um það að hér sé um mjög tímabundnar aðgerðir að ræða. Það er ákveðið ákall eftir annars konar aðgerðum líka, sem er hægt að lesa um hér næstum á hverri síðu, og að það sé þörf á fleiri úrræðum til að styðja fyrirtækin í Grindavík. Sagt er berum orðum að það sé auðvitað ljóst að ákveðin þjónusta sé þess eðlis að hún muni ekki snúa til baka nema fólk snúi til baka og búi aftur í bænum og við vitum ekki á þessari stundu hvenær það getur gerst ef það þá gerist. Hér er nefnt, með leyfi forseta, uppkaup, flutningsstyrkir eða bætur til fyrirtækja sem þannig er ástatt um. Það hlýtur einhvern tíma að koma til álita í umfjöllun okkar og aðgerðum vegna ástandsins í Grindavík. En mig langar að spyrja þingmanninn af þessu tilefni hvaða aðrar aðgerðir vegna fyrirtækja hafi helst komið til álita í nefndinni og í umræðunni um þessi mál.


Ræðumaður: Oddný G. Harðardóttir

Forseti getur upplýst að hún hefur fengið upplýsingar um það að gert er ráð fyrir að skýrsla um framkvæmd EES-samningsins verði á dagskrá fljótlega í vikunni eftir kjördæmaviku.


Ræðumaður: Þórunn Sveinbjarnardóttir

Frú forseti. Ég verð að viðurkenna að það urðu mér vonbrigði að sjá dagskrá þingfundar í dag þegar hún loksins leit dagsins ljós. Á fundi forseta með formönnum þingflokka hafði fyrr í vikunni verið lögð fram áætlun um þinghaldið og þar var á dagskrá skýrsla hæstv. utanríkisráðherra um framkvæmd EES-samningsins sem ég hafði gert ráð fyrir að geta rætt hér á þessum þingfundi í dag og sannast sagna að vonast til þess og undirbúið mig undir það. Mig langar til að inna hæstv. forseta eftir því hvenær hún hyggist setja þessa skýrslu á dagskrá þingsins og hvort þess verði langt að bíða. Við vitum öll að næsta vika er svokölluð kjördæmavika í þinginu. Þetta er mál sem er mjög mikilvægt, ekki síst í ljósi þeirrar umræðu sem hér hefur átt sér stað á undanförnum vikum og mánuðum um gagnsleysi EES-samstarfsins af hálfu sumra þingmanna sem hér í þessum sal sitja. Þannig að það er pólitískt mikilvægt að forseti setji þessa skýrslu á dagskrá þingsins og að hún verði rædd hér á hinu háa Alþingi.


Ræðumaður: Magnús Árni Skjöld Magnússon

Hæstv. forseti. Ég vil byrja á að þakka fyrir þessa umræðu hér í dag um gjaldtöku á friðlýstum svæðum. Gönguleyfi og aðgangsgjöld gegna lykilhlutverki í verndun náttúruverndarsvæða víða um heim eins og hér hefur komið fram. Þau stuðla beint að viðhaldi og varðveislu svæða og þjóðgarða og með því að fjárfesta í viðhaldi á gönguleiðum, merkingum og aðstöðu getum við tryggt að komandi kynslóðir njóti þeirra forréttinda að upplifa þessa sömu náttúru og hið fjölbreytta vistkerfi sem okkur þykir svo vænt um. Að auki geta aðgangsgjöld gegnt mikilvægu hlutverki við að stjórna fjölda gesta inn á hin friðlýstu svæði. Þó að okkur þyki öllum vænt um frelsið til að ferðast um landið er nauðsynlegt að ná jafnvægi sem kemur í veg fyrir átroðslu og eyðileggingu á náttúrulegu landslagi. Stýrt aðgengi tryggir að viðkvæm vistkerfi og dýralíf innan þessara friðlanda geti þrifist óáreitt og stuðlar að jákvæðri sambúð manna og náttúru, ekki síst í ljósi upplifunar þeirra sem sækja þessi svæði heim en víðerni og auðnir eru það sem ferðamenn vilja upplifa á Íslandi. Hvernig tryggjum við að sú upplifun haldi áfram að vera til staðar?

Mig langar að nefna dæmi um þau jákvæðu áhrif sem gönguleyfi og aðgangsgjöld geta haft á varðveislu náttúruverðmæta með því að skoða reynslu Nepals. Nepal, sem eins og flestir vita er heimkynni hæstu fjalla heims og magnaðs landslags,  hefur innleitt kerfi gönguleyfa fyrir ákveðin svæði, þar á meðal Himalaya-fjöllin og Everest. Innleiðing leyfa í Nepal hefur ekki aðeins stuðlað verulega að verndun viðkvæmra vistkerfa þeirra heldur hefur hún einnig skipt sköpum við að stjórna innstreymi göngufólks. Þegar við tölum fyrir sambærilegum aðgerðum í okkar eigin landi getum við fengið innblástur frá löndum eins og Nepal og viðurkennt að gjaldtaka, t.d. innleiðing gönguleyfa, snýst um framtíðarstefnu til að tryggja langvarandi verndun og varðveislu okkar stórkostlega lands.


Ræðumaður: Þórunn Sveinbjarnardóttir

Hæstv. forseti. Ég verð að viðurkenna hér í upphafi að ég er svo kvefuð að ég heyrði ekki alveg allt sem hæstv. ráðherra sagði og kann að hafa misst af mikilvægum atriðum. Í mínum huga er kannski það sem mestu skiptir í þessari umræðu og stefnumótun á þessu sviði að við lítum á ósnert víðerni Íslands og þjóðgarða sem okkar náttúrulegu auðlindir, sem þau eru. Þá snýst þetta um aðgang að takmarkaðri auðlind sem er afar verðmæt og sjaldgæf. Við getum reynt að reikna það út í krónum og aurum en það hefur kannski mjög lítið upp á sig. Hún er verðmæti í sjálfu sér og okkar skylda er að koma í veg fyrir að auðlindin sé ofnýtt, að það sé farið yfir þolmörkin, hvort sem þar er um að ræða náttúruverndina, eins og hæstv. ráðherra nefndi, eða þá upplifun ferðamannsins eða þess sem þangað kemur af því að hér er náttúrlega samspil náttúruverndar og ferðaþjónustu alveg í brennidepli. Hér reynir á að það virki saman þegar við erum að tala um að nýta gjaldtöku til að stýra aðgangi að náttúruverndarsvæðum, friðlýstum svæðum, þjóðgörðum og öðru slíku.

Ég er þeirrar skoðunar, hæstv. forseti, að það sé löngu orðið tímabært að við komum okkur saman um hvernig við ætlum að gera þetta, hvernig við ætlum að láta það virka að koma í veg fyrir að við hreinlega ofnýtum þessa auðlind sem víðerni okkar eru en höldum líka úti sjálfbærri ferðaþjónustu, það er þess vegna sem fólk vill koma til okkar og af því höfum við tekjur sem skipta mjög miklu máli. En við vitum líka og við eigum ekki að vera feimin við að viðurkenna það að það er ekkert að því að setja hóflegt nýtingargjald eða aðgöngugjald að takmarkaðri náttúrulegri auðlind. Þetta er í rauninni sama prinsippið og á við um aðrar auðlindir. Ég held að við ættum að slá í hestinn og komast að endanlegri niðurstöðu í þessu mikilvæga máli.


Ræðumaður: Þórunn Sveinbjarnardóttir

Hæstv. forseti. Ég þakka svörin og minni á seinni spurningu mína fyrir seinna andsvar ráðherrans. Við erum búin, íslensk yfirvöld, að veita þessu fólki dvalarleyfi og ég lít svo á að það sé siðferðileg skylda okkar að gera allt sem í okkar valdi stendur til þess að ná þeim út af Gaza. Af einhverjum ástæðum sem ég þekki ekki hefur almennum borgurum tekist að koma fólki yfir landamærin og alla leið til Íslands. Þetta snýst um það að við nýtum afl okkar í utanríkisþjónustunni til þess að gera þetta og að það verði lagður í þetta sá pólitíski vilji og þeir fjármunir og það mannafl sem þarf til að ná þeim út. Í dag eru næstum allir íbúar Gaza-svæðisins samankomnir á litlum bletti. Þau eru eins og dýr í búri, hæstv. forseti. Þau hafa enga leið til að flýja og það er verið að hóta allsherjarinnrás.


Ræðumaður: Þórunn Sveinbjarnardóttir

Hæstv. forseti. Mig langar til að nýta þetta tækifæri til að spyrja hæstv. utanríkisráðherra um tvennt er varðar Ísrael og stríðið á Gaza. Ég las á heimasíðu utanríkisráðuneytisins í fyrradag held ég frásögn af því að fulltrúar utanríkisráðuneytisins hefðu verið í Egyptalandi að aðstoða við fjölskyldusameiningu þess fólks, aðallega barna og kvenna, sem fengið hefur dvalarleyfi á Íslandi vegna reglna um fjölskyldusameiningu. Mig langar til að spyrja ráðherrann um árangurinn af því samtali, hvernig það gangi, og hvort við megum eiga von á því að þessir hinir sömu fulltrúar komi heim með fólk frá Gaza, að við náum að bjarga þeim mannslífum sem við höfum þó a.m.k. tækifæri til að bjarga í þessu hræðilega stríði sem nú geisar á Gaza. Ég þarf ekki að taka það fram, forseti, að hér er um líf eða dauða að tefla. Við erum í raun í kapphlaupi við tímann. Það eru 30.000 manns fallin, við þekkjum öll tölurnar, og það verður að nást árangur. Það verður að nást árangur.

Hitt sem mig langar til að spyrja ráðherrann að, forseti, eru nýfallin ummæli forsætisráðherra Ísraels, Netanyahus, þar sem hann tekur af allan vafa, ef svo má að orði komast, um afstöðu ríkisstjórnarinnar þar til tveggja ríkja lausnarinnar. Hann segir Ísrael ekki tilbúið til þess að viðurkenna tveggja ríkja lausnina. Við höfum svo sem vitað að hægri öfgamenn í Ísrael hafa lengi verið þeirrar skoðunar og hafa látið eins og Óslóarsamkomulagið sé ekki til. Hér er um mjög harða afstöðu hægri öfgamanna í Ísrael að ræða og ég vil inna ráðherrann eftir því hvort hann hyggist bregðast sérstaklega við á opinberum vettvangi eða láta í ljós skoðun ríkisstjórnar Íslands og íslenskra stjórnvalda á þessum ummælum.


Ræðumaður: Magnús Árni Skjöld Magnússon

Hæstv. forseti. Takk fyrir þessa spurningu. Það er hárrétt. Ef við horfum bara á danssenuna, sérstaklega sjálfstæðu senuna, er hennar helsta áskorun fjárskortur og að mörgu leyti tímaskortur. Það kostar peninga að gera hluti almennilega. Auðvitað er hægt að taka hluti upp á símann sinn en það er ekki það sem er verið að tala um hér. Það sem verið er að tala um er að þetta sé gert á „professional“ hátt og þannig að sómi sé að og að þetta varðveitist í bestu mögulegu gæðum. Og það kostar peninga. Það er skortur á þeim sem kannski hefur orðið til þess að þetta hefur ekki verið gert meira. Hugsanlega mætti sjá það fyrir sér að hægt væri að leita í einhvern sjóð eða það væru þá einhverjir aðilar sem hefðu það með höndum að tryggja að danssýningar væru varðveittar og hefðu þá einhverja „resorsa“ á bak við það til að taka upp eða nota þá tækni sem er til staðar á hverjum tíma til að varðveita sýningarnar.


Ræðumaður: Magnús Árni Skjöld Magnússon

Virðulegi forseti. Ég þakka kærlega fyrir þessa skemmtilegu spurningu. Já, þetta er spurning sem ég hef einmitt velt upp til þeirra sem best þekkja þessi málefni. Mér skilst að jú, það sé hægt að varðveita og skrásetja dans með þrívíddartækni en til þess þarf dansarinn að vera með búnað á sér. Það gerist því í rauninni ekki á sýningu sem slíkri heldur myndi það gerast við einhvern annan viðburð. Það er vissulega hægt og hugsanlega getur tæknin þróast með þeim hætti að hægt sé að búa til einhvers konar þrívíddarlíkön út frá bara myndum af dansinum með aðstoð gervigreindar eða eitthvað slíkt. Það er auðvitað fjöldamargt sem er í pípunum þar og verður sjálfsagt æ auðveldara þegar fram í sækir að varðveita þessa áhrifaríku listgrein. Eins og staðan er í dag þá eru danshöfundar að varðveita ýmislegt í tengslum við danssýningar sínar. Ég þekki t.d. til þess að það er einn ákveðinn íslenskur danshöfundur sem hefur mjög sérstaka aðferð, sem byggir einmitt á stafrænni tækni, til að varðveita sína dansa og er í rauninni í fararbroddi á heimsvísu en það er í rauninni bara hluti af hennar listsköpun og ekki líklegt að aðrir taki það upp. Hvað varðar geymd eða kennslu á milli kynslóða, eða hvað við eigum að kalla það, þá er auðvitað mjög öflug danssena á Íslandi og þar læra yngri dansarar af þeim sem á undan hafa farið.


Ræðumaður: Magnús Árni Skjöld Magnússon

Hæstv. forseti. Ég mæli hér í dag fyrir þingsályktunartillögu sem miðar að því að fela menningar- og viðskiptaráðherra að hefja vinnu við að stuðla að varðveislu íslenskra dansverka. Dans er list augnabliksins. Ekkert kemur í stað þess að upplifa dansverk á þeim tíma og í því rúmi sem það er flutt. Eins og með önnur sviðslistaverk er það nærvera við listamanninn sem býr til galdurinn, hrífur okkur með og veitir okkur dýpri skilning á okkur sjálfum sem er vitaskuld tilgangur listarinnar þegar upp er staðið. Það er ekki þar með sagt að það sé ekki hægt að varðveita heimildir um listaverkið og flutning þess. Tæknin hefur fært okkur fjölmargar aðferðir, svo sem myndupptökur til að miðla til framtíðarinnar því sem fór fram, en eins og kemur fram í greinargerðinni með þessari þingsályktunartillögu eru dansverk oft varðveitt á annan hátt en þann, t.d. með handritum, dansnótum, ljósmyndum, búningum, leikmunum, plakötum og teikningum. Slíkir hlutir passa oft illa inn í hefðbundin skjalasöfn.

Hér á landi hefur varðveislu dansverka ekki verið sinnt sem skyldi. Myndbandsupptökur eru að mestu til staðar af verkum Íslenska dansflokksins en lítið hefur varðveist þegar kemur að sjálfstæðu danssenunni. Þetta er auðvitað menningarsögulegt slys því að hér hefur dansinn verið í gríðarlegri sókn síðustu áratugi og mikilvægt er fyrir menningu þjóðarinnar að heimildir um þennan uppgangstíma séu varðveittar. Við verðum því að gera betur. Við þurfum ekki að leita langt að fyrirmyndum að því hvernig þetta er gert því að á hinum Norðurlöndunum er staðið mun betur að þessum málum heldur en hér og væri gott ef við gætum sett okkur það markmið að nálgast það sem þar gerist.

Mig langar til að grípa niður í BA-rannsókn listdansarans Þorgerðar Atladóttur, með leyfi forseta. Hún segir:

„ …mörg íslensk dansverk hafa glatast þótt til séu upplýsingar og/eða heimildir um þau. Önnur dansverk er erfitt að nálgast því aðstandendum er ekki kunnugt um hvar gagnaskrár gæti verið að finna. Sá staður sem helst ætti að geyma gögn um íslensk dansverk, Leikminjasafn Íslands, hefur fá sem engin dansverk á skrá, sérstaklega þegar kemur að sjálfstæðu senunni. Stofnunin er undirmönnuð og -fjármögnuð.“ — þ.e. undirmönnuð og undirfjármögnuð — „Úrbóta er því þörf í málefnum um varðveislu dansverka á Íslandi og með stefnumótun ráðuneytis gæti verið lagður góður grunnur að varðveislu framtíðarinnar.“

Orð eru til alls fyrst. Í greinargerð með þessari tillögu er ráðherra hvattur til að hefja samtal við fagfólk innan greinarinnar um hvernig verði best að þessu staðið. Best er ef hægt er að hefjast handa sem allra fyrst því að á meðan ekkert er gert erum við að tapa menningarverðmætum og leyfa þeim að glatast í augnablikinu. Þótt augnablikið sé dýrmætt og ekkert komi í stað þess getum við þó gert okkar besta til að varðveita heimildirnar um það. Út á það gengur þessi tillaga.

Ég vil svo að lokum segja, hæstv. forseti, að það er ánægjulegt fyrir mig persónulega að standa hér og mæla fyrir þingsályktunartillögu því að það gerði ég síðast fyrir 25 árum og fimm dögum eða 16. febrúar 1999. Það hafa svo sem ekki verið mörg tækifæri til þess þennan aldarfjórðung, svo að það sé nú sagt. Það mál snerist um að álykta um að skipa skyldi nefnd fagaðila og aðila úr menntamálaráðuneyti, viðskiptaráðuneyti og utanríkisráðuneyti til að skoða hvernig íslenska ríkið gæti stutt útflutning á íslenskri dægurtónlist. Tími slíkra hugmynda var ekki kominn árið 1999 þannig að það mál var andvana fætt og komst ekki út úr nefnd.

Ég vil að lokum þakka meðflutningsfólki mínu fyrir stuðninginn og vona að þessi tillaga hljóti brautargengi í gegnum nefndir þingsins og verði að lokum send til ráðherra sem tillaga frá Alþingi.


Ræðumaður: Magnús Árni Skjöld Magnússon

Virðulegi forseti. Hugmyndin um ríkisborgararétt á sér fornar rætur, nánar tiltekið í borgríkinu Aþenu í Grikklandi til forna þar sem einstaklingar, reyndar bara frjálsir og fullveðja karlmenn, voru viðurkenndir sem borgarar með ákveðin réttindi og skyldur. Þetta var frávik frá hugmyndinni um fólk sem þegna konunga og harðstjóra og til varð fyrirmyndarkerfi sem viðurkenndi þátttöku og ábyrgð meðlima þess. Það gekk síðan í endurnýjun lífdaga í Rómaveldi og síðan auðvitað í kjölfar frönsku og bandarísku byltinganna undir áhrifum upplýsingarinnar. Ríkisborgararéttur nær yfir hugmyndina um að tilheyra samfélagi, þjóð eða ríki. Það er ekki bara lagaleg staða heldur sameiginleg sjálfsmynd, skuldbinding við gildismat og virk þátttaka í málefnum samfélagsins, t.d. kosningum. Ríkisborgararéttur táknar réttindi og skyldur sem fylgja því að tilheyra pólitískri einingu.

Undanfarið hefur fjölgað mjög í hópi þeirra sem hingað flytja í leit að betra lífi og er það ánægjuefni. Við eigum, þegar við loksins setjumst niður við það verkefni að móta okkur innflytjendastefnu, að gera upptöku íslensks ríkisborgararéttar að sérstöku markmiði þeirra sem kjósa að setjast hér að, rétt eins og gert er í Kanada. Til að svo megi verða þarf það að vera aðlaðandi, sérstaklega fyrir þau sem koma hingað með vegabréf sem veita þeim nánast full réttindi hér, þ.e. aðildarlanda EES, að verða íslenskur ríkisborgari. Það á að vera hátíðleg stund sem fólk fagnar að fá íslenskan ríkisborgararétt og við eigum að koma á fót fallegri athöfn í kringum það, í stað þess að fólk fái bara tilkynningu í tölvupósti um aðgang að Ísland.is eða hvernig sem þetta gerist í dag. Vegferðin til íslensks ríkisborgararéttar þarf líka að vera skilgreind og þar á færni í íslensku og þekking á sögu og lýðræðisgildum þjóðar og ríkis að skipa sess.

Virðulegi forseti. Ríkisborgararéttur er ekki aðeins réttarstaða. Það er sameiginleg skuldbinding við þær meginreglur sem binda okkur saman sem samfélag. Hann snýst um að þekkja réttindi okkar, virða skyldur okkar og gildi, efla tilfinningu um einingu í fjölbreytileika og stuðla að velferð og farsæld lýðveldisins Íslands.


Ræðumaður: Jóhann Páll Jóhannsson

Frú forseti. Það hefur gripið um sig ákveðin taugaveiklun í Sjálfstæðisflokknum eftir að hv. þm. Kristrún Frostadóttir steig inn í umræðu um útlendingamál, málaflokk sem Sjálfstæðisflokkurinn hefur farið með í áratug og ekki náð að koma almennilegri stjórn á, hvort sem við lítum til sjónarmiða um mannréttindi eða bara til sjónarmiða um skilvirkni og skilvirka málsmeðferð. Nú segja Sjálfstæðismenn: Það er Samfylkingunni að kenna. Það er Samfylkingunni að kenna að við höfum klúðrað þessu. Var það Samfylkingin, virðulegi forseti, sem sat í dómsmálaráðuneytinu þegar send voru skilaboð til Venesúela um að allir gætu bara komið til Íslands og fengið hér viðbótarvernd? Nei, það var Sjálfstæðisflokkurinn. Og við vitum hvað gerðist svo þegar fólk var látið bíða og bíða vegna vandræðagangs í stjórnkerfinu og kostnaður fór úr böndunum. Hér er auðvitað ekki við fólkið að sakast heldur stjórnsýsluframkvæmdina.

Hér á Alþingi hafði Sjálfstæðisflokkurinn hugann við allt annað. Hann hafði ekki áhyggjur af þeim þáttum sem voru raunverulega að setja álag á verndarkerfið. Nei, hér í þessum sal var öllu púðrinu eitt í útlendingafrumvarp sem hefur aftur og aftur drepist í nefnd vegna ósættis milli stjórnarflokkanna, vegna þess að stjórnarmeirihlutinn gat ekki komið sér saman um breytingar á því. Þegar frumvarpið var svo loks samþykkt og tók gildi þá rann auðvitað upp fyrir öllum, það sem hér hafði verið bent á, að frumvarpið skilaði ekki því hagræði og þeirri miklu skilvirkni sem Sjálfstæðismenn höfðu haldið fram. Það olli því hins vegar að fólk í viðkvæmri stöðu var látið hafast við í bílakjöllurum og gjótum meðan ráðuneytin í landinu slógust um það hvernig ætti að framkvæma lögin.

Heyr, heyr.Það er þessi óreiða í útlendingamálum sem fólkið í landinu hefur fengið nóg af. Það er ákall um að tekin sé stjórn á málaflokknum og Samfylkingin mun ekki skorast undan því verkefni. Það sem við munum hins vegar aldrei gera er að kenna viðkvæmustu hópum samfélagsins um það hvernig innviðir í landinu hafa verið fjársveltir og hvernig Sjálfstæðisflokkurinn og ríkisstjórn Katrínar Jakobsdóttur hafa farið með velferðarkerfið okkar og farið með almannaþjónustuna í landinu.


Ræðumaður: Oddný G. Harðardóttir

Borist hafa bréf frá umhverfis-, orku- og loftslagsráðherra þar sem óskað er eftir fresti til þess að veita skriflegt svar við fyrirspurn á þskj. 982, um upprunavottaða orku við álframleiðslu, frá Andrési Inga Jónssyni. 	Þá hefur borist bréf frá innviðaráðherra þar sem óskað er eftir fresti til þess að veita skriflegt svar við fyrirspurn á þskj. 1045, um undanþágur frá fasteignaskatti, einnig frá Andrési Inga Jónssyni.


Ræðumaður: Þórunn Sveinbjarnardóttir

Frú forseti. Gaza-ströndin er rústir einar. 1,5 milljónir flóttamanna eru nú samankomnar í Rafah og það er þéttbýlasta svæði í heimi. Þegar þetta fólk reynir að ná sér í mat í þau skipti sem mataraðstoð og neyðaraðstoð kemst í gegnum landamærin skjóta ísraelskar leyniskyttur það niður; börn, ungmenni, fullorðið fólk. Þetta er staðan og á þetta höfum við horft svo að segja aðgerðalaus í fjóra mánuði. A.m.k. 29.000 manns liggja í valnum, 70% þeirra börn og konur, eins og við öll vitum. Við vitum ekki hversu mörg lík er að finna í rústunum af Gaza. Þau gætu skipt þúsundum. Mataraðstoðin berst ekki inn, neyðaraðstoðin ekki heldur. Spítalarnir eru vettvangur átaka. Ég velti fyrir mér hvaða framtíð bíði barna og ungmenna á þessu svæði. Helmingur íbúa á Gaza eru börn og ungmenni. Tugþúsundir þeirra eru nú örkumla, aflimaðar eða í þannig áfalli að það mun marka þau fyrir lífstíð. Hungursneyð blasir við og það eru börn sem fara verst út úr hungursneyð. Hér heima hefur utanríkisráðuneytið staðið fyrir einhvers konar sýndarviðbragði og sent fólk til að reyna að koma þeim sem hafa fengið dvalarleyfi vegna fjölskyldna sinna á Íslandi til aðstoðar. Það hefur ekki tekist. Almennir borgarar hafa stigið þar inn og sinnt verkefninu af miklum sóma án þess í raun að hafa nokkra stöðu til þess. Ég ætla að fullyrða það hér, frú forseti, að viðbrögð utanríkisráðherra — hæstvirts, verð ég víst að segja — verða okkur sem landi og þjóð til ævarandi skammar.


Ræðumaður: Magnús Árni Skjöld Magnússon

Hæstv. forseti. Ríki eru eins og einstaklingar, dæmd af því sem þau gera. Eins og staðan er í dag hafa íslensk stjórnvöld,  þar til bærir aðilar, veitt landvist og loforð um skjól fólki sem býr við stöðuga lífsógn á Gaza þar sem stórtækustu ofbeldisaðgerðir í langan aldur hafa átt sér stað undanfarna mánuði. Þar af eru fjöldamörg börn. Nokkur þeirra barna sem upphaflega fengu þetta skjól hafa þegar látið lífið í sprengjuregninu  sem hefur lagt Gaza-svæðið í rúst. Þessi börn búa við hungur, þau búa við ótta, þau búa við hörmungar sem við hér á þessu friðsæla landi getum varla ímyndað okkur. Þess vegna var það    lágmarksviðbragð hjá okkur sem ríki að veita þessum börnum skjól þar sem strangar innflytjendareglur okkar heimiluðu það í nafni fjölskyldusameiningar. Þau eiga að fá að sameinast sínu fólki sem hefur búið hér á landi að undanförnu og fengið hér skjól. Við höfum hins vegar ekki klárað málið. Það er ekki auðvelt fyrir þetta fólk að komast hjálparlaust frá Gaza og útilokað fyrir börn. Þess vegna er loforð okkar um skjól ómarktækt nema því fylgi stuðningur til að koma þessu fólki út og til Íslands. Sjálfboðaliðar hafa sýnt að það er hægt og komið tveimur fjölskyldum út af Gaza og fleiri eru í pípunum. Á sama tíma hafa starfsmenn utanríkisráðuneytisins verið á staðnum í rúma viku og ekkert hefur frést af þeirra verkum, a.m.k. ekki til okkar hér. Til skamms tíma kvörtuðu íslensku sjálfboðaliðarnir yfir því að ekki væri hægt að ná sambandi við þá. Við hér á Alþingi hljótum að vilja fara að sjá þau ná árangri í þessu mikilvæga verkefni. Orðspor okkar sem marktækt ríki er undir, kannski ekki í alþjóðastofnunum eða hjá nágrannaríkjunum sem sum hver virðast ekki vera að gera mikið til að hjálpa fólki á Gaza, heldur hjá því fólki sem við höfum veitt vonir um skjól og aðstandendum þeirra.


Ræðumaður: Jóhann Páll Jóhannsson

Herra forseti. Ég þakka hæstv. ráðherra fyrir svarið. Ég ætla að nýta seinna andsvar mitt hér til að vekja athygli á þeirri óboðlegu stöðu sem er uppi varðandi mönnun löggæslu á Íslandi. Í dag starfa færri lögreglumenn á höfuðborgarsvæðinu heldur en þegar embættið var stofnað árið 2007. Alþingi þarf að vera mjög vel á verði gagnvart heimildum sem lögregla hefur til eftirlits og til þvingunarráðstafana í breyttum heimi og m.a. í tengslum við afbrotavarnir en það kemur ekki í staðinn fyrir það risastóra verkefni að fjölga lögreglumönnum og styrkja löggæsluna almennt. Við getum ekki stytt okkur einhverjar leiðir og látið það jafnvel bitna á borgaralegum réttindum fólks. Þannig að ég ætla að hvetja hæstv. ráðherra til dáða í þessum efnum um leið og ég lýsi stuðningi við markmið þessa frumvarps og hvet til að það verði rýnt mjög rækilega í þingnefndinni út frá þeim kröfum sem við gerum um borgaraleg réttindi.


Ræðumaður: Jóhann Páll Jóhannsson

Virðulegur forseti. Ég styð það eindregið að lögregla fái auknar heimildir til að taka á skipulagðri glæpastarfsemi en það er ekki sama hvernig það er gert. Ég treysti því að þetta frumvarp verði rýnt mjög rækilega í allsherjar- og menntamálanefnd út frá þeim kröfum sem við gerum í réttarríki.

HeimildarinnarÉg vil spyrja hæstv. dómsmálaráðherra um mjög afmarkað atriði. Nýlega var greint frá umfangsmikilli lögregluaðgerð í fjölmiðlum þar sem einn hinna handteknu var grunaður um að vera meðlimur í hryðjuverkasamtökum. Haft var eftir samskiptastjóra ríkislögreglustjóra á vef að núgildandi lagaumhverfi hefði komið í veg fyrir að lögregla gæti notað og lagt til grundvallar í málinu allar upplýsingarnar sem hún bjó yfir og hafði m.a. fengið frá erlendum lögregluyfirvöldum, enda hefði það getað stefnt lífi og limum uppljóstrara, upplýsingagjafa, í hættu.

Ég vil því spyrja: Er hæstv. ráðherra sannfærður um og hefur ráðherra fengið það kirfilega staðfest að staðan í þessu máli og öðrum sambærilegum hefði verið önnur ef ákvæði þessa frumvarps sem hér er rætt í dag hefðu verið orðin að lögum og að lögregla hefði þá getað byggt á þeim upplýsingum sem hún hafði?


Ræðumaður: Magnús Árni Skjöld Magnússon

Hæstv. forseti. Ég vil þakka hæstv. ráðherra fyrir svarið. Háskólar á Íslandi hafa um árabil bent á að fjármögnun íslenskra háskóla stenst engan veginn samanburð við fjármögnun háskóla á hinum Norðurlöndunum og innan OECD. Hugsanlega má segja að kjarninn í rekstrarvanda íslenskra háskóla liggi einmitt í þessu. Skil ég þá hæstv. ráðherra rétt og hennar svar hér áðan, að það standi til að fjármagna íslenska háskóla með sama eða sambærilegum hætti og gert er á hinum Norðurlöndunum?


Ræðumaður: Magnús Árni Skjöld Magnússon

Hæstv. forseti. Í liðinni viku boðaði hæstv. háskóla-, iðnaðar- og nýsköpunarráðherra að sjálfstætt starfandi háskólar á landinu hljóti óskert fjárframlag frá ríkinu til jafns við opinberu háskólana gegn afnámi skólagjalda. Um er að ræða þrjá háskóla: Háskólann í Reykjavík, Háskólann á Bifröst og Listaháskóla Íslands. Svo að það sé sagt strax í upphafi þá finnst mér andi þessarar hugmyndar góður og jákvætt sem hæstv. ráðherra hefur sagt, að það sé réttlætismál að greitt sé jafnt fyrir hvern nemanda af hálfu ríkisins, hvernig svo sem rekstrarformið er á skólanum sem viðkomandi sækir. Viðræður um sameiningu Háskólans á Akureyri og Háskólans á Bifröst standa yfir og óljóst hvað kemur út úr þeim samræðum. Í kjölfar tilkynningar hæstv. ráðherra lýsti Listaháskólinn því strax yfir að skólinn hygðist fella niður skólagjöld frá og með næstu haustönn. Háskólinn í Reykjavík hefur á hinn bóginn lýst því yfir að skólinn muni ekki taka tilboði hæstv. ráðherra. Í tilkynningu frá skólanum kemur fram að með því að samþykkja hugmynd hæstv. ráðherra um aukið ríkisframlag gegn afnámi skólagjalda myndu rekstrartekjur skólans skerðast um 1.200 milljónir á ári. Þetta helgast af því að það er mishá greiðsla með hverjum nemanda miðað við hvaða nám viðkomandi stundar og listnám er í hæsta flokki á meðan nám í félagsvísindum er í þeim lægsta. Nú má búast við því að einhverjir þeirra skóla sem tækju þessu tilboði ráðherra myndu þurfa að stefna að því að fjölga nemendum til að dæmið gengi upp. Ef horft er t.d. til Háskólans á Bifröst er hann eingöngu með nám á sviði félagsvísinda sem er í lægsta greiðsluflokki, eins og sagt hefur verið, og ljóst að 100% greiðsla í þeim flokki myndi ekki duga til að mæta því gati sem myndaðist ef skólagjöld væru felld niður.

Í þessu samhengi vil ég velta upp þeirri spurningu til hæstv. ráðherra hvort áætlanir um að auka ekki við fjárheimildir háskólastigsins rími við þessar tillögur. Hvernig sér hæstv. ráðherra fyrir sér að dæmið gangi upp ef ekki stendur til að auka við fjárheimildir háskólastigsins þar sem búast má við umtalsverðri fjölgun nemenda?


Ræðumaður: Oddný G. Harðardóttir

Til svara eru: Forsætisráðherra, innviðaráðherra, mennta- og barnamálaráðherra, félags- og vinnumarkaðsráðherra, háskóla-, iðnaðar- og nýsköpunarráðherra, heilbrigðisráðherra og dómsmálaráðherra.


Ræðumaður: Oddný G. Harðardóttir

Borist hefur bréf frá formanni þingflokks Framsóknarflokksins um að Lilja Rannveig Sigurgeirsdóttir verði fjarverandi á næstunni. Einnig hafa borist bréf frá Andrési Inga Jónssyni og Dagbjörtu Hákonardóttur um að þau verði fjarverandi á næstunni.

Í dag taka því sæti á Alþingi 1. varamaður á lista Framsóknarflokks í Norðvesturkjördæmi, Friðrik Már Sigurðsson, 2. varamaður á lista Pírata í Reykjavíkurkjördæmi norður, Valgerður Árnadóttir, en 1. varamaður hefur boðað forföll, og 1. varamaður á lista Samfylkingarinnar í Reykjavíkurkjördæmi norður, Magnús Árni Skjöld Magnússon.

Friðrik Már Sigurðsson, Valgerður Árnadóttir og Magnús Árni Skjöld Magnússon hafa öll áður tekið sæti á Alþingi og eru boðin velkomin til starfa að nýju.


Ræðumaður: Oddný G. Harðardóttir

Herra forseti. Ég vil fara örfáum orðum um þetta frumvarp. Í fyrsta lagi fagna ég því að það sé komið fram og ég tel það mikilvægt fyrir íbúa í Grindavík að við vinnum hratt og örugglega með málið, við vöndum okkur auðvitað, en að við náum því fljótt og örugglega inn í þingið til samþykktar. Á fjölmennum íbúafundi í Laugardalshöll í janúar, ef ég man rétt, kom ákall frá Grindvíkingum um að ríkisvaldið myndi borga Grindvíkinga út, eins og það var orðað, þ.e. að þeir Grindvíkingar sem það kysu gætu valið að fara þá leið. Þetta frumvarp sem við ræðum hér er einmitt svar við því. Eins og hæstv. ráðherra kom inn á í sinni yfirferð þá er auðvitað ekki ein mælistika sem passar fyrir alla. En ég er þeirrar skoðunar, eftir að hafa lesið frumvarpið og verið í þessum þverpólitíska samráðshópi, að það passi við mjög marga sem gætu kosið að fara þessa leið.

Við í nefndinni þurfum auðvitað að fara yfir umsagnirnar mjög vandlega. Þar hefur verið ákall um að fólk sem er með hagstæð lán geti haldið þeim áfram. Eins og hæstv. ráðherra fór yfir þá er gert ráð fyrir því að það fari þá í gegnum bankana en ekki í gegnum úrræðið sem slíkt og við þurfum að fara yfir það hvernig það virkar fyrir fólkið sem vill fara þá leið. Þessi matskenndu skilyrði um lögheimili skipta verulega miklu máli og það komu margar athugasemdir einmitt um það ákvæði, um lögheimili. Nefndin þarf að fara yfir það og þau dæmi sem upp kunna að koma í þeim efnum og gæta að jafnræði á milli manna. Við þurfum líka að gæta að því að fólk sem velur þessa leið verði ekki fyrir einhverjum aukakostnaði sem við sjáum ekki alveg fyrir í dag. Við þurfum aðeins að skoða það í nefndinni hvað hugsanlega gæti komið upp á á leiðinni. Líkt og fram hefur komið þarf að sjá niðurstöður úr samkomulaginu við bankana og lífeyrissjóðirnir verða að vera þarna undir líka. Svo að lokum skiptir auðvitað máli hvernig úrræðið verður fjármagnað. Það þarf að skoða áhrifin á hagkerfið og fara þá leið sem hefur minnstar aukaverkanir í þessum efnum. Síðan þurfum við að skoða dagsetningar sem gæti verið að myndu eitthvað hnikast til.

Við þingmenn Suðurkjördæmis höfum fengið alls konar ábendingar frá íbúum sem við munum auðvitað vinna með. Ein ábendingin er að fólk hefur áhyggjur af því að ef það selji húsið og svo komi upp sú staða síðar að það vilji flytja aftur í bæinn og nýta sér forkaupsréttinn, þá hafi þetta félag ekki gætt nægilega vel að viðhaldi hússins. Fólk spyr: Getum verið möguleiki fyrir mig að koma og slá blettinn og mála pallinn og þetta allt saman til að halda húsinu, sem ég er að vísu búinn að selja? En þetta er samt húsið þeirra í þeirra augum. Það væri upp á þau býtti að geta komið aftur í bæinn og keypt húsið að nýju. Við þurfum auðvitað að fara yfir þetta og auðvitað er hugsanlegt að þarna geti verið bara samskipti á milli fólksins og félagsins þó að aldrei sé hægt í svona frumvarpi að taka á öllum slíkum málum.

Ég ætla ekki að hafa þetta lengra. Ég fagna því að frumvarpið sé komið fram og ég vona að nefndin helli sér í vinnuna núna strax í dag og yfir helgina þannig að við fáum að sjá nefndarálitið í næstu viku, með það í huga að afgreiða málið þá.


Ræðumaður: Oddný G. Harðardóttir

Já.Forseti getur upplýst að samkvæmt þingsköpum  má nefndin, eftir að hafa tekið málið til umræðu, koma með nefndarálit inn í þingið.  Þannig er staðan.


Ræðumaður: Oddný G. Harðardóttir

Forseti getur upplýst að málinu verður vísað til utanríkismálanefndar. En varðandi frestun mun forseti afla sér upplýsinga um það áður en þessari umræðu er lokið.


Ræðumaður: Logi Einarsson

Herra forseti. Með þessu tveggja stoða fyrirkomulagi sem var ákveðið er það í rauninni EFTA-dómstóllinn sem dæmir í málum sem við skjótum til hans. Ég held að fólk þurfi bara að gera sér grein fyrir því að í svo viðamiklum samningum, sem þessi svo sannarlega er,  þá sé alltaf hægt að tiltaka einhver dæmi um hluti sem geta verið íþyngjandi fyrir okkur. Það hefur ekki þurft erlendar stofnanir til. Mér hefur sýnst þetta vera meira og minna allt hjúpað gulli þegar þetta  ratar út frá þinginu á endanum. Þannig að ég ætla ekkert að útiloka það að í þessu hafi stundum falist hlutir sem við hefðum betur viljað vera án. Ég held hins vegar að þú þurfir  alltaf að horfa á heildina og átta þig  á því hvort ávinningurinn sé meiri þrátt fyrir það. Ég held að það sé hafið yfir allan vafa að hann er það. Ég vil eiginlega ekki hugsa þá hugsun til enda og ég átta mig eiginlega ekki á því eða ég trúi því varla að hv. þingmaður vilji hreinlega þá bara hverfa frá þessum samningi sem hefur fært vinnandi fólki hérna  í landinu t.d. á sviði félagaréttar, jafnréttisreglna og annars slíks alveg ótrúlega miklar framfarir, svo að ég tali nú ekki um alls kyns vandamál og flækjur sem fylgja þessum nýja veruleika sem er að taka ofboðslega hröðum breytingum. Ég er ekki viss um að þetta litla land og þetta litla löggjafarþing réði alveg við að hafa yfirsýn yfir allt þannig að ég held að þetta gagnist okkur sérlega vel. Það væri gaman að heyra hvort hv. þingmaður er virkilega að daðra við það að þessi samningur sé til óþurftar.


Ræðumaður: Logi Einarsson

Markmiðið með samningnum, eins og kom fram hjá mér og, að ég held, hæstv. ráðherra er að það sé einsleitni á svæðinu, að það gildi sömu reglur um alla þessa hluti sem samningurinn nær til, reyndar að undanskildum landbúnaði, sjávarútvegi og fleira þegar samningur var gerður þannig að hann tekur ekki til þess. Við skuldbindum okkur til þess að tryggja þessa einsleitni þannig að ef innleiddar reglur stangast á við lög íslensk þá ganga þær framar nema Alþingi ákveði annað. Það er grundvallaratriðið. Ég ætla einfaldlega ekki að láta teyma mig út í umræðu um hvort við eigum að ganga lengra heldur en þetta. Ég hef alltaf verið þeirrar skoðunar að það væri ýmislegt sem væri áhugavert fyrir okkur varðandi það að fá fulla aðild. Því hef ég ekki breytt. En ég held að í augnablikinu sé bara ekki vanþörf á því að verja þennan samning vegna þess að hann er mjög dýrmætur. Þá skal ég gjarnan halda mig við það sem við erum að ræða hér, sem er EES-samningurinn. Ég tel það afar skynsamlegt sem kom fram hjá hæstv. ráðherra að það væri betra með þessari einföldu viðbót að tryggja þau markmið sem var skilningur alla í upphafi að væri verið að tryggja en hefur ekki virst nægja frekar en að láta reyna á einhverja dómstólaleið. Þannig að já, í stuttu máli er þetta nú svarið.


Ræðumaður: Logi Einarsson

Frú forseti. Ég vil þakka hæstv. utanríkisráðherra fyrir þessa skýrslu. Hún er skýr og þarf að ræðast líka. Ég held að það hafi kannski að mörgu leyti verið skynsamlegt að gera þetta með þessum hætti miðað við hvernig mál þróuðust síðastliðið vor. Eins og þekkt er þá hóf utanríkismálanefnd umræðu um þetta mál án þess að klára það, þ.e. frumvarpið sem þessi skýrsla í rauninni leitast við að útskýra af hverju það var lagt fram. Strax eftir að mælt hafði verið fyrir þessu frumvarpi var ljóst að það var nokkuð umdeilt, í mjög afmörkuðum hópi a.m.k., og það var mikið reynt að spila á tilfinningar fólks, m.a. með hræðsluáróðri. Í þeirri umræðu var ýmislegt fullyrt, m.a. að að frumvarpinu samþykktu þá fælist í því stjórnarskrárbrot og jafnvel fullveldisafsal og ýmislegt annað var notað. Ég held að það sé nú rétt að muna það að EES-samningurinn er einmitt skýrt dæmi um hvernig við notum fullveldi þjóðarinnar til að auka réttindi bæði einstaklinga og lögaðila.

Það er þannig að þegar tveir eða fleiri gera með sér samning, ekki síst jafn umfangsmikinn og EES-samningurinn er, felast í því réttindi en einnig skyldur. Svo er einnig í þessu tilfelli. Þetta er ekkert ósvipað og í hjúskap, þá gefa aðilar talsvert eftir af sjálfsákvörðunarrétti sínu, ef svo má segja, en öðlast önnur og meiri réttindi og gæði í staðinn. Það er a.m.k. svona tilgangurinn með hjúskapnum. Svo er allur gangur á því hvernig það gengur. Ég held að langflestir Íslendingar geri sér mjög vel grein fyrir þessum mikla ávinningi sem EES-samningurinn hefur fært okkur. Þeir sem leiða kannski ekki hugann að því dagsdaglega njóta hans þó mjög oft og iðulega og kannski er skýrasta dæmið, þó að það sé svo sem ekkert stærsta dæmið, þessir reikisamningar fjarskiptafyrirtækja sem veita okkur möguleika á því að nota símtæki og netið á öllu Evrópska efnahagssvæðinu án þess að vera logandi hrædd við svimandi háa reikninga þegar við komum heim úr fríum.

Það er líka rétt að halda því til haga að hugmyndin um fullveldið hefur breyst mjög mikið á síðustu 120 árum og í áranna rás höfum við Íslendingar í auknum mæli gengist undir fjölda alþjóðlegra skuldbindinga og tekið þátt í ýmiss konar alþjóðlegu samstarfi, ekki til að veikja fullveldið heldur til að styrkja það. Það má nefna t.d. alþjóðlega mannréttindasáttmála í því tilliti. Þetta höfum við gert af fúsum og frjálsum vilja af því að við höfum einmitt talið að þetta væri íbúum landsins og fyrirtækjum til mikilla hagsbóta og okkur er svo auðvitað líka í sjálfsvald sett, ef við kjósum svo, að segja okkur frá slíkum samningum.

EES-samningurinn er mjög gott dæmi um slíkt fjölþjóðlegt samstarf. Hann snýst um að íbúar og lögaðilar á þessu svæði njóti sameiginlegra réttinda á öllu svæðinu, líka Íslandi. Eða eins og segir á vef Stjórnarráðsins, sem er bara mjög skýrt, með leyfi:

„EES-samningurinn er eitt víðtækasta alþjóðasamstarf sem Ísland tekur þátt í. Segja má að EES-samningurinn sé brú milli Íslands og annarra EFTA-ríkja innan EES á innri markaði Evrópusambandsins. […] Með EES-samningnum er komið á fót sameiginlegu efnahagssvæði sem byggist á frjálsum vöruflutningum, frjálsri för launafólks, frjálsri þjónustustarfsemi og staðfesturétti, ásamt frjálsum fjármagnshreyfingum (fjórþætta frelsið). EES-samningurinn byggist á svonefndu einsleitnimarkmiði en í því felst að hvarvetna innan EES eiga að gilda sömu reglur á þeim sviðum sem samningurinn nær yfir. Af þessu leiðir að þeim ríkjum sem eiga aðild að EES-samningnum ber að innleiða í löggjöf sína þær reglur sem samþykktar hafa verið á vettvangi EES-samstarfsins.“

Það þarf ekki mikið hugmyndaflug til að átta sig á því hvaða tækifæri fólust í því fyrir fámenna þjóð að hafa aðgang að þessu fjölmenna svæði. Það hafa dæmin svo sannarlega sannað.

Umræðan um viðauka við þessa bókun 35, ef við getum orðað það svo, snýst einmitt um það að reglur séu þær sömu í öllum aðildarríkjum og liður í að tryggja þannig að markaðurinn sé raunverulega sameiginlegur, að Íslendingar og íslensk fyrirtæki njóti sambærilegra réttinda og aðrir íbúar og fyrirtæki í ríkjum á Evrópska efnahagssvæðinu. Svo einfalt er það nú.

Þegar EES-samningurinn var í burðarliðnum fyrir rúmum 30 árum þá heyrðust vissulega háværar raddir um það að við værum að taka upp á einu bretti lög, reglur, dómaframkvæmd og fleira, og þar með værum við að ganga bæði nærri fullveldinu og stjórnskipun landsins. Jafnframt var því haldið fram að við værum að gangast undir erlent dómsvald. Þau mál leystust nú í samningaviðræðum á endanum með hinu svokallaða tveggja stoða fyrirkomulagi þar sem annars vegar er um að ræða stofnanir EFTA-ríkjanna, EFTA-stoðina, og hins vegar stofnanir Evrópusambandsins eða ESB, auk sameiginlegra stofnana sem kveðið er á um í EES-samningnum sjálfum. Á endanum þá samþykkti drjúgur meiri hluti þingheims þátttöku okkar í EES og ég held að flestir séu sammála um að þetta hafi verið okkur verulega til góðs.

Þessi viðbót við bókun 35 og þessi leið sem fyrrverandi hæstv. ráðherra og núverandi hæstv. ráðherra hafa talað fyrir hér, skýrt finnst mér, er liður í því að uppfylla eða efna samninginn. Íslendingum og EFTA-ríkjunum verður þá falið að setja lög sem myndu tryggja að þegar innleiddar EES-reglur hefðu forgang gagnvart landslögum ef þau stönguðust á. En Alþingi hefur hins vegar alltaf möguleika á því að ákveða annað. Það er enginn sem bindur hendur Alþingis með lagasetningu í dag til allrar framtíðar. Þessir viðaukar voru settir í lög árið 1992 í þeirri góðu trú að innlendir dómstólar túlkuðu lög á þann hátt að EES-reglur væru túlkaðar sem sérlög sem gengju framar almennum íslenskum lögum sem er í samræmi við meginreglur í lögskýringu. Þetta hefur kannski ekki að öllu leyti gengið eftir, a.m.k. ekki í seinni tíð, þar sem dómstólar hafa ekki talið heimilt að víkja til hliðar yngri innlendu lögum þegar þau stangast á við lagaákvæði sem byggja á EES-reglu. Hæstiréttur hefur, og Landsréttur reyndar líka minnir mig, hafnað því að leita eftir ráðgefandi áliti frá EFTA-dómstólnum þrátt fyrir að deilt hafi verið um hvort lagaákvæði færu gegn ákvæðum EES-samningsins. Ég tel að það hefði nú kannski verið æskilegt þar sem tilvist samningsins er einfaldlega í hættu ef ekki leysist úr þessu máli og ekki fæst úr þessu skorið.

Það kemur fram í lítilli grein frá Birni Bjarnasyni, fyrrum ráðherra, sem kom að samþykkt samningsins á sínum tíma, að mig minnir, að Eftirlitsstofnun EFTA, ESA, hafi fyrir sex árum komið með þá ábendingu vegna dómaframkvæmdar að Ísland stæði ekki við þjóðréttarlegar skuldbindingar sínar við innleiðingu á bókun 35. Allt síðan þá hefur málið verið til skoðunar og á borði ísraelskra stjórnvalda, leyfi ég mér að fullyrða, til að finna lausn á því. Þá hefur það líka legið fyrir, eins og kom fram í ræðu hæstv. ráðherra, að EFTA hafi verið með það í undirbúningi að höfða samningsbrotamál gagnvart Íslandi.

Það er sem sagt í þessum veruleika sem ríkisstjórnin síðasta vor lagði fram frumvarpið sem gekk undir nafninu bókun 35 og var sett fram til þess að styrkja og taka af allan vafa um hina upprunalegu ætlun með gerð samningsins og sameiginlegum skilningi Íslendinga og viðsemjenda okkar.

Frú forseti. Mér finnst gott að heyra að ráðherra hyggist í framhaldi af þessu koma með frumvarp, eins og hann orðaði það, sem býður upp á lausn á þessum efa og gefur okkur fullvissu um að samningnum sé ekki stefnt í voða eða a.m.k. að hann veikist ekki og í versta falli bíði skipbrot. Það hafa nefnilega ýmis stór orð verið látin falla um afleiðingar þess að samþykkja frumvarp fyrrverandi ráðherra og mér finnst skýrslan koma því ágætlega til skila að þau sjónarmið eiga ekki við rök að styðjast og það er hægt að víkja þeim röksemdum til hliðar, finnst mér.

Þetta er hins vegar flókið mál og það eru fæstir okkar þingmanna hér lögfræðingar og hvað þá sérfræðingar í stjórnskipunarrétti. Þess vegna hefur verið afskaplega gagnlegt að fá slíka sérfræðinga sem bæði gesti hjá utanríkismálanefnd síðasta vor og einnig að lesa fjölmargar greinar um málið. Mér finnst a.m.k. felast býsna notaleg fullvissa í því að flestir þeirra telja ekki aðeins að frumvarpsbreytingin sé hættulaus heldur segja sumir meira að segja að hún sé beinlínis nauðsynleg. Mér finnst þeir hafa hrakið efasemdaraddir og ágætt að halda því til haga að meðal þeirra sem kannski hæst hafa haft, ekkert endilega hér innan húss en úti í samfélaginu, er fólk sem er beinlínis á móti þátttöku okkar í EES-samningnum. Við skulum þá ræða það bara dálítið vel og lengi áður en við tækjum slíka afdrifaríka ákvörðun.

Viðbótin sem frumvarpið sem var lagt fram í vor gerir ráð fyrir var svohljóðandi, með leyfi forseta:

„Ef skýrt og óskilyrt lagaákvæði sem réttilega innleiðir skuldbindingu samkvæmt EES-samningnum er ósamrýmanlegt öðru almennu lagaákvæði skal hið fyrrnefnda ganga framar, nema Alþingi hafi mælt fyrir um annað. Sama á við um skuldbindingar sem eru innleiddar með stjórnvaldsfyrirmælum.“

Hér er bara tekinn af allur vafi á því að við höfum alltaf síðasta orðið ef okkur hugnast svo. Það sama á við um skuldbindingar sem eru innleiddar með stjórnvaldsfyrirmælum.

Ég ætla að lokum að leyfa mér að lesa upp nokkuð langa tilvitnun, hálfa blaðsíðu, eftir einn af okkar helsta sérfræðingi í stjórnskipunarrétti, Davíð Þór Björgvinsson, fyrrverandi dómara Mannréttindadómstóls Evrópu og núverandi dómara við Landsrétt, vegna þess að hann er færari en ég að koma þessu frá sér á nokkuð skýru og hnitmiðuðu máli og skilur þetta auðvitað allt með augum lögfræðinnar, með leyfi forseta:

„Í frumvarpinu sem liggur fyrir Alþingi er stefnt að því lagfæra þennan ágalla á EES-lögunum í því skyni að fullnægja loks skuldbindingunni í bókun 35 og setja reglu sem tryggir skýrum og óskilyrtum lagaákvæðum, sem réttilega innleiða skuldbindingu samkvæmt EES-samningnum, forgang fram yfir aðrar reglur íslensks réttar.

Þessi regla um forgang ESB/EES-reglna er grundvallarregla í rétti sambandsins og byggir á þeirri einföldu hugsun að forsenda fyrir sameiginlegum markaði á sviði vöruviðskipta, þjónustu, fjármagnsflutninga og vinnuafls sé að sömu reglur gildi alls staðar á honum. Hugmyndin er sú, svo skýrt sé með dæmi, að Hollendingur sem nýtir sér réttindi samkvæmt ESB og flytur til Spánar og stofnar þar fyrirtæki eigi að geta treyst því að reglur ESB gangi framar öðrum spænskum lögum rétt eins og Spánverji sem kemur sér fyrir í Hollandi í sömu erindagjörðum á að geta treyst á forgang þeirra í Hollandi. Meginatriði EES-samningsins er að Íslendingum eru tryggð þessi réttindi líka, eins og Ísland væri í ESB. Íslendingur sem flytur til Spánar á að geta treyst því að hann njóti réttinda samkvæmt ESB-reglum og mögulegar fullveldishugmyndir Spánverja standi því ekki í vegi. Á sama hátt á Spánverji sem til Íslands flytur að geta treyst því að fullveldisáhyggjur Íslendinga standi því ekki í vegi að hann njóti réttinda samkvæmt EES-reglum. Með EES-samningnum og bókun 35 gengust Íslendingar undir þá skuldbindingu að tryggja einmitt þetta.“


Ræðumaður: Magnús Árni Skjöld Magnússon

Hæstv. forseti. Ég vil þakka hæstv. ráðherra fyrir hans svar. Það er auðvitað stuttur tími sem við höfum til að koma sjónarmiðum á framfæri í þessu formi. Hæstv. ráðherra nefndi þennan þrönga stakk sem dómarar telja að stjórnarskráin sníði þeim. Ég myndi þá kannski vilja spyrja hæstv. ráðherra, í framhaldi af því, hvort hann líti svo á að það sé kannski kominn tími til að endurheimsækja það að endurskoða stjórnarskrána, þá með þeim hætti að hugsanlega verði hægt að framfylgja þessu með þeim hætti sem andi EES-samningsins gerir ráð fyrir.


Ræðumaður: Magnús Árni Skjöld Magnússon

Virðulegur forseti. Ég vil byrja á að þakka fyrir þessa skemmtilegu umræðu sem er að byrja hérna. Hún verður sjálfsagt bara fín og það eru margir á mælendaskrá þannig að það verða örugglega mörg góð sjónarmið sem hér koma fram. Við auðvitað búum við aðra stöðu heldur en Evrópusambandsríkin sem, eins og kemur ágætlega fram í þessari góðu skýrslu sem er lögð hérna fram, hafa búið við forgang ESB-reglna síðan árið 1964. Hér þarf alla vega að innleiða reglurnar og fullveldið er þar af leiðandi tryggt þó að það sé auðvitað ekki ljóst hvað myndi gerast ef við neituðum að innleiða reglurnar með einhverjum hætti hér á Alþingi. Það hefur stundum verið kallað kjarnorkusprengjuákvæðið. Ég er nú ekki lögfræðingur en svona í anda þessarar breiðu umræðu sem verið er að kalla eftir hérna þá langar mig til að spyrja hæstv. utanríkisráðherra um afstöðu hans til, hvað á maður að segja, dómaframkvæmdar í kringum þessi mál síðustu 30 árin, því að samningurinn er nú orðinn svo gamall, og hver sé skoðun hæstv. ráðherra á athugasemdum ESA við það hvernig þetta hefur verið framkvæmt.


Ræðumaður: Logi Einarsson

Frú forseti. Fyrir tæpum þremur árum hófst eldgosatímabil á Reykjanesskaga með gosi í Fagradalsfjalli eftir þriggja vikna stöðuga jarðskjálftahrinu sem hafði raunar staðið yfir sleitulaust frá áramótunum 2019. Síðan fylgdu tvö gos sem voru fjarri byggð og hvorki byggð né innviðum á Reykjanesskaga stafaði hætta af þeim en vísindamenn voru þá strax sammála um að nýtt skeið væri hafið á Reykjanesskaga, gostímabil og óróatímabil sem gæti staðið yfir í áratugi. Eftir mikla jarðskjálftahrinu í haust var ákveðið að rýma Grindavík þar sem óttast var að það gæti farið að gjósa inni í bænum. Þrátt fyrir að það gerðist ekki var eyðileggingin mjög mikil, m.a. vegna sprungu og misgengis. Fjórða gosið hófst svo með hvelli mánuðum síðar og þá rann hraun yfir byggð í Grindavík. Nú í síðustu viku rann hraun svo yfir Grindavíkurveg með þeim afleiðingum að hitaveituæð fór í sundur og við þekkjum afleiðingar þess.

Við höfum auðvitað fylgst af aðdáun með aðgerðum á Reykjanesskaga um helgina og íbúar á svæðinu hafa sýnt eindæma æðruleysi í mjög erfiðum aðstæðum og fjöldinn allur af framúrskarandi fagmönnum og -fólki, -konum, hefur unnið þrekvirki. Það ætti í sjálfu sér ekki að vera þarft að rekja þessa atburði hér en það er engu að síður gert vegna þess að það skiptir máli að muna að þetta átti sér talsverðan aðdraganda. Vissulega munum við þurfa að horfast í augu við óvissu í talsverðan tíma en við sitjum líka uppi með margar spurningar sem verður að svara, t.d.: Til hvaða ráðstafana greip HS Orka og stjórnvöld til þegar eldgosin hófust í Fagradalsfjalli, þegar ljóst var að Reykjanesskagi allur væri að vakna; tímabil sem gæti staðið yfir í áratugi? Það hefur komið fram að heitavatnsæð sem flutti heitt vatn frá Svartsengi hafi verið 50 ára gömul og hún hafi verið orðin léleg fyrir síðustu aldamót. Þá hefur verið gagnrýnt að ekki hafi verið farið strax í að leggja lagnirnar í jörðu þegar ljóst var að innviðir við Svartsengi væru í hættu. Nú hafa líka heyrst fréttir af því að kaldavatnslögn sem leiðir vatn að Svartsengi frá Lágum hafi einnig farið undir hraun, rör sem eru nauðsynleg lífæð fyrir virkjunina.

Landið heldur áfram að rísa og það eru allar líkur á öðru gosi og fleiri gosum. Við vitum ekkert hver atburðarásin er og hvað hún stendur lengi. Þó svo að varnargarðar muni vonandi verja virkjunina ef það gýs aftur utan þeirra þá verðum við að horfast í augu við framtíð orkuvers sem er á mjög hættulegum stað. Því spyr ég hvort það hafi verið tekin ákvörðun um að ráðast í nýjar aðgerðir til að tryggja Reykjanesskaga heitt vatn og rafmagn með öðrum hætti og þá hvaða.

Þótt við höfum ekki stjórn á jarðhræringunum sjálfum þá höfum við alltaf stjórn á viðbrögðum okkar og getum sem betur fer gert ráðstafanir, oft langt fram í tíma. Ég spyr einfaldlega hæstv. ráðherra hvort hún telji að ráðstafanir sem gerðar voru þegar það var ljóst í hvað stefndi hafi verið nægjanlegar til að verja innviði. Ég velti einnig fyrir mér skiptingu á fjárhagslegum kostnaði við uppbyggingu innviða á Reykjanesskaga nú í ljósi þess að HS Orka er fyrirtæki í einkaeigu. Hver ber ábyrgð á þessum innviðum? Hver fjármagnar þær aðgerðir sem nú eru í gangi og hvað er fram undan? Hver er kostnaðarskiptingin? Borgar HS Orka allan brúsann? Og hvernig er þá tryggt að orkureikningar hjá íbúum Suðurnesja fari ekki að hækka upp úr öllu valdi, vegna þess að þessi fyrirtæki greiða sér vissulega arð þegar vel gengur?

Að lokum þurfum við að fara í vinnu við að tryggja innviði og endurskoða skipulagsáætlanir fyrir Suðurnes og raunar allt höfuðborgarsvæðið. Hvar á að byggja? Þurfum við að breyta forgangsröðun við uppbyggingu, svo dæmi séu tekin? Og þó að við þurfum fyrst og fremst að svara spurningum Grindvíkinga og gera margt til að mæta þrautum þeirra þá langar mig að taka undir með hæstv. innviðaráðherra sem talaði um heildarsýn. Forsætisráðherra talaði líka um heildarsýn áratugi fram í tímann. Á einhverjum tímapunkti þurfum við líka að skoða hvort sú skipulagsþróun sem hefur verið hér á landi síðustu 100 árin, þar sem 80% íbúa búa á afmörkuðu svæði, er skynsamleg til langrar framtíðar, hvaða kostir felast í því en líka hvaða hættur felast í því.


Ræðumaður: Oddný G. Harðardóttir

Frú forseti. Það er svolítið ruglingslegt fyrir okkur innfædda Suðurnesjamenn þegar Reykjanesskaginn er kallaður Reykjanes. Mér brá töluvert þegar tilkynnt var um gosið 2021 og fullyrt var að gos væri hafið á Reykjanesi. Sprungan á Reykjanesi gengur út í sjó og þar getur verið von á allt annars konar gosi, sem hefur m.a. áhrif á flug með öskufalli, heldur en gosi austar á Reykjanesskaganum. Það er líka ruglingslegt vegna þess að það er virkjun út á Reykjanesi sem nú er m.a. í umræðunni að koma í aukna virkni. Ég vil þess vegna biðla til fólks um að tala um Reykjanesskagann og svo bara um Reykjanes þegar verið er að tala um Reykjanesið sjálft.

Frú forseti. Það er áríðandi að stjórnvöld geri þrennt vegna jarðhræringa og eldsumbrota á Reykjanesskaganum. Í fyrsta lagi að fara yfir hvað hefði mátt gera betur til að gæta að orkuöryggi á Suðurnesjum og fara yfir þær ábendingar sem fram hafa komið frá sérfræðingum og þeim sem þekkingu hafa. Það þarf einnig að svara því hvers vegna ekki var farið eftir sumu af því sem lagt var til í forvarnaskyni og síðast en ekki síst að læra af reynslunni. Í öðru lagi að nýta tímann núna á milli gosa til að gera það sem hægt er til að tryggja íbúum á Suðurnesjum heitt og kalt vatn og rafmagn eins og hægt er ef illa skyldi fara í næsta gosi sem sennilega er ekki langt undan. Í þriðja lagi þarf að gera áætlanir til framtíðar með allt höfuðborgarsvæðið undir.

HeimildinniForseti. Hvaða ábendingar voru komnar til stjórnvalda strax eftir 10. nóvember í fyrra þegar kvika streymdi undir Grindavíkurbæ með tilheyrandi afleiðingum? Í á dögunum var farið yfir nokkur þau atriði. Þar segir m.a. að allt frá því að Grindavík var rýmd 10. nóvember hafi verið varað við því af Orkustofnun, HS Orku og HS Veitum að sú staða gæti komið upp að íbúar Suðurnesja yrðu heitavatnslausir. Þann 11. nóvember sendi Orkustofnun minnisblað til ríkisstjórnar Íslands og almannavarna sem unnin var í samvinnu við HS Veitur og HS Orku og Verkís sem hafði unnið að greiningu og mati á aðgerðum sem ráðgjafi. Þar er lagt mat á búnaðarþörf fyrir hitaveitur ef versta sviðsmynd myndi rætast, sem er að orkuverið í Svartsengi yrði óstarfhæft. Í minnisblaðinu eru rakin ýmis atriði sem ég ætla ekki að fara yfir nú, enda tíminn naumur í þessari umræðu. Líkt og hæstv. forsætisráðherra fór yfir í skýrslu sinni hefur verið unnið að forvarnastarfi en það er mat sumra að ekki hafi verið brugðist við eða unnið nægilega hratt við að útfæra einhverja af þessum þáttum sem hefur verið bent á að nauðsynlegir væru. Það er mikilvægt að stjórnvöld svari þeirri gagnrýni.

Það þarf, forseti, að teikna upp sviðsmyndir af því sem hugsanlega gæti átt sér stað og senda út skýr skilaboð um hver viðbrögð verða við hverri sviðsmynd og reyna með því að gefa skýrari upplýsingar til að koma í veg fyrir að það verði upplýsingaóreiða á svæðinu, sem ég t.d. sjálf varð svolítið vör við núna um helgina. Sviðsmyndin sem fólk taldi næstversta raungerðist þegar um 13.000 heimila á Suðurnesjum urðu heitavatnslaus. Þegar hitaveita bregst þá geta hús skemmst hratt. Sem betur fer tókst að koma hita á hratt og vel og fyrr en gert var ráð fyrir, þökk sé færum og samstarfsfúsum fagmönnum. Skemmdir hafa ekki enn verið kortlagðar, sum hús eru komin með hita en önnur ekki. Húsið mitt í Suðurnesjabæ var kalt í morgun en vonandi hitnar það þegar líður á daginn.

Enn streymir kvika upp undir Svartsengi og það mun gjósa aftur fyrr en seinna. Hvar kvikan ryður sér braut vitum við ekki en við vitum að það skiptir máli fyrir búsetuöryggi á Suðurnesjum að lagnir og orkuver séu varin eins og hægt er. Nú þegar allir þurfa að láta hendur standa fram úr ermum og ganga fumlaust til verka þurfa stjórnvöld að vera með skýra og trúverðuga áætlun og nýta tímann vel næstu daga. Ég ítreka aftur, forseti, að það skiptir máli að gefa út skýrar upplýsingar til íbúa um hvað gæti gerst og hvað taki við ef ákveðnar sviðsmyndir verða að raunveruleika.

Forseti. Það er einnig mikilvægt að hefja vinnu sem fyrst að framtíðarskipulagi fyrir höfuðborgarsvæðið þar sem almannavarnir eru einnig teknar með í reikninginn. Það þarf að hanna varnargarða, svo sem við Hafnarfjörð, til að verja byggð og gera áætlun um hvar finna megi efni og vinnuvélar til að ganga í það verk ef eldgos færa sig til austurs líkt og búast má við í ljósi sögunnar. Einnig þarf að horfast í augu við þann vanda sem getur skapast af því að lykilfyrirtæki séu í einkaeigu líkt og HS Orka og HS Veitur og hvernig megi takast á við þær áskoranir. Vegna athugasemda sem hv. þm. Guðbrandur Einarsson setti fram hér áðan í andsvari við hæstv. forsætisráðherra þá er það þannig að þó að Reykjanesbær eigi 51% í HS Veitum þá hafa þeir eigendur sem eiga 49% á móti bænum neitunarvald um málefni fyrirtækisins.


Ræðumaður: Oddný G. Harðardóttir

Herra forseti. Ég get tekið undir það að það væri færi betur á því að þetta væri allt saman í lagi í opinberri eigu en auðvitað er þarna saga sem ríkið fór að rúlla af stað á sínum tíma með Hitaveitu Suðurnesja og sinn eignarhlut og svona erum við stödd núna. Þá er spurning hvort  hægt sé að vinda ofan af því, hvort við séum bara stödd á þessum stað. Nú hefur verið ráðist í alls konar framkvæmdir. Ég las í fjölmiðlum að fyrirtækin hafi fengið styrk til að bora  holu á lághitasvæði fyrir hitaveitu sem gæti verið varanleg lausn og gæti jafnvel skilað arði og breytt einhvern veginn  hlutföllum á  rafmagns- og heitavatnsframleiðslu í Svartsengi og haft áhrif á innkomu fyrirtækisins til framtíðar. Var þarna gert ráð fyrir hlut ríkisins eða er ríkið bara að borga? Erum við að gera það sem við erum svo góð í, að ríkisvæða tap en einkavæða gróða?


Ræðumaður: Oddný G. Harðardóttir

Frú forseti. Ég vil byrja á að þakka hæstv. forsætisráðherra fyrir að taka þessa mikilvægu umræðu hér í dag. Það væri hálfskrýtið ef það væri ekki gert þegar svona mikið gengur á suður með sjó. Ég fæ að taka þátt í umræðum hér á eftir en nota minn stutta tíma til að spyrja hæstv. ráðherra, þar sem stjórnvöld hafa þurft að hafa ýmis samskipti við orkuverið í Svartsengi, hvort hún telji að það skipti einhverju máli eða vera til trafala að orkuverin, bæði HS Orka og HS Veitur, eru í einkarekstri og í einkaeigu þannig að hugsanlega gætu verið einhver önnur markmið þar heldur en hjá opinberu fyrirtæki. Flækir þetta eignarhald málin þegar gera á kröfu um að fara í kostnaðarsamar og nauðsynlegar framkvæmdir við þessar aðstæður?


Ræðumaður: Þórunn Sveinbjarnardóttir

Hæstv. forseti. Við lifum á viðsjárverðum tímum sem geta ógnað þjóðaröryggi Íslands með margvíslegum hætti. Lítil herlaus þjóð í Norður-Atlantshafi ákvað fyrir 75 árum að kaupa sér öryggistryggingu með aðild að Atlantshafsbandalaginu, varnarbandalagi ríkja sem teljast jafnan lýðræðisríki þar sem mannréttindi eru í hávegum höfð. Ísland gerði líka varnarsamning við Bandaríkin og leyfði hersetu í meira en hálfa öld og nú viðbúnað herafla NATO á Miðnesheiði, loftrýmisgæslu og fleira. Það er því ástæða til að hlusta af athygli þegar fyrrverandi forseti Bandaríkjanna og núverandi frambjóðandi, Donald Trump, segist ekki skuldbundinn til að verja aðildarríki NATO, a.m.k. ekki þau sem verji minna en 2% af þjóðarframleiðslu til varnarmála.

Heyr, heyr.Ég er ekki ein af þeim forseti sem afgreiðir þessar yfirlýsingar sem léttvægar eða einungis til heimabrúks. Það er t.d. augljóst að nýjasta aðildarríki NATO, Finnland, tekur stöðuna í Evrópu mjög alvarlega og það sama má segja um hin Norðurlöndin, en á bandaríki er, eins og kunnugt er, nú um stundir deilt harkalega um  áframhaldandi stuðning við Úkraínu í stríðinu gegn Rússlandi. Ég verð því að segja eins og er, hæstv. forseti, að ég varð hissa á viðbrögðum formanns utanríkismálanefndar, Diljár Mistar Einarsdóttur, við útspili Trumps í sjónvarpinu í gærkvöldi. Þau vekja upp spurningar. Telja Sjálfstæðismenn 5. gr. stofnsáttmála NATO ekki hafa ótvírætt gildi þegar kemur að vörnum aðildarríkjanna? Telja Sjálfstæðismenn að aðildarríkin verði að setja 2% af þjóðarframleiðslu til varnarmála til að eiga rétt á skilyrðislausri samstöðu ríkjanna innan bandalagsins? Þetta eru grundvallaratriði í utanríkisstefnu Íslands. Hvað sem manni finnst um NATO þá eru þetta grundvallaratriði í utanríkisstefnu Íslands og við verðum að taka þessa umræðu hér af fullri alvöru.


Ræðumaður: Oddný G. Harðardóttir

Hv. þingmaður fellur frá orðinu.


Ræðumaður: Dagbjört Hákonardóttir

Virðulegi forseti. Ég þakka hæstv. ráðherra fyrir andsvarið. Eins og ég segi, þetta er bara risastór umræða. Hún á það líka alveg skilið, hún er stór.  Við ætlum að breyta miklu hér. Ég fagna því að við deilum þeirri sýn sem við viljum sjá í lögunum, ég geri það svo sannarlega og ég held að það sé þverpólitískur vilji til að breyta þessu til frambúðar.

Ég get hins vegar ekki annað en sagt og fullyrt hér og nú að það að breyta rekstrarskilyrðum, starfsskilyrðum einstakra atvinnugreina af hálfu löggjafans er ekki  fordæmalaust í íslensku samfélagi. Um ákveðnar atvinnugreinar ríkja bara mjög þröngar reglur, hvort sem er í landbúnaði, sjávarútvegi, á öldurhúsum bæjarins, leigubílastarfsemi. Það er nú aðeins búið að fenna yfir þetta þegar ég fer yfir þetta  í snatri. En við erum sannarlega í stakk búin til að gera sveitarfélögunum kleift, ekki skylda þau nota bene — sjálfstjórn sveitarfélaga er líka mjög ríkur hluti af stjórnarskrá, það er  kveðið á um það í henni. Þau eiga að hafa völd, tæki og tól til þess að leggja fram ákveðnar breytingar á  sínu skipulagsvaldi. Ég veit að sú ráðgjöf sem hæstv. ráðherra hefur fengið er auðvitað bara á breiðu nótunum og ég ætla ekkert að krefjast einhverra konkret svara nákvæmlega um það hér og nú — eða jú, ég er reyndar að því — en við erum samt sem áður á þeim stað að okkur greinir á um það hvort hægt sé að gera breytingar afturvirkt. Það er hægt. Auðvitað  gilda um það mjög ströng skilyrði en ég er sannfærð um það, ég veit að þau skilyrði eru fyrir hendi.


Ræðumaður: Dagbjört Hákonardóttir

Virðulegi forseti. Ég ætla ekki alveg að kveðja þessa umræðu hérna og leyfi  mér aðeins að fara  yfir þetta nokkuð skipulega fyrst við höfum vettvang til þess. Í fyrsta lagi: Jú, að sjálfsögðu, og ég vil gæta sanngirni. Það er mjög mikilvægt að það sé gert hér í jafn viðamiklum aðgerðum og eru fyrirhugaðar hér. Og að sjálfsögðu fagna ég því að við séum að taka mikilvægt skref, að sjálfsögðu. Ég er alltaf að segja þetta en ég meina það sem ég segi: Það er okkur í Samfylkingunni  mjög mikilvægt að koma fram af einurð í þeim aðgerðum sem varða hið mikla almannavarnaástand og það mikla óróleikaástand sem skapast hefur núna á Reykjanesskaga. Við höfum sýnt það í verki. Við erum svo sannarlega samvinnufús þegar á bjátar og þegar þjóðin þarf að standa saman. Við biðjum hins vegar um það að samráð sé sömuleiðis gott og það ríki gagnsæi varðandi ákvarðanir stjórnvalda, að tímanlegt samráð sé haft við hagsmunaaðila. Og svo vitum við auðvitað  að pólitíkin er eins og hún er, sumt sem er hægt, annað ekki.

En í þessu máli ítreka ég það sem ég sagði áðan, þ.e.  að við höfum lengi einblínt á þennan hluta leigumarkaðarins  vegna þess að hér hefur ójafnvægi skapast sem er mannanna verk. Árið 2016 voru gerðar  breytingar á reglugerð sem varða sérstaklega  mismunandi flokka gististarfsemi í heimahúsum  annars vegar og  atvinnustarfsemi hins vegar. Einhverra hluta vegna, og við höfum aldrei fengið nægilega góðar skýringar á því hvers vegna svo var, var sú breyting gerð í þáverandi ráðuneyti ferðamála að atvinnurekendum var heimilað að stunda starfsemi sína í íbúðarhúsnæði. Þetta íbúðarhúsnæði, sem er núna í viðjum gerviheimagistingar, ef ég má taka svo til orða, kostar sveitarfélögin okkar gífurlegar fjárhæðir.

Ég vona að ég sé ekki að móðga neinn þegar ég segi að þetta er svívirðilegt fyrirkomulag. Það er ekkert eðlilegt við það að þessir atvinnurekendur, sem leigja út sínar margar hverjar glæsilegu  fasteignir sem ættu með réttu að vera nýttar úti á hinum almenna leigumarkaði undir íbúa sem eru hér búsettir til langs tíma — það er ekkert ósanngjarnt eða óeðlilegt við það að löggjafinn og framkvæmdarvaldið búi þannig um hnútana að þeir spili bara í sömu deild og aðrir sem eru í hótelgistingu, gistiheimilin í þessu landi.

Ég veit það og það er bara þverpólitísk sátt um þetta sem ég var að segja að mörgu leyti, þó að það endurspeglist kannski ekki í verkum þessarar ríkisstjórnar, að það eru hundruð íbúða, og ég vona að þeim fjölgi ekki núna á næstunni vegna þess að eins og ég kom inn á áðan í andsvari þá geta þeir, sem hafa áhuga á því að falla undir núverandi fyrirkomulag, þ.e. þeir sem vilja leigja út íbúðarhúsnæði í atvinnuskyni og greiða af þessu húsnæði lægri fasteignagjöld, þ.e. bara jafn há fasteignagjöld og ég borga sem íbúi í Reykjavík,  bara nýtt tímann vel núna, keypt sér íbúðir og hafið rekstur ef þeim hugnast svo.

Að segja að þetta sé ekki mögulegt út frá stjórnarskránni er að mörgu leyti fyrirsláttur. Auðvitað er alltaf hægt að stilla upp þeirri stöðu þegar við skerðum réttindi sem löggjafi, en við sem löggjafi höfum  einfaldlega mjög ríkum skyldum að gegna líka. Við sem löggjafi, Alþingi Íslendinga, höfum  mjög ríkum skyldum að gegna við að veita fólki virka vernd frá misrétti. Og eina ákvæði stjórnarskrárinnar sem mér dettur í fljótu bragði í hug að gæti bara hreinlega verið aðstaðan hérna núna er það að við munum sjá tvo hópa; annars vegar þann hóp sem fellur undir eldra kerfið, þá sem borga almennan fasteignaskatt, þ.e. íbúafasteignaskattinn annars vegar, og svo hins vegar þann sem fellur undir nýja fyrirkomulagið. Ég veit það ekki, en ég get alveg séð fram á það að fulltrúar úr síðarnefnda hópnum komi einn góðan veðurdag og segi:  Heyrðu, 65. gr. stjórnarskrárinnar. Hér er verið að brjóta á jafnræði. Ég bý ekki við sömu kjör og aðilar sem sóttu hreinlega um á undan mér fyrir einhverjum tíma síðan. Þessi aðstaða hefur skapast. Ég ætla ekki að þreyta ykkur með lærdómi  mínum á 1. ári í lagadeild hér og bið ykkur um að kynna ykkur þá dóma sem fjallað hafa um sambærileg mál sem varða mörg hver sjávarútveginn. Þetta varðar ýmsar búgreinar í þessu landi þar sem verið er að gera ákveðnar breytingar þar sem aðilar sem sækja um leyfi síðar  njóta einhvern veginn lakari kjara.

Svo vil ég bara minna á það að löggjafinn hefur bara hreinlega líka rétt til að dæma  ákveðnar atvinnugreinar ólögmætar. Það er hægt. Það hefur meira að segja  oft verið gert við lítinn fögnuð og stundum bara mjög mikinn fögnuð. Ef þið viljið að ég nefni dæmi þá dettur mér í hug þegar nektardans var bannaður með lögreglusamþykkt, bara svo dæmi sé tekið. Ég vil bara ítreka það við hæstv. menningar- og viðskiptaráðherra að ef það er ekki ætlunin að gera neinar breytingar á því umhverfi sem hefur skapast þá erum við að bregðast almennum leigjendum í þessu landi og leigjendur eiga líka bara hreinlega skilið svör um af hverju við erum ekki að bregðast við ástandinu. Þá þýðir ekki að segja: Já, við erum hrædd um að stjórnarskráin heimili það ekki, vegna þess að við þurfum eiginlega pínulítið að sýna útreikninga, og ekki bara pínulítið, við þurfum hreinlega að gera það. Það er ekki til of mikils mælst.

Þetta eru tvenns konar skilyrði sem við erum með hérna:  Ef við ætlum að takmarka atvinnustarfsemi þá gerum við það ekki bara með  einu pennastriki niðri í ráðuneyti, við þurfum lög. Þessi lög gætu legið fyrir hérna í dag. Þessi lög gætu hljóðað upp á það að sveitarfélögum væri heimilt að afturkalla þessi leyfi sem gefin eru út á grundvelli laganna frá 2007, sem eru nota bene ótímabundin, sem er mjög skrýtið í sjálfu sér. Það er ekki algengt að leyfi sem gefin eru út af hálfu sveitarfélaga séu ótímabundin. Það er eitt, þ.e. lagaheimildin. Síðan, sem er líka mjög mikilvægur þáttur í því þegar við erum að takmarka réttindi með löggjöf, er almannaþörfin, almannahagsmunirnir. Þá er það okkar hér inni að bítast um það hvað séu almannahagsmunir. Það er þá bara lýðræðisleg niðurstaða hér inni í þessum þingsal ef við komumst  að því hvað séu í raun og veru almannahagsmunir. Eru það almannahagsmunir að við búum til þannig stöðu á leigumarkaði að þeir sem raunverulega eru að leigja út íbúðir í atvinnuskyni dýrum dómum  greiði af því fasteignagjöld eins og þetta væru fyrirtæki og að við gerum sveitarfélögunum kleift að afturkalla leyfin þeirra afturvirkt? Mér finnst það bara mjög málefnalegt. Það er ekkert sem slær mig mjög illa sem stjórnsýslulögfræðing, sem hefur nota bene starfað hjá sveitarfélögum og stjórnsýslunni í að verða 15 ár. Það er ekkert sem slær mig við þá ákvörðun sem stórt eða íþyngjandi skref. Jú, jú, vissulega er það íþyngjandi, ég ætla ekkert að gera lítið úr því. Það hrópar hins vegar ekkert á mig að hér séum við að brjóta stjórnarskrárákvæði. Og þegar það er svo og þegar við ætlum ekki að taka þetta skref þá viljum við bara einfaldlega fá svör án þess að vísað sé  með óljósum hætti til ákvæða stjórnarskrárinnar.

Virðulegur forseti. Ég veit að ég fer fram á mikið en ég ítreka það sem ég sagði áðan: Við erum að missa af mjög mikilvægu tækifæri til þess að gera varanlegar breytingar á ójöfnu fyrirkomulagi, fyrirkomulagi sem samræmist ekki neinum samkeppnissjónarmiðum, fyrirkomulagi sem á sér ekki hliðstæðu í einhverri djúpstæðri pólitískri sannfæringu hér inni. Þetta er bara ójafn leikur. Maður fær það á tilfinninguna að það sé verið að vernda ákveðna hópa frá því að þurfa að undirgangast sanngjarnar leikreglur og það slær mig illa. Við jafnaðarmenn erum ekki þöglir þegar við sjáum fram á slíkt. Við munum halda þessu máli á lofti og ítrekum það að hér er verið að búa til tvo hópa sem búa ekki við sömu aðstæður og það er aldrei gott heldur. Ég vona svo sannarlega að við séum ekki að sjá fram á einhvers konar skaðabótaskylda háttsemi af hálfu löggjafans, þó svo að ég ætli ekkert að vera að taka eitthvað mjög stórt upp í mig með það. En það væri svo sem ekki heldur án fordæma. Eins og ég segi, ég er bara vonsvikin yfir því að við skulum ekki vera að taka þetta mál alla leið og ég hvet  ráðherra til þess að útskýra þetta fyrir mér, hvort sem það er núna hér í þingsal eða á öðrum vettvangi.


Ræðumaður: Dagbjört Hákonardóttir

Virðulegur forseti. Ég þakka hæstv. ráðherra fyrir svarið. Já, það er auðvitað ákjósanlegt að við séum að takast á um þetta grundvallarmál í tengslum við aðgerðir í þágu Grindvíkinga, þetta málefni er eldra en svo, en auðvitað er það þörfin sem knýr á um þessar breytingar. Það bráðvantar framboð af almennu leiguhúsnæði og við vitum að það eru fleiri hundruð íbúða sem ættu með réttu að vera leigðar út til langtímabúsetu. Ráðherra minntist áðan á 1.907 leyfishafa eða leyfi sem útgefin hafi verið. Þær íbúðir sem um ræðir eru nokkru færri. En við skulum alveg hafa eitt á hreinu: Löggjafinn og framkvæmdarvaldið hafa mjög ríkar heimildir til að búa þannig um hnútana að atvinnustarfsemi í þessu landi þurfi að lúta einhverjum leikreglum. Löggjafinn og framkvæmdarvaldið hafa t.d. hagað málum þannig að atvinnustarfsemi greiðir tífalt lægri fasteignagjöld en hún ætti  að gera. Þetta er allt í boði þessarar ríkisstjórnar. Og nú ætlar hún að missa af gullnu tækifæri til að leiðrétta mistök sín.

Það sem gerir þetta allt saman undarlegra er að hér er verið að gefa þeim sem langar til að falla undir fyrra fyrirkomulagið, fyrirkomulagið sem við erum að reyna að breyta,  gálgafrest til að sækja um leyfi fram að gildistöku frumvarpsins, komi til þess að það verði samþykkt.

Hér erum við ekki bara að bregðast  knýjandi þörf Grindvíkinga, við erum að bregðast sveitarfélögunum sem þurfa að geta beitt skipulagsvaldi sínu og hafa forræði á eigin byggðaþróun, fyrir utan það að heimild þeirra til að innheimta fasteignagjöld er í samræmi við raunverulega notkun húsnæðisins. Löggjafinn getur og  á að bregðast við þegar hann sér fram á ójafnvægi á markaði og í samfélaginu öllu. Það er mikill misskilningur og ég vil bara biðja þingheim og samfélagið í heild sinni um að taka því með miklum fyrirvara þegar vísað er í það hér að stjórnarskráin geri okkur ekki kleift að breyta afturvirkt, að heimila sveitarfélögunum  að kalla til baka þessi ótímabundnu leyfi sem hafa verið gefin út. Það eru til alls konar leiðir. Þær eru svo sannarlega til. Það er  skylda samkvæmt stjórnarskránni að jafna leikinn.


Ræðumaður: Dagbjört Hákonardóttir

Virðulegi forseti. Ég vil byrja á því að þakka hæstv. menningar- og viðskiptaráðherra fyrir sína fyrstu yfirferð á fyrirliggjandi frumvarpi sem hefur þann yfirlýsta tilgang að gera breytingar á þeirri neikvæðu stöðu sem hefur skapast á framboði íbúðarhúsnæðis til búsetu á liðnum árum og ráðherra hefur fjallað ágætlega um. En það verður þó að segjast að hér virðist löggjafinn ætla að missa af gullnu tækifæri til að gera þær breytingar sem kallað hefur verið eftir á undanförnum árum til þess að jafna leikinn á húsnæðismarkaði, auk þess sem þessar breytingar munu ekki gera nokkurn skapaðan hlut til að bregðast við vanda Grindvíkinga sérstaklega.

Mér finnst athyglisvert að í frumvarpinu, í niðurlagi 2. kafla almennrar greinargerðar, er komið inn á nauðsyn lagasetningar m.a., svo ég les hér upp, með leyfi forseta:

„Óhætt er að fullyrða að þessi nýlega þróun samræmist hvorki tilgangi né markmiði laga nr. 85/2007, þ.e. að stuðla að auknum stöðugleika í rekstri sem og að veitinga- og gististarfsemi falli að skipulagi viðkomandi sveitarfélags hverju sinni, sbr. 2. gr.“

Ég ítreka að ég skynja mikinn vilja til þess að leiðrétta þau mistök sem gerð voru með Þórdísarreglugerðinni 2018, en svo virðist sem viðleitni hæstv. ráðherra í þessu frumvarpi muni ekki fela í sér eina einustu leiðréttingu á þeirri þróun sem hefur skapast á leigumarkaði og þarf að leiðrétta án tafar. Ef ég hef rangt fyrir mér í þessari ályktun þá myndi ég gjarnan þiggja útskýringu á því frá ráðherra. Ég sé ekki mikla yfirferð á því hvers vegna ekki var ráðist í að leiðrétta þennan vanda afturvirkt. Í umfjöllun frumvarpsins er komið með mjög takmörkuðum hætti inn á þýðingu gildandi stjórnarskrárákvæða sem kunna að hafa áhrif á starfsemi sem þessa. En ég ítreka beiðni mína um að fá útskýringu á því af hverju við tökum ekki skrefið alla leið og látum íbúa þessa lands mæta forgangi á leigumarkaði.


Ræðumaður: Oddný G. Harðardóttir

Herra forseti. Það kæmi upp mjög alvarleg staða á Suðurnesjum ef við hefðum hvorki rafmagn né vatn. Það er mjög mikilvægt að horfa á þá sviðsmynd og að stjórnvöld setji fram áætlun um hvernig bregðast mætti við ef slíkt myndi gerast, og það gæti gerst innan fárra vikna. Orkuverið í Svartsengi er íbúum Suðurnesja afar mikilvægt en það er í eigu einkaaðila sem eru með önnur markmið en opinberir aðilar í slíkum rekstri. Þetta á bæði við um HS Orku og HS Veitur. Þó að opinberir aðilar eigi 51% í HS Veitum hafa einkaaðilarnir neitunarvald. Telur hæstv. ráðherra það vera til trafala í þeim öfgafullu aðstæðum sem nú eru uppi á Suðurnesjum að lykilfyrirtækin séu í einkaeigu? Flækir það málin þegar gera þarf kröfu á fyrirtækin að fara í aðgerðir sem eru kostnaðarsamar en nauðsynlegar? Hvar eru mörkin á milli ríkisins og einkafyrirtækis í þeim efnum? Eru samfélagslegar skuldbindingar þessara fyrirtækja að einhverju leyti formlegar?


Ræðumaður: Oddný G. Harðardóttir

Herra forseti. Það hefur hitnað undir okkur Suðurnesjamönnum í bókstaflegri merkingu að undanförnu en Suðurnesin eru þó ekki sérlega heitt svæði nú um stundir. Ástandið gefur tilefni til ýmissa orðaleikja þó að það sé grafalvarlegt. Grindvíkingar eiga við mikla erfiðleika að stríða og eru enn úti í kuldanum og við sem búum í hinum bæjunum á Suðurnesjum fengum að kenna á afleiðingum náttúruhamfaranna þegar heitavatnslaust varð á öllu svæðinu. Það er ekki þægilegt ástand þó að fullfrískt fólk þoli þetta, dúðað í föðurland og ullarpeysu í traustum húsum. Það var ástæða til að hafa áhyggjur af ungbörnum og eldra fólki sem býr eitt, en sem betur fer gætir öflug félagsþjónusta á Suðurnesjum að fólkinu. Pípulagningamenn svæðisins og aðrir iðnaðarmenn hafa lítið sofið um helgina og unnið hörðum höndum og enn streymir kvika upp undir Svartsengi og það mun gjósa aftur fyrr en seinna. Það er öruggt. Við vitum hins vegar ekki hvenær eða hvar kvikan brýtur sér braut en búsetuöryggi á öllum Suðurnesjum er undir.

Ég vil því spyrja hæstv. innviðaráðherra um áætlanir stjórnvalda sem á að keyra eftir núna dagana á milli gosa. Er ekki örugglega til slík áætlun? Hvað hefur verið gert eða verður gert til að fyrirbyggja það að íbúar svæðisins verði án rafmagns og vatns ef orkuverið í Svartsengi getur ekki skaffað slíkt eða flutningskerfi bresta? Hver mun stýra aðgerðum? Hver mun sameina krafta almannavarna, sveitarfélaga, HS Orku og HS Veitna? Er það hæstv. innviðaráðherra sem gengur í þau verk? Nú þegar allir þurfa að láta hendur standa fram úr ermum og ganga fumlaust til verks mega hæstv. ráðherrar ekki benda hver á annan, innviða, dóms, orku eða forsætis.  Trúverðug áætlun þarf að liggja fyrir.


Ræðumaður: Kristrún Frostadóttir

Virðulegi forseti. Ég þakka hæstv. ráðherra fyrir svörin eða útskýringar á stöðunni en ég velti einmitt fyrir mér hvert sé hlutverk ríkisstjórnarinnar í þessari stöðu. Nú horfum við t.d. til Norðurlandanna sem hafa komið upp sterku og skynsamlegu vinnumarkaðsumhverfi sem er byggt einmitt á sterku velferðarkerfi þar sem tilfærslukerfin leika lykilhlutverk í svona stöðu; barnabætur, húsnæðisbætur, félagslegt húsnæði sem er svo fjármagnað með réttlátum hætti. Þannig er aðhaldið tekið út þar sem svigrúm er til staðar í staðinn fyrir flatar vaxtahækkanir. Hæstv. fjármálaráðherra sagði á dögunum, með leyfi:

„Það er mikil eftirspurn eftir því að stækka millifærslukerfi og bótakerfi, jafnvel taka þau upp að nýju eða láta vaxa að nýju bótakerfi sem við höfum ákveðið að láta fjara út …“

Hún sagði jafnframt:

„Mér finnst skipta máli að við förum ekki í þessu verkefni fram undan að taka skref aftur á bak […] að við förum ekki að skemma það sem við erum búin að gera.“

Ég spyr því: Telur hæstv. ráðherra tillögur verkalýðshreyfingarinnar um styrkingu tilfærslukerfanna til þess fallnar að skemma það sem ríkisstjórnin er búin að vera að gera frekar en að hjálpa okkur út úr þessum aðstæðum?


Ræðumaður: Kristrún Frostadóttir

Forseti. Enn einu sinni vöknum við og lesum fréttir af eldgosi í Grindavík. Þriðja gosið á þremur mánuðum er áminning um að Grindvíkingum verður ekki óhætt á heimaslóðum í nánustu framtíð og fólk upplifir mikið öryggisleysi. Í dag geri ég ráð fyrir að samþykkt verði fjáraukalög með framlengingu á leigu- og launastuðningi við Grindvíkinga og fjárheimild til frekari íbúðakaupa á vegum Bríetar. Þá er mikilvægt að afgreiða fljótt rekstrarstuðning við fyrirtæki á svæðinu. Við bíðum enn eftir frumvarpi sem leysir Grindvíkinga úr viðjum verstu óvissunnar sem snýr að uppkaupum á húsnæði sem þarf að vera möguleiki fyrir þá sem það kjósa.

Forseti. Allt hefur þetta áhrif á húsnæðismarkað sem var erfiður fyrir. Heilt bæjarfélag leitar nú að varanlegu húsnæði og frá miðju ári 2022 hefur íbúum landsins fjölgað um 1.000 manns á mánuði eða rúmlega 18.000 manns. Í þeim samanburði kann það að hljóma lítið mál að koma 4.000 manns að á tímum hamfara en allt hefur þetta áhrif á jaðrinum. Himinhátt vaxtastig og þrengri lánaskilyrði hafa haldið aftur af þrýstingi á húsnæðisverð hingað til sem hefur þó áfram hækkað. Vandinn hefur ekki horfið og fólkið í Karphúsinu er mjög meðvitað um það, enda hefur húsnæðisverð hækkað um helming á síðustu fjórum árum, á sama tíma og ráðstöfunartekjur hafa aukist um fjórðung. Hópurinn sem við viljum byggja fyrir kemst ekki að en annar hópur er mættur á svæðið, hópurinn sem finnur ekki fyrir vaxtastiginu með sama hætti og flestir, þeir sem ekki skulda og eru fjársterkir. Gögn frá Húsnæðis- og mannvirkjastofnun sýna það glögglega að íbúðum í eigu aðila sem eiga fleiri en eina íbúð fjölgaði í fyrra um rúmlega 2.000, sem er mesta fjölgun frá því eftir hrun.

Hvernig hyggst hæstv. ráðherra breyta þeirri stöðu sem upp er komin, að fjármálastjórn landsins bitni núna fyrst og fremst á ungu fólki og fjölskyldum sem skulda á meðan eignamiklir einstaklingar fá ekki umrædda hækkun á sig? Telur hún þetta skynsamlega hagstjórn?


Ræðumaður: Logi Einarsson

Frú forseti. Vissulega skiptir það máli og auðvitað er dálítið harðneskjulegt af mér að stilla hv. þingmanni upp á bekk sem sakborningi í þessu máli vegna þess að það eru auðvitað ráðuneytið og Bríet sem hefðu átt að gera þetta fyrir löngu. Ég ætla að nota seinna svarið til að velta upp öðrum hlut sem ég kom ekki inn á í ræðunni. Við erum að tala um 7,5 milljarða og það greiða allir atkvæði með því með glöðu geði, ekkert vandamál. Þetta eru hins vegar stórar upphæðir. Þetta er ein og hálf Ölfusárbrú og einn og hálfur grunnskóli í byggingu. Um slíkar risafjárfestingar gilda náttúrulega lög og reglur. Það skiptir auðvitað máli að fjárlaganefnd kalli eftir uppgjöri á endanum og yfirliti um það með hvaða hætti eignir hafa verið valdar og að fólk flýti sér ekki svo mikið að það kasti til höndunum þegar verið er að verja fjármunum. Það er auðvitað mikilvægt út frá fjárhag ríkisins en það skiptir líka máli gagnvart verktökum og húsbyggjendum sem eru að reyna að selja vöru sína að það sé hafið yfir allan vafa að þar hafi réttu eignirnar, þær hentugustu og hagkvæmustu verið valdar. Ég kalla eftir því, af því að ég á nú ekki fasta setu í fjárlaganefnd og kem þar inn sem vikapiltur annað slagið, að formaður sé fastur á því að þegar um hægist fáum við að sjá hvernig að þessu var staðið. Ég veit að Grindvíkingar hafa líka kallað eftir því hvernig er svo valið inn eftir að búið er að kaupa. Allt skiptir þetta máli.


Ræðumaður: Logi Einarsson

Frú forseti. Tilefni er til, við vitum það. Við vitum að eftir þrjú ár mun vanta 7.000 íbúðir inn í kerfið okkar og það mun örugglega vera þörf fyrir félagslegu úrræðin þá og næstu áratugi. En gott og vel. Það er gott að heyra að það sé jákvæðni fyrir þessu.

Varðandi samþykktir Bríetar þá má rifja það upp að í desember kom fram að Bríet hætti við kaup á fjórum eða fimm íbúðum á höfuðborgarsvæðinu í nokkra klukkutíma. Síðan barst minnisblað frá ráðuneytinu, lögfræðiálit, og íbúðirnar voru keyptar aftur vegna þess að það var talið hafið yfir allan vafa að þetta væri rétt og löglegt. Hvað hefur breyst í millitíðinni? Hvað er það þá sem gerir það að verkum að þessar efasemdir vakna núna um að minnisblaðið dugi ekki til? Þetta er eiginlega með ólíkindum vegna þess að á fundinum síðastliðinn fimmtudag voru fulltrúar þessara aðila algerlega skýrir á því að þetta væri hafið yfir allan vafa. Það er að sjálfsögðu gott að nú ætli menn að hafa vaðið fyrir neðan sig og tryggja það. Ég geri hins vegar athugasemdir við að það hafi ekki verið gert alveg í þeirri röð, því að formsatriðin skipta stundum heilmiklu máli, ekki síst þegar verið er að veita miklar fjárveitingar. Í öðru lagi kalla ég eftir skýringum um hvaða efasemdir kviknuðu sem voru ekki til staðar í desember eftir að minnisblaðið barst og voru sannarlega ekki til staðar á fundi fjárlaganefndar á fimmtudaginn.


Ræðumaður: Logi Einarsson

Frú forseti. Við í Samfylkingunni styðjum auðvitað tilganginn með þessum fjárauka, teljum að það sé mikilvægt að greiða úr ólýsanlegum vandamálum Grindvíkinga á húsnæðismarkaði og munum auðvitað styðja allar slíkar aðgerðir. Okkur finnst hins vegar ekki skýrt að ekki þurfi að breyta lögum og samþykktum Bríetar vegna kaupa á höfuðborgarsvæðinu, sem hefur haft það markmið með lögum að fjárfesta á svæðum þar sem er markaðsbrestur. Nú má auðvitað færa rök fyrir því að það sé markaðsbrestur á höfuðborgarsvæðinu en hann er öfugur við það sem er úti á landi þar sem framleiðslukostnaður er einfaldlega hærri en söluverð. Hér vantar íbúðir og erum við náttúrulega með þenslu og erfiðleika af þeim sökum.

Varðandi lög og samþykktir Bríetar þá stoðar nú lítið að fá póst kl. 9.26 í morgun þegar frestur til þess að vera á nefndaráliti er löngu liðinn. Það hefði verið sjálfsögð kurteisi að gera þetta fyrr. Við skulum halda því til haga að það skiptir máli að Alþingi geri hlutina í réttri röð vegna þess að þetta var ekki að koma upp á fundi í síðustu viku heldur hafa stjórnarandstöðuflokkarnir bent á þetta og kallað eftir þessu alveg frá því í desember þegar fyrri eða fyrsta lota í kaupum Bríetar átti sér stað. Við þekkjum það öll með hvaða hætti það kom inn í þingið. Það var ekki kynnt fyrir fulltrúum flokkanna fyrr en það datt inn á borð og þetta eru ekki góð vinnubrögð út af fyrir sig.

En það er ekki bara það sem gerir það að verkum að við vildum ekki vera á þessu nefndaráliti. Það getur vel verið að það sleppi fyrir horn að breyta ekki þessum lögum eða samþykktum vegna þess að þetta er tímabundin aðgerð. Við í Samfylkingunni teljum hins vegar mikinn vafa leika á því hvort það sé skynsamlegt, eins og er beinlínis sagt þarna, að það eigi að selja þetta strax aftur. Það mun auðvitað líka hafa áhrif á markaðinn þegar fullt af eignum fer út og þarf að velja þann tímapunkt vel. En fyrst og síðast getur það verið gott fyrir þessi félög að vera með stærri eignasöfn. Það kom fram hjá fulltrúa Húsnæðis- og mannvirkjastofnunar á þessum fundi að það væri mikil vöntun á íbúðum, sérstaklega hér á höfuðborgarsvæðinu, og það lá líka fyrir í tölum fyrir næstu ár að sá halli og sú vöntun væri að aukast. Ég held að ég fari ekki með rangt mál þegar ég segi að eftir þrjú, fjögur ár sé þetta skortur upp á 7.000 eignir sem vantar inn á markaðinn. Ég hefði talið að ein af mikilvægustu aðgerðunum núna væri að búa til stöðugan markað í húsnæðismálum til mjög langs tíma. Þar mun auðvitað almenni markaðurinn kannski leika lykilhlutverkið en það hlutverk sem félagsleg úrræði og opinberar íbúðir leika er bara allt of lítið. Það er ekki einu sinni nóg til að sýna almenna markaðnum aðhald þar sem húsbyggjendur geta í rauninni ráðið framlegðinni við ákveðnar aðstæður þegar það er mikil eftirspurn og mikil vöntun á húsnæði. Bríet, Bjarg, Brá og hvað þetta allt heitir, Brú jafnvel líka; ef þetta yrði stærri hluti af heildarumsvifum á húsnæðismarkaðnum þá held ég að það myndi gera miklu stöðugra kerfi fyrir okkur. Við munum öll hvað það kallaði yfir húsnæðismarkaðinn þegar félagslega húsnæðiskerfið var lagt niður árið 1999 í ríkisstjórnartíð Framsóknar og Sjálfstæðisflokksins. Síðan þá hafa húsnæðismálin verið í mjög miklum ólestri og gríðarlegar hækkanir hafa verið vegna þess og ýmissa annarra þátta. En munum það líka að þá fylgdi sögunni hjá þessum flokkum að það ætti að bregðast við því með því að vaxtabótakerfið yrði stærri þáttur í stuðningsnetinu, en við þekkjum öll hvernig það hefur verið. Búið er að grafa undan því kerfi linnulaust alveg fram á þennan dag og það er hvorki fugl né fiskur.

Þetta eru nú fyrst og fremst athugasemdir okkar í Samfylkingunni. Við munum auðvitað styðja allar aðgerðir sem verða til þess að fljótt og vel verði hægt að koma til móts við þarfir Grindvíkinga sem eru margir á hrakhólum. Auðvitað bíðum við spennt eftir því að sjá og fá að taka þátt í að afgreiða þessa stóru tillögu um uppkaup á húsnæði sem mun þá losa um þessar íbúðir sem nú er verið að kaupa. En mín skoðun er sú að það sé ekki augljóst mál og reyndar vafaatriði að rétt sé að ákveða það núna að losa sig við þessar íbúðir um leið og Grindvíkingar þurfa ekki á þeim að halda vegna þess að tugþúsundir Íslendinga þurfa á félagslegum úrræðum að halda í dag og næstu ár og áratugi fram á veginn.


Ræðumaður: Logi Einarsson

Frú forseti. Það er út af fyrir sig gott en það er hins vegar mjög sérstakt að þær upplýsingar komi fram þegar mælt er fyrir nefndaráliti hér. Ekki var annað að heyra á fulltrúum ráðuneytisins og Bríetar á síðasta fundi fjárlaganefndar en að það þyrfti ekki að gera þetta. Það hlýtur auðvitað að skipta miklu máli að þær upplýsingar séu tiltækar þegar nefndarálit er sent til einstakra nefndarmanna og þeir spurðir hvort þeir hyggist vera með á álitinu. Mér hefði þótt það einnar messu virði að það hefði a.m.k. verið hringt í nefndarmenn þannig að þetta kæmi ekki fyrst fram hér.

Kannski er ég að misskilja eitthvað, kannski hefur mér aftur misheyrst. En er það ekki rétt, hv. þingmaður, að það var algerlega skýrt á síðasta fundi, þar sem fulltrúar bæði fjármálaráðuneytisins og Bríetar voru, að það þyrfti ekki að gera þetta og það stæði ekki til að gera þetta?


Ræðumaður: Logi Einarsson

Frú forseti. Þetta verður frekar stutt fyrra andsvar a.m.k. Heyrði ég það rétt að hv. þingmaður hafi talað um að hann ætlaði að koma til nefndarinnar á næstu dögum með einhver gögn sem sýndu fram á að ekki þyrfti að breyta lögum eða samþykktum Bríetar? Ef svo er ekki þá hefur mér misheyrst og þá fell ég frá seinna andsvarinu en fer frekar í ræðu á eftir.


Ræðumaður: Magnús Árni Skjöld Magnússon

Virðulegi forseti. Blessunarlega er samfélag okkar í sífelldri þróun og þeirri þróun fylgja nýjar áskoranir sem krefjast öflugrar löggæslu. Mér sýnist þingheimur vera tiltölulega sammála um það, miðað við þær ræður sem hafa verið fluttar hér í dag. Á undanförnum misserum höfum við því miður orðið vitni að fjölgun tilfella þar sem gripið er til vopna en slík tilfelli krefjast skjótra og skilvirkra viðbragða úthvíldra og vel þjálfaðra lögreglumanna. Lögreglan okkar glímir að sama skapi við fjölda nýrra áskorana, allt frá netglæpum til skipulagðrar glæpastarfsemi. Svo má ekki gleyma hinni gríðarlegu fjölgun ferðamanna sem eru að lenda í alls konar óhöppum víða um land. Allt krefst þetta fleiri lögreglumanna en við höfum ekki náð að bregðast við þessum nýju áskorunum með því að fjölga þeim í takt við nýjar þarfir. Fjölmennara lögreglulið gæti lagt sitt af mörkum til samfélagslöggæslu en mikilvægt er að byggja upp sterk tengsl milli löggæslu og samfélagsins sem lögreglan þjónar til að viðhalda trausti og efla samvinnu. Með fleiri lögreglumönnum á vettvangi getum við fjárfest í forvörnum sem byggja brýr og skapa öruggari hverfi.

Við skulum líka íhuga þann toll sem þetta krefjandi starf tekur af lögreglumönnunum okkar. Mikil yfirvinna og undirmannaðar deildir leiða til kulnunar og skerts starfsanda og að lokum leiðir það til minnkaðra gæða þjónustunnar sem veitt er. Með því að fjölga lögreglumönnum tökum við ekki aðeins á þeim brýnu vandamálum sem samfélag okkar stendur frammi fyrir heldur tryggjum einnig að löggæslufólk okkar hafi þann stuðning og þau úrræði sem þau þurfa til að sinna skyldum sínum á skilvirkan hátt.

Að lokum, virðulegur forseti, má segja að þörfin fyrir fleiri lögreglumenn snúist ekki bara um að bregðast við vaxandi glæpatíðni. Það er fjárfesting í öryggi og velferð samfélagsins. Með því að fjölga í lögregluliðinu tökum við frumkvæði að því að takast á við áskoranir nútímans og skapa grundvöll fyrir öruggari og farsælli framtíð. Við skulum sameinast um að styðja við löggæslustofnanirnar okkar sem eru okkur svo mikils virði og viðurkenna mikilvægt hlutverk þeirra við að varðveita samfélagsgerð okkar.


Ræðumaður: Dagbjört Hákonardóttir

Virðulegi forseti. Ég vil byrja á að þakka málshefjanda, hv. þm. Þorbjörgu Sigríði Gunnlaugsdóttur, kærlega fyrir að vekja máls á stöðu lögreglunnar og mönnun þar innan raða. Allt snýst þetta um traust, traust sem fjárveitingavaldið sýnir þessari mikilvægu stétt — og það kemur ekki til af sjálfu sér — og samfélaginu. Það er ekki nóg að fjölga fólki í röðum hennar, setja fjármagn í kerfið og kveðja aðhaldskröfurnar, sem eru árviss viðburður, það skiptir máli hvernig það er gert. Það er nefnilega alveg jafn mikilvægt að við hugum markvisst að fjölbreytni innan lögreglunnar og að samsetning hennar endurspegli samfélagið sem við búum í. Lögreglumenn eiga nefnilega að vera alls konar. Við þurfum fleiri konur í lögregluna. Rannsóknir sýna því miður að hlutur kvenna í lögreglunni hefur ekki aukist sem skyldi á undanförnum árum og því er mikilvægt að skoða hugsanlegar ástæður þess. Samkvæmt samtölum mínum við fulltrúa lögregluumdæmanna gera fjárveitingar til þeirra t.d. ekki ráð fyrir því að lögreglukonur fari af vöktum þegar þær eru barnshafandi. Hér þarf að vakna til lífsins. Við þurfum líka fólk af erlendum uppruna í lögregluna og að leggja áherslu á þjónustuhlutverk lögreglunnar í öruggu nálægðarsamfélagi þar sem við treystum hvert öðru og stofnunum okkar umfram valdshlutverkið. Ég fæ ekki séð að ríkisstjórnin hafi sýnt sérstakan metnað í því fyrrnefnda.

Ef ríkisstjórnin legði áherslu á þjónustuhlutverk lögreglunnar væri þá ekki málsmeðferðar- og viðbragðstími styttri? Væru lögreglumenn öruggari á vettvangi, í útköllum og kannski mögulega væri sólarhringsvakt lögreglunnar um allt land? Hvernig væri það? Það er algerlega morgunljóst að fólk sem gefur kost á sér til starfa innan lögreglunnar gerir það ekki út af launaumslaginu. Áhættan sem þetta fólk tekur á hverjum degi sem það fer á vakt endurspeglast ekki í launum. Ef við viljum hæft fólk í framlínuna þurfum við að sýna ábyrgð og hætta að taka því sem gefnu að lögreglufólk standi vaktina í óöruggum aðstæðum.


Ræðumaður: Inger Erla Thomsen

HeimildinaHeyr, heyr.Hæstv. forseti. Á aðeins fjórum dögum tókst þeim Bergþóru Snæbjörnsdóttur, Kristínu Eiríksdóttur og Maríu Lilju Þrastardóttur að koma móður og þremur börnum hennar sem hafa hér dvalarleyfi yfir landamærin frá Gaza til Kaíró. Það tók þessar þrjár konur minna en 100 klukkustundir að koma þeim yfir landamærin. Þetta tókst þeim þrátt fyrir að hafa enga reynslu af diplómatastörfum og hvað þá tengsl við egypsk eða ísraelsk stjórnvöld. Að eigin sögn fannst þeim þetta ekki flókið þótt fulltrúi frá íslenskum stjórnvöldum yrði vissulega fljótari að koma fólki út af svæðinu. Þarna væru allir að hjálpast að. Af einhverjum ástæðum hafa fjölskyldusameiningar flækst fyrir ríkisstjórninni sem hefur þar að auki orðið missaga um fyrirætlanir sínar. Í ríkisstjórninni er fólk greinilega ekki að hjálpast að. Fyrir þremur dögum sagði hæstv. dómsmálaráðherra að ekki væri búið að taka ákvörðun um hvort dvalarleyfishöfum yrði bjargað út af Gaza. En hæstv. forsætisráðherra sagði í viðtali við í gær að þetta yrði auðvitað töluverður fjöldi fyrir svona litla utanríkisþjónustu og stjórnsýslu að takast á við, þetta sé heilmikil aðgerð og töluvert flókin. Af viðtölum sem tekin voru við hæstv. utanríkisráðherra í kvöldfréttum í gær er síðan ekki hægt að skilja ráðherrann öðruvísi en að hann skilyrði aðstoð ráðuneytisins við það að ráðherranefnd um útlendingamál nái samkomulagi um umfangsmiklar breytingar á löggjöf um útlendinga. Í því samhengi boðar ráðherrann hertar reglur um fjölskyldusameiningar, lokuð búsetuúrræði og herta útlendingalöggjöf gegn því að bjarga fólki út af Gaza. Þetta eru aðeins 75 börn, 44 mæður og níu feður. Þetta kallast á mannamáli að nota sára neyð barna á stríðshrjáðu svæði sem skiptimynt í pólitískum tilgangi. Svona á ekki að fara með vald.


Ræðumaður: Magnús Árni Skjöld Magnússon

Hæstv. forseti. Ég ætla mér svo sannarlega ekki að drepa þessari umræðu á dreif. Ég held að hún sé mikilvæg en ég held að það sé engu að síður skynsamlegt að víkka hana út. Svona umræða er auðvitað líka að mörgu leyti, hvað á maður að segja, áhugaverð þegar kemur að akademískum rannsóknum vegna þess að ef við erum að hugsa um að búa til rannsóknir sem gagnast öryggishagsmunum einhverrar þjóðar, einhvers ríkis, þá felur það oft í sér upplýsingar sem liggja ekki á lausu og eru oft og tíðum bundnar trúnaði. Því er oft ákveðin kúnst að stunda akademískar rannsóknir á svona sviði en engu að síður er það mjög spennandi og alveg hægt. Eins og ég hef áður sagt þá hlakka ég til að sjá hvernig þessu reiðir af og vona að það gangi vel.


Ræðumaður: Magnús Árni Skjöld Magnússon

Forseti. Takk fyrir þetta. Ég skil þá hugmynd hv. þingmanns rétt, að þetta sé fyrst og fremst til að hreyfa við þessari umræðu. Ég held hins vegar að það sé jákvætt að utanríkisráðuneytið sem forsvarsaðili þessara mála, svona að stórum hluta, komi að þessu með einhverjum hætti og lagt er til í þessari þingsályktunartillögu að utanríkisráðuneytið geri samning við ákveðnar stofnanir eða háskóla um að koma þessu á fót. En ég held að það gæti verið ágætt að utanríkisráðuneytið hefði frumkvæði að því að koma þessu af stað, koma samræðunni og samtalinu af stað, en hugsanlega hefðu háskólarnir þá með sér samstarf um að taka við boltanum. Ég held líka að það væri æskilegt að hafa fleiri aðila í þessum samræðum eins og t.d. þá sem ég hef nefnt hér áður, Landhelgisgæsluna og ríkislögreglustjóra.

Ég vil benda á — ég man að við bentum á það líka í umsögninni sem við sendum inn — að háskólaráðherra hefur verið að hvetja til samstarfs á milli háskólastofnana á Íslandi og hefur lagt til hliðar peninga í það samstarf. Það er tiltölulega einfalt umsóknarferli sem háskólarnir fara í gegnum, senda inn umsókn og geta fengið fjármuni í svona samstarf. Ég held að það væri bara tilvalið að Alþingi beindi þeirri hugmynd til háskólanna að þeir tækju þetta málefni upp á sína arma og sæktu um einhvers konar samstarfsverkefni í tengslum við þetta.


Ræðumaður: Magnús Árni Skjöld Magnússon

Hæstv. forseti. Ég vil byrja á að þakka fyrir þessa umræðu og þessa mjög svo vel meintu tillögu sem hér er til umræðu. Hv. flutningsmaður tillögunnar, hv. þm. Njáll Trausti Friðbertsson, fór vel yfir breytt umhverfi öryggismála hér á norðurslóðum og stöðuna sem uppi er í dag. Það er full ástæða fyrir Ísland til að koma sér upp eins miklu af sjálfstæðri getu til þess að meta bæði sína öryggishagsmuni, stöðuna í kringum landið og samstarfið sem við erum í á eins sjálfstæðan hátt og mögulegt er. Það er gríðarlega mikilvægt að sjálfstætt og fullvalda ríki haldi algerlega utan um þessa þætti sjálft en láti ekki alltaf öðrum eftir að meta öryggi sitt eins og við höfum dálítið gert á Íslandi undanfarna áratugi.

Hv. þm. Njáll Trausti Friðbertsson kom inn á það áðan að það hefðu komið tvær umsagnir við þetta mál frá háskólastofnunum. Það vill nú svo sérkennilega til að sá sem hér stendur skrifaði undir aðra þeirra, umsögnina frá Háskólanum á Bifröst. Ég ætla ekki að fara í gegnum hana hér eða endurtaka hana með neinum hætti en hv. þingmaður kom ágætlega inn á það að þar voru athugasemdir sem aðallega fólust í því að vekja athygli á að rannsóknir á öryggismálum eru stundaðar víðar en við Háskóla Íslands, og hafa verið undanfarið, og á málum sem beinlínis tengjast öryggismálum. Það er rekið nám í málefnum sem tengjast þessu viðfangsefni, til að mynda á Bifröst þar sem er sérstakt meistaranám í áfallastjórnun. Í undirbúningi er sérstakt grunnnám í öryggisfræðum. Við Háskólann á Akureyri er auðvitað lögreglunámið sem er nátengt þessu líka, sérstaklega hér þar sem við höfum búið okkur til það umhverfi að almannavarnir eru undir hatti ríkislögreglustjóra og okkar öryggisstofnanir eru annars vegar ríkislögreglustjóri og lögreglan og hins vegar Landhelgisgæslan.

Ég gæti líka nefnt það, sem kemur svo sem ekki fram í þessari umsögn okkar, að t.d. á Bifröst er nú þegar samstarf við erlenda háskóla um rannsóknir á hlutum sem tengjast fjölþáttaógnum, netöryggi, öryggi kapla á milli landa o.s.frv., samstarf við háskóla á borð við Cornell og John Hopkins í Bandaríkjunum, ETH Zürich í Sviss og sænska varnarmálaháskólann, Försvarshögskolan. Því eru auðvitað þræðir víða en þetta eru þeir sem ég þekki best. Ég veit auðvitað líka að Alþjóðamálastofnun Háskóla Íslands og fræðimenn tengdir henni hafa stundað þessar rannsóknir mjög lengi og þar er að finna þekkingu.

Akademískar rannsóknir verða til á ákveðinn hátt, á fjölbreyttan hátt og ekkert endilega undir hjálmi einhverra svona stofnana. Ef við horfum t.d. á starf Alþjóðamálastofnunar þá er vissulega rétt að þar eru rannsakendur sem koma að en starfið felst ekki síður í því að vekja athygli á því sem verið er að gera á sviði rannsókna og fá til landsins sérfræðinga annars staðar frá, kynna sjónarmið þeirra o.s.frv. og stuðla þannig að virkri umræðu um alþjóðamál. Það finnst mér þeim takast mjög vel.

Þá er komið að athugasemd minni við þessa ágætu þingsályktunartillögu sem hér er til umræðu. Mér finnst vera ástæða til þess þegar hún verður tekin til umfjöllunar í nefndinni að skoða þann möguleika hvort hugsanlega væri hægt að víkka þetta eitthvað út. Í umræðunni er nú þegar búið að nefna hugveitur sem starfa á hinum Norðurlöndunum og annars staðar í löndunum í kringum okkur. Ég velti því bara upp hér í þessari umræðu hvort mögulega væri hægt að formgera þetta þannig að utanríkisráðuneytið hefði forgöngu að stofnun hugveitu um öryggismál, þar sem utanríkisráðuneytið tæki að sér að leggja til einhvers konar þekkingu, hugsanlega starfsfólk, og peninga til þess að stuðla að samstarfi við þá aðila sem eru að stunda rannsóknir á þessu sviði, en ekki bara þá heldur líka þá sem eru að starfa í þessu á hinum praktíska vettvangi. Nefni ég þar t.d. fulltrúa bæði Landhelgisgæslunnar og ríkislögreglustjóra. Jafnvel mætti nefna fleiri aðila eins og slökkviliðin og björgunarsveitirnar, þess vegna Landsbjörg og aðra slíka aðila sem koma að öryggismálum með ákveðnum hætti. Það kom vel fram í umræðu í gær um almannavarnir að við erum að treysta á sjálfboðaliðakerfi á Íslandi sem í mörgum löndum í kringum okkur er á vettvangi hersins eða einhvers konar þjóðvarðar. Þetta tengist því allt saman.

Ég velti fyrir mér hvort þetta gæti verið einhver leið áfram fyrir þessa ágætu hugmynd sem hér er, því að ég veit að hún kemur ekkert fullsköpuð út úr höfði Seifs heldur held ég að þetta sé bara góð hugmynd sem verið er að leggja inn í púkkið og sé alveg allt í lagi að vinna aðeins áfram ef það er málefninu til framdráttar. Eins og áður segir fer þetta núna  í nefnd þar sem gefst kostur á að ræða þetta og ég hlakka til að sjá hvert framhaldið af þessu verður, því að ég held að þetta sé ákaflega mikilvæg umræða og verði æ mikilvægari þegar fram í sækir, því miður.


Ræðumaður: Magnús Árni Skjöld Magnússon

Hæstv. forseti. Já, það er kannski ekki miklu að bæta við ræður þeirra hv. þingmanna sem hafa talað hér í dag. Ræða hv. þm. Gísla Rafns Ólafssonar var ákaflega sterk, verð ég að segja. Það er hárrétt hjá honum að þegar endurflytja þarf góð mál sem þverpólitísk sátt er um hér á þingi aftur og aftur þá er eitthvað sem er ekki að virka hjá okkur.

Ég hef sjálfur orðið vitni að þeim sársauka sem er til staðar hjá þeim sem ekki hafa átt kost á því að eignast börn með hefðbundnum hætti, ef við getum kallað það það. Ég er svo lánsamur að eiga fjögur börn og það er auðvitað erfitt fyrir okkur sem erum í þeirri stöðu að átta okkur á því hversu djúpur þessi sársauki er. En ég hef engu að síður orðið vitni að því og ég get staðfest það að hann er það. Mér finnst því að samfélagið okkar, sem býr yfir tækni, kunnáttu og getu til að hjálpa fólki sem er í þeirri stöðu, eigi að gera það og eigi ekki að flækjast fyrir því eins og staðan er því miður í dag.

Það fína frumvarp sem hér er flutt er liður í því að koma til móts við það fólk og ég vona að það hljóti brautargengi að þessu sinni í gegnum þingið.


Ræðumaður: Dagbjört Hákonardóttir

Virðulegi forseti. Ég heiti Dagbjört og ég er aðstandandi. Ég vil þakka hv. þm. Sigmari Guðmundssyni kærlega fyrir tímabæra og lífsnauðsynlega umræðu í kringum vandaða tillögu til þingsályktunar. Við segjum oft að þetta varði okkur öll en í þetta skiptið gerir það það svo sannarlega. Við erum auðvitað hérna á stóru nótunum og við erum líka á persónulegu nótunum og ég ætla að nota tækifærið til að ávarpa það að það er mjög þungbært fyrir einstakling að vera í sporum aðstandanda því að þetta eru yfirleitt börn. Ég hef unnið talsvert með ungum einstaklingum sem hafa þessa reynslu á bakinu eða þurfa hreinlega að kljást við það í sinni daglegu tilveru að eiga aðstandanda, hvort sem það er foreldri eða náið skyldmenni, sem hefur ekki stjórn á þessum þætti lífsins, er að kljást við fíkn. Það er eitthvað nöturlegt sem vaknar í hjartanu manns þegar þessir einstaklingar lýsa því hvernig það er að vera með sinn kærasta og nánasta vin, eða skyldmenni, maka, sem hefur misst alla tiltrú á lífinu, er í lífshættu og er þá sjálfum sér hættulegastur. Þar mæta ekki neinar dyr nema lokaðar.

Við stöndum frammi fyrir því að það er — kannski bara til að lýsa því aðeins fyrir þeim sem ekki þekkja til að þá erum við sem sagt með ákveðin úrræði, vissulega, það eru til ákveðin bráðaúrræði sem eiga að geta gripið fólk í alvarlegri stöðu. Hérna get ég t.d. nefnt bráðamóttöku geðdeildar. Þegar fíkn ber á góma, þ.e. viðkomandi er fíknisjúklingur og á að vera viðfangsefni heilbrigðisgeirans, heilbrigðiskerfisins, þá er oftar en ekki ekki annað hægt að gera af hálfu þeirra sem þar starfa en að segja: Þetta er leiðinlegt en þetta er bara svona. Við verðum að senda ykkur heim. Við vitum það alveg að þetta er í fyrsta lagi ekki rétt. Það er ýmislegt hægt að gera en það er mannanna verk að ákveða að svo sé ekki og mjög oft fer þetta á versta veg, kannski ekki þann sólarhringinn en í lok dags eða í lok ákveðins vítahrings.

Við þekkjum öll svona sögur. Við vitum öll af fólki sem er í þessum sporum og við þekkjum öll einhvern sem er haldinn fíknisjúkdómi og sumir hverjir hreinlega lífshættulegum. Þetta er fólk sem þið hittið kannski á hverjum degi og það mætir ferskt til vinnu og sinnir sínum verkefnum. Þá erum við ekki að tala um það sem var kannski atvinnusjúkdómur þeirra sem störfuðu hér á undan okkur í þessum sal fyrir einhverjum kannski ekki mjög mörgum áratugum síðan, það voru nú ekki kannski alveg endilega alltaf sömu prómillin í blóðinu hjá fólki eins og kannski er núna, alla vega hjá okkur sem erum hérna stödd í dag, en ópíóíðafaraldurinn og lyfjafaraldurinn sem nú geisar hérna um landið alveg eins og vestanhafs, eins og við þekkjum í gegnum poppkúltúrinn mörg hver, er miklu algengari en fólk gerir sér grein fyrir.

Ég ætla að vekja máls á því að staðan í þeim úrræðum sem ég hef nefnt hérna í dag er auðvitað bara afleiðing af því að það hefur ekki verið vilji til þess að móta neitt sérstaklega heildstæða, þverpólitíska, markvissa stefnu í málefnum fíknisjúkdóma. Ég ætla að varpa fram þeirri staðhæfingu að það sé mat mitt að yfirvöld hafi ekki getað komið sér saman um það hvar fíknisjúkdómum sleppir og hvar afbrotaferillinn byrjar en við vitum að þetta hangir allt saman á sömu spýtunni og er stór vítahringur. Um leið og við erum tilbúin til þess að eiga mjög hreinskiptið samtal um þetta þá getum við byrjað að ná árangri. Ég held að fyrirliggjandi þingsályktunartillaga sé einmitt nauðsynlegt upphafsskref í því að gera nákvæmlega þetta.

Það sem auðvitað verkefnið felst í er að þetta byrjar á borði heilbrigðisráðherra. Ég finn svo sannarlega ekki að því, síður en svo. Við erum með fyrsta fasann sem eru einmitt forvarnir og bráðafíknimóttaka og þetta finnst mér einmitt svo gífurlega mikilvægt, að það sé til staður þangað sem fólk með fíknivanda getur leitað vegna bráðs vanda. Þá erum við ekki bara að tala um — það er líka mikilvægt að við séum með skaðaminnkunarúrræði í apótekum landsins. Mér finnst frábært fyrirkomulag sem ég sá í fjölmiðlum á dögunum, tilraunaverkefni sem á sér stað í Reykjanesbæ þar sem fólki er mætt fordómalaust og því rétt lífsnauðsynlegt mótefni, í raun lyf sem heitir naloxone í formi nefspreys, til þeirra sem hafa ánetjast verkjalyfjum. Svona verkefni eru svo frábær byrjun á því að taka fólk fordómalaust í fangið.

Síðan tölum við auðvitað um meðferðarúrræði og eftirfylgni meðferðar. Þar kannski held ég að sé pínu brekka í kerfinu. Af hverju segi ég það? Vegna þess að ég hef allar ástæður til að halda það. Það er árviss viðburður, einn af þessum árvissu viðburðum fyrir fjárlaganefnd, alltaf reglulegir fastagestir sem koma þar inn og gera grein fyrir nöturlegri stöðu innan síns geira, sem er skammarlega fjársveltur. Hér er ég auðvitað að tala um Samtök áhugafólks um áfengis- og vímuefnavandann, SÁÁ. Þetta eru samtök sem reka þekktasta meðferðarúrræðið sem við þekkjum. Þar erum við að tala um fíknimeðferðir sem lúta að áfengi og allt upp í hörðustu efni, spilafíkn einnig, sem er annar handleggur, en allt er þetta, eins og ég segi, vandi sem samtökin hjálpa fólki að ná tökum á. Bara svona til að nefna það þá erum við að tala um að heildartekjur samtakanna hafa verið tæpir 2 milljarðar á undanförnum árum. Sjálfsaflatekjur þessarar stofnunar eru sirka 40% af þessum tekjum. Ég ætla ekki að gera lítið úr mikilvægi þess að frjáls félagasamtök eða jafnvel ríkisstofnanir afli fjár frá mikilvægum sjálfboðaliðasamtökum eða einstaklingum, ég sé ekkert að því, en þetta hlutfall af heildartekjum er að mínu mati allt, allt of hátt. Við myndum ekki vilja sjá þetta í mörgum öðrum innviðum okkar í þessu landi.

Ég vek athygli á því að þessi vandi hefur ítrekað verið ávarpaður gagnvart fjármálaráðherra og að sögn samtakanna eru miklar vísbendingar á lofti um að þetta sé kannski ekki mjög bagaleg staða af hálfu þeirra sem hafa haldið hér um fjárreiður ríkisins til þessa, þeim finnist þetta jafnvel bara til fyrirmyndar að einhverju leyti. Vil ég þó ekki hafa eftir fólki það sem ég varð ekki vitni að sjálf en ég tel að þessi afstaða til meðferðarstofnana sé eitthvað sem við höfum mikið tækifæri til að breyta. Ég vona svo sannarlega að verði þessi þingsályktunartillaga samþykkt þá geti heilbrigðisráðherra verið mikilvægur bandamaður í því að gera grundvallarbreytingar á þessum hugsunarhætti, gera þetta að viðurkenndum sjúkdómi í augum okkar allra hérna í þessu samfélagi og horfast í augu við það hvers konar samfélagsmein þetta er. Engar vísbendingar eru um að það breytist án þess að veruleg breyting verði á í afstöðu ríkisins og hef ég nú ekki haft tækifæri til að fara út í mikilvægi þess að við séum líka samhliða þessu að móta einhverja almennilega endurhæfingarstefnu í fangelsum landsins sem er ekki til staðar hér á Íslandi og skerum við okkur algerlega þar úr á Norðurlöndum, vegna þess að ég veit að hér inni eru áhugasamir aðilar um norrænar fyrirmyndir í rekstri innviða hér á landi. En eins og ég segi, fjársvelti SÁÁ hefur leitt til færri innlagna og sumarlokana og við vitum það t.d. að fíknin fer ekki í sumarfrí.


Ræðumaður: Magnús Árni Skjöld Magnússon

Hæstv. forseti. Ég sé mig knúinn til að taka til máls um þetta góða mál hér sem lagt er fram af hv. þm. Sigmari Guðmundssyni. Mig langar að þakka þeim þingmönnum sem hafa tekið til máls hér í dag undir þessum lið, líka gaman að sjá nýja þingmenn koma sterka inn í þessa umræðu, hv. þingmenn Sigþrúði Ármann og Guðrúnu Sigríði Ágústsdóttur.

Ég þekki alveg fáránlega marga sem hafa lotið í lægra haldi fyrir þessum sjúkdómi. Ég er sjálfur haldinn honum og get ekki drukkið áfengi. Það er átakanlegt að fylgjast með lífshlaupi þeirra sem verða þessum vágesti að bráð, hvort sem það er áfengisneysla eða önnur vímuefnaneysla, og alveg hryllilegt hvað þetta böl hefur tekið frá okkur mikið af ótrúlega hæfileikaríku og snjöllu fólki.

Það er afskaplega ánægjulegt fyrir okkur sem erum á mínum aldri að sjá hversu miklum árangri við höfum engu að síður náð í baráttunni við unglingadrykkju. Ég á sjálfur fjóra krakka, sum þeirra komin á fullorðinsaldur, og það er alveg frábært að sjá að þau eru ekki að fara í gegnum sömu eldskírn og maður sjálfur fór í gegnum á sínum tíma á skiptistöðinni í Kópavogi, þar sem maður var „beisiklí“ drukkinn hverja einustu helgi frá því að maður var 15–16 ára gamall. Það var bara það sem maður gerði, það var það sem krakkar gerðu og þeir sem ekki drukku — ég man bara eftir einum úr skólanum mínum, Víghólaskóla í Kópavogi. Sá er reyndar sendiherra Íslands um þessar mundir erlendis, sem er gaman að nefna.

Þetta gegnsýrir okkar menningu hins vegar alveg rosalega og ég segi það sjálfur sem einhver sem hefur þurft að hætta áfengisneyslu að það er átak að vera í þessu daglega sambandi, eða segi ekki daglega, þessu venjulega samfélagi hérna og geta ekki tekið þátt í þessu sem er svo stór hluti af því sem vinirnir eru að gera, vera alltaf sá sem fer fyrstur heim, bara af því að ég er orðinn svo syfjaður, ég bara meika það ekki lengur. Aðrir eru á einhverjum efnum sem halda þeim gangandi lengur o.s.frv. Ég efast ekkert um að margir deila þessari reynslu, fyrir utan auðvitað allt sem hefur komið fram hérna sem tengist þessu; slysin, glæpirnir og mistök sem fólk gerir á sinni göngu í gegnum þetta líf sem tengist beint vímuefnaneyslu og áfengisneyslu og allir aðstandendurnir sem verða fyrir áhrifum af þessu. Það er líka kostnaður sem sjaldan er tekinn til greina eða reiknaður inn í þetta tjón. Þetta er samfélaginu alveg ofboðslega dýrt og þess vegna er svo gott að sjá þessa tillögu hér. Þó svo að við vitum auðvitað að þetta sé erfið barátta er ekki þar með sagt að við eigum ekki að hafa neina stefnu eða að við eigum ekki að taka utan um þá þekkingu sem við höfum og nota hana til að reyna að gera eitthvað gott með hana, reyna að bjarga einhverjum af þeim lífum sem annars þyrftu að fara í gegnum þessi svipugöng.

Ég er sammála hv. flutningsmanni að refsistefna er ekki svarið. Við höfum prófað hana. Við höfum prófað að banna áfengi og reyna að framfylgja því. Það gekk ekki. Við reyndum að banna bjórinn. Ég er ekki viss um að það hafi skilað okkur betra samfélagi. Við þurfum að vera með einhvers konar velviljaða og umfaðmandi stefnu sem styður fólk sem á við þennan sjúkdóm að etja. Það er gríðarlega margt sem er vitað um hann og viðbrögð við honum. Hér hefur verið nefnt skjal frá Alþjóðaheilbrigðismálastofnuninni. Það eru fjöldamargar stofnanir sem hafa gert viðamiklar skýrslur um þetta og til eru endalausar akademískar rannsóknir. Við eigum að nota okkur þær. Við eigum að móta okkur stefnu. Þetta er risavaxið mál og það er gríðarlega gott að taka þessa umræðu hér og ég hlakka til að heyra þær ræður sem enn eru á dagskránni.


Ræðumaður: Magnús Árni Skjöld Magnússon

Hæstv. forseti. Ég vil þakka kærlega fyrir þessa fínu umræðu. Hún kemur á dálítið skemmtilegum tíma vegna þess að ég var einmitt í gær með fyrirspurn til hæstv. dómsmálaráðherra um svipað mál, þ.e. frumvarp sem hæstv. forveri hans lagði fram árið 2020 og var í efnisatriðum náskylt því frumvarpi sem hér er verið að tala um og miðaði að þeim breytingum sem hér er stefnt að líka en sofnaði í hinni ágætu allsherjarnefnd og hefur ekki verið vakið til lífsins aftur. Það var hins vegar gleðilegt, og er gaman frá að segja, að hæstv. dómsmálaráðherra var ákaflega jákvæður fyrir þessu máli, tók því vel og áttaði sig á því hversu mikið einstaklingsfrelsismál þetta er. Þetta er auðvitað mál sem snertir okkur sem einstaklinga fyrst og fremst, því að nafnið okkar er sennilega eitthvað það nánasta sem maður á að einhverju leyti, það persónulegasta. Og hið persónulega er pólitískt, ekki satt? Það er setning sem oft er notuð.

Ég hafði gaman af umræðunni hér áðan og skylmingunum sem fóru fram milli hv. fyrirspyrjanda og hv. flutningsmanns þessarar tillögu um íslenska tungu og íslenska mannanafnahefð. Nú er svo komið að orðið hafa mjög miklar breytingar á íslensku samfélagi síðan árið 1996 þegar mannanafnalögum var síðast breytt og þeim komið í það horf sem þau eru núna, sem er að mínu mati ákaflega takmarkandi og tek ég undir það hjá hv. flutningsmanni að svo sannarlega er ástæða til að skoða þessi lög í því ljósi. Nú eru 20% þjóðarinnar ekki innan þessarar íslensku mannanafnahefðar, það er einfaldlega þannig. Þá vil ég spyrja, herra forseti: Segjum að ég væri íslenskur ríkisborgari, stæði í þessum stól og talaði íslensku eins og ég geri, hefði alist upp hér, en héti Múhameð Sadiq. Væri ég þá að brjóta niður íslenska tungu? Eða ef ég héti Moon-Cheng Wang? Er ég þá í einhverjum ofsóknum gagnvart íslenskri tungu með því að heita þessum ágætu nöfnum, sem ég gæti bara vel heitið sem íslenskur ríkisborgari og Íslendingur á Alþingi Íslendinga?

Hv. flutningsmaður kom ágætlega inn á það hvort þessi tillaga myndi brjóta niður þá evrópsku alþýðuhefð að kenna sig til föður eða móður, sem við höfum varðveitt hér á Íslandi og gerðum lengi vel. Ég vil leiðrétta það í þessum ágæta stól að þetta er engin íslensk hefð. Þetta er bara miðaldahefð, alþýðuhefð, evrópsk og sjálfsagt evrasísk ef út í það er farið. Enn þann dag í dag kenna t.d. Rússar sig við föður og gera það aukreitis með sínu fjölskyldunafni. Við þekkjum mjög vel að það er oft notað í almennri umræðu þar. En það er rétt sem hér kom fram að á hinum Norðurlöndunum og víða í Evrópu kom fram sérstök löggjöf sem skyldaði fólk til að taka upp ættarnöfn. Það var sjálfsagt mestmegnis til að þjóna bjúrókrasíu þjóðríkjanna sem voru að verða til á þeim tíma, til að mynda í Hollandi. Þegar Napóleon lagði það ríki undir sig skyldaði hann Hollendinga til að kasta þessari föðurnafnahefð sem við höfum hér og taka upp ættarnöfn. Þeir voru nú ekki par hrifnir af því margir hverjir en þeir tóku upp alls konar fáránleg ættarnöfn sem enn þann dag eru við lýði í Hollandi og eru beinlínis fyndin, og áttu að vera það. Það var svona 18. aldar brandari.

Svo er það hitt málið, með mannanafnanefndina sem við erum með hérna á Íslandi. Hv. flutningsmaður kom mjög vel inn á það hversu tilviljanakenndar niðurstöður er oft að finna þar. Ýmislegt hlýtur ekki náð fyrir augum nefndarinnar sem maður eiginlega skilur ekki hvernig lenti í þeirri stöðu og annað er leyft, sem maður áttar sig ekki á. Þetta er eins og með handboltadómara, það verður að vera einhvers konar staðfesta í dómum. Það er ekki hægt að dæma eitt á annað liðið og annað á hitt liðið en manni finnst oft eins og það sé ekki alveg staðfesta í þessu. Sennilega væri langbest að losna við þetta vandamál og mér sýnist að þetta ágæta frumvarp hér taki á því.

Þetta bann við ættarnöfnum sem flutningsmaður, hv. þm. Guðbrandur Einarsson, kom ágætlega inn á áðan á uppruna sinn í lögunum 1925 þegar verið var að taka fyrir það að fólk gæti tekið upp ættarnöfn. Þá höfðu þó nokkrir, mestmegnis velmegandi einstaklingar, tekið upp ættarnöfn og passað var vandlega upp á það að þeir þyrftu ekki að afsala sér þeim og að niðjar þeirra gætu haldið þeim. Það sama var uppi á teningnum árið 1996 þegar lög þau sem nú gilda voru sett. Þar var verið að standa vörð um forréttindi ákveðinna aðila af efri millistétt og yfirstétt sem höfðu tekið sér ættarnöfn á ákveðnum tíma í sögu þjóðarinnar.

Eins og áður segir þá er þetta einstaklingsréttarmál. Það er líka réttur okkar sem einstaklinga að þurfa ekki að kenna okkur við foreldra okkar. Það geta verið ýmsar ástæður fyrir því að fólk vill ekki kenna sig við foreldra sína, hvorki við föður né móður, en það er valið sem við stöndum frammi fyrir í dag, þ.e. við sem erum þvinguð til að taka þátt í því að vera safngripir á þjóðminjasafni evrópskrar miðaldanafnahefðar sem verið er að viðhalda á þessu landi með lögum. Það er bara réttur okkar að losna undan þessari undarlegu kvöð sem var sett í anda þjóðernishyggju og stéttaskiptingar. Því styð ég eindregið þetta frumvarp. Mér finnst það að mörgu leyti einfaldara en frumvarpið sem lagt var fram af hálfu hæstv. dómsmálaráðherra 2020, en inniheldur þó allan þann anda sem í því var að finna.

Ég hlakka til að sjá hver afdrif þessa máls verða í allsherjarnefnd. Ég vona að því verði fylgt fast eftir. Ég veit og ég heyrði í gær að hæstv. dómsmálaráðherra ætli að vera bandamaður í þessu máli, þó svo að hann sé ekki að leggja fram þetta frumvarp núna. Ég hvet því hv. flutningsmenn til að hafa það í huga, leita bandamanna þar sem þá er að finna og koma þessum nauðsynlegu umbótum á einstaklingsréttindum okkar hér á Íslandi í gegn.


Ræðumaður: Magnús Árni Skjöld Magnússon

Virðulegur forseti. Ég náði að taka þátt í hluta þessarar umræðu í nefndinni fyrr í vetur og var ákaflega áhugavert að hlusta á þá gesti sem komu fyrir nefndina á þeim tíma og lýstu stöðunni eins og hún er í dag í þessum efnum. Eins og þau sem hér eru inni vita kannski er Ísland meðal þeirra ríkja þar sem vopnaeign er hvað mest á mann í heiminum og ég held að við séum í öðru sæti í Evrópu á eftir Finnum. Hér eru um 80.000 skotvopn skráð. Langflest þeirra eru auðvitað venjuleg veiðivopn eða vopn sem notuð eru í veiðum eða til íþróttaiðkunar. Engu að síður eru þó ákveðnir einstaklingar sem eiga tugi vopna, jafnvel sjálfvirkra eða hálfsjálfvirkra, og það er vissulega áhyggjuefni sem frumvarp þetta tekur í sjálfu sér ekki á.

Mig langar að vekja athygli á ákveðinni klausu sem er í greinargerð með þessu frumvarpi en komið hefur fram að talsverð aukning hefur verið á innflutningi þessara svokölluðu safnvopna, sem hér er verið að taka á. Það voru um 20 einstaklingar sem áttu 161 þessara hálfsjálfvirku eða sjálfvirku skotvopna. Við erum að sjá að ákveðnir einstaklingar eru bara með vopnabúr á heimili sínu með hálfsjálfvirkum eða sjálfvirkum skotvopnum. Það er auðvitað áhyggjuefni sem þingheimur þarf að hafa í huga, ekki síst í ljósi þess að við erum farin að sjá aukinn vopnaburð meðal ungmenna og í undirheimum þessa lands og vekur það ugg til framtíðar.

Mig langaði bara að koma hingað upp og vekja athygli á þessu tiltekna máli. Ég tel að þetta frumvarp sé til bóta og að þarna sé tekið á ákveðnum þáttum sem þurfti að taka á.


Ræðumaður: Magnús Árni Skjöld Magnússon

Hæstv. forseti. Er einhver hér í þessum sal sem á barn eða barnabörn sem dreymir um að komast út í geim? Er einhver sem hefur átt sér þann draum? Ég átti hann. Fyrir íslensk börn dagsins í dag er þessi draumur ekki endilega út í bláinn, eins og hann var nú sennilega í tilfelli okkar sem hér sitjum. Í febrúar síðastliðnum lagði ég fram fyrirspurn til hæstv. háskóla-, iðnaðar- og nýsköpunarráðherra um stöðu umsóknar Íslands um aðild að Geimvísindastofnun Evrópu, ESA, en svar barst rétt fyrir páska í fyrra. Svarið olli mér nokkrum vonbrigðum en lítið hefur gerst í því máli síðan Alþingi ályktaði um, með leyfi forseta, „að fela utanríkisráðherra að sækja um aðild Íslands að Geimvísindastofnun Evrópu að undangenginni nánari skoðun á skuldbindingum samfara aðild.“

Þegar síðasta var spurt um þetta mál á þingi árið 2021 sagði utanríkis- og þróunarsamvinnuráðherra, sem þá var talinn vera ráðherra málefna geimsins, eftirfarandi, með leyfi forseta:

„Hinn 11. júní 2019 lá fyrir samþykki á næsta skrefi í ferlinu, í samræmi við vegvísi stofnunarinnar, sem fólst í því að ráðherra málefna geimsins ritaði stofnuninni bréf þar sem leitast væri eftir að hefja viðræður um aðild.“

Og hvað hefur gerst síðan? Eiginlega ekkert.

Ég hef í rannsóknum mínum á geimgeiranum á Íslandi komist að því að íslensk stjórnvöld hafa ekki tekið þetta mál mjög alvarlega. Það er tilfinning þeirra sem starfa í þessum geira að fólk haldi að þetta sé einhver brandari. Það er synd því að þátttaka í geimvísindum í dag snýst ekki um að eiga geimskutlu eða lenda á tunglinu og planta fána. Þetta er einfaldlega netverk um hátækniþróun, hugbúnaðargerð og grunnrannsóknir. Geimvísindastofnun Evrópu er líka atvinnuþróunarverkefni að því leyti að þau aðildargjöld sem aðildarlöndin greiða til hennar koma nánast öll til baka, en stofnunin skuldbindur sig til að verja a.m.k. 95% þeirra í aðildarlandinu sjálfu í því að styðja við bakið á ýmiss konar verkefnum sem tengjast geimrannsóknum.

Heyr, heyr.Að auki má nefna það, herra forseti, að ríkisborgarar aðildarríkjanna geta átt von um að láta þann draum að verða geimfarar rætast. Íslensk börn gætu þannig með raunhæfum hætti tekið stefnuna á að komst út í geim.


Ræðumaður: Inger Erla Thomsen

Hæstv. forseti. Palestínuflóttamannahjálpin UNRWA er líflína tveggja milljón manna sem hafa þurft að þola landrán og ofsóknir frá stofnun Ísraelsríkis 1948. Stofnun Palestínuhjálparinnar ári síðar var bein afleiðing þess. Undanfarna 122 daga hefur palestínska þjóðin upplifað verstu mannúðarkrísu okkar aldar. Án Palestínuhjálparinnar yrðu flestir íbúar landsins án matar, vatns, heilbrigðisþjónustu og annarrar grunnþjónustu í aðstæðum sem hefur verið lýst af embættismönnum stofnana Sameinuðu þjóðanna sem helvíti á jörðu. Palestínuhjálpin er stærsta stofnunin sem veitir mannúðaraðstoð í Palestínu og eru aðrar hjálparstofnanir háðar henni. Þannig eru störf þeirra einnig í hættu ef Palestínuhjálpin getur ekki sinnt hlutverki sínu og bætist þá ofþornun og næringarskortur við sprengingar og morð sem Palestínufólk býr við. Fjársvelti Palestínuhjálparinnar stuðlar þannig að þjóðarmorðinu á palestínsku þjóðinni. Þetta eru manneskjur, samborgarar okkar í alheimssamfélaginu.

Ísland hefur viðurkennt sjálfstæði Palestínu og ætti að standa með undirokuðum þjóðum sem berjast fyrir tilverurétti sínum. Josep Borrell, æðsti fulltrúi ESB í utanríkis- og öryggismálum, komst vel að orði í ræðu sinni, með leyfi forseta:

Erfitt er að ímynda sér eins óhófleg viðbrögð annars staðar. Ef læknir á evrópskum spítala yrði uppvís að saknæmu athæfi væri gerð ítarleg rannsókn og allar viðeigandi ráðstafanir gerðar en engin ríkisstjórn myndi nokkurn tíma hætta að fjármagna allt heilbrigðiskerfið. Misgjörð einstaklinga ætti aldrei að leiða til hóprefsingar heillar þjóðar.

Heyr, heyr.Viljum við virkilega vera ríki sem tók virkan þátt í fjársvelti Palestínuhjálparinnar, líflínu milljóna manna? Viljum við virkilega að okkar sé minnst svona í alheimssögunni? Nei, ekki í mínu nafni.


Ræðumaður: Guðmundur Andri Thorsson

Virðulegi forseti. Mig langar að gera hér að umtalsefni mál sem mér finnst furðu mikið sinnuleysi ríkja um; hversu hægt okkur miðar við endurheimt votlendis. Árið 1970 birti Halldór Laxness grein sem hét „Hernaðurinn gegn landinu“ þar sem hann staðhæfði að íslensk náttúra væri fjarri því að vera jafn óspillt og við höldum sjálf fram heldur væri Ísland, eins og hann segir, eina landið í Evrópu sem væri gerspillt af manna völdum. Eitt dæmi sem Halldór tekur í þessari frægu grein er um framræslu mýra. Halldór skrifar, með leyfi forseta:

„Á síðustu áratugum hafa menn verið verðlaunaðir af hinu opinbera fyrir að ræsa fram mýrar, lífseigustu gróðursvæði landsins, undir yfirskini túnræktar. Seigar rætur mýragróðursins halda gljúpum jarðveginum saman og vatnið nærir fjölda lífrænna efna í þessum jarðvegi og elur smádýralíf sem að sínu leyti dregur til sín fugla. Mýrarnar eru stundum kallaðar öndunarfæri landsins. Þúsundir hektara af mýrum standa nú með opnum skurðum sem ristir hafa verið í þeim tilgángi að draga úr landinu alt vatn; síðan ekki söguna meir: eftilvill var aldrei meiníngin í alvöru að gera úr þessu tún. Fer ekki að verða mál til að verðlauna menn fyrir að moka ofaní þetta aftur?“ — spurði Halldór Laxness.

Þessi hugmynd Halldórs var reynd fyrir nokkrum árum, enda er það óumdeilt hjá vísindamönnum á þessu sviði að endurheimt votlendis er langsamlega öflugasta einstaka aðgerð sem völ er á til að draga úr losun gróðurhúsalofttegunda. En þá bregður svo einkennilega við að bakslag hefur orðið í þessari viðleitni og af einhverjum ástæðum þverskallast Íslendingar við að framfylgja áætlunum um  endurheimt votlendis. Meira að segja skurðir á ríkisjörðum njóta sérstakrar friðunar og engu líkara en að Íslendingar líti á framræstar mýrar sem herfang  í hernaðinum gegn landinu.

Mál er að linni, virðulegi forseti, líka er mál að ég hætti þessu tali, en ég vil ítreka að það er hér þörf  á samtaka stórátaki, annars lenda loftslagsmarkmið Íslendinga úti í skurði.

Forseti minnir aftur á ræðutímann.




Ræðumaður: Logi Einarsson

Frú forseti. Til upplýsingar vegna spurningar hv. þm. Bjarkeyjar Olsen Gunnarsdóttur um kostnað við að flytja fanga í gæsluvarðhald þá spurði ég um þetta í skriflegri fyrirspurn til ráðherra og ég fékk svar og það var vísvitandi ekki allt tekið til sem augljóslega fellur til; matur, gisting og annað. Hæstv. ráðherra: Ef allt miðast út frá því að skoða hvað er til staðar á höfuðborgarsvæðinu þá endum við með því að allt verður hér á höfuðborgarsvæðinu. Þetta er ekki bara spurning um krónur og aura. Þetta er spurning um mannúð líka, fyrir utan að það verður að skoða kostnaðinn í stærra samhengi. Hvað kostar það að betra ekki fanga og senda hann út í samfélagið án þess að hann hafi nokkra möguleika á því að takast á við tilveruna sem löghlýðinn borgari? Það er ekki nóg að það felist umtalsverður kostnaður í því að ferðast langar leiðir fyrir ástvini til að heimsækja fanga sem er staddur hér í Reykjavík, jafnvel þó að það sé húsnæði í boði. Það er matur, það er vinnutap og annað.

Þess vegna ætla ég að ljúka þessu á því, frú forseti, að spyrja og ítreka og heimta í rauninni svar við einni spurningu sem hæstv. ráðherra vék sér algerlega undan að svara: Hvernig samræmist þessi tilhögun markmiðum stjórnvalda um jöfn búsetuskilyrði?


Ræðumaður: Logi Einarsson

Frú forseti. Það hefur varla farið fram hjá almenningi og alls ekki ráðherra að umboðsmaður Alþingis hefur gert verulegar athugasemdir við aðbúnað fanga hérlendis. Fangelsin hafa sætt niðurskurði samfellt í 21 ár og við sjáum ekki fram á að nýtt fangelsi rísi fyrr en í fyrsta lagi eftir fimm ár. Þess vegna spyr maður sig hvort sú ákvörðun að leggja niður fangelsið á Akureyri hafi í rauninni verið skynsamleg. Fangelsið var til fyrirmyndar og starfsfólk hafði á sér sérstaklega gott orð og þetta hefur formaður félags fanga margítrekað. Þótt ákvörðunin hafi fyrst og fremst verið rekstrarlegs eðlis þá dreg ég í efa að sparnaður hafi verið nokkur þegar upp er staðið. Hann jók einfaldlega kostnað annars staðar í kerfinu. Samlegðaráhrif fangelsisins og lögregluembættisins eru nefnilega augljós. Lokunin var líka mjög neikvæð með tilliti til mannúðarsjónarmiða. Fangar geta nú ekki afplánað nærri heimabyggð og börn og makar eiga erfitt með að heimsækja ástvin sem afplánar. Þá hefur lokunin leitt til brota á mannúðarreglum.

Við skulum taka eitt raunverulegt dæmi. Einstaklingur er handtekinn á Akureyri og síminn tekinn af honum í rannsóknarskyni. Hann er í höndum lögreglu of lengi samkvæmt mannréttindareglum þar sem engir fangaverðir eru á Akureyri eftir að fangelsinu var lokað. Hann er loks fluttur suður með ærinni fyrirhöfn og tilkostnaði og settur í gæsluvarðhald á Hólmsheiði. Rannsókn leiðir í ljós, örfáum klukkustundum síðar, að ekki er tilefni til að halda honum lengur og honum er hleypt út fyrir fangelsishliðið. Þar stendur hann símalaus og er sjálfum gert að koma sér aftur heim. Hann þarf að borga fyrir leigubíl á flugvöllinn og kaupa flugferð norður í land en algengt verð er um 35.000 kr. Spurningin er hvað ráðherra finnst um þetta. Telur hann að mannréttindi fólks séu virt í slíku tilfelli og telur hann þetta samrýmast markmiðum stjórnvalda um jöfn búsetuskilyrði?

En að lokum, herra forseti: Nú hefur hæstv. dómsmálaráðherra tilkynnt um byggingu nýs fangelsis í stað Litla-Hrauns á sama stað. Því verða tvö stór fangelsi í landinu mjög nálægt hvort öðru. Það verður ekkert fangelsi á landsbyggðinni. Þótt eflaust sé hægt að sýna fram á rekstrarlegt hagræði í því að reka einungis tvö stór fangelsi á stórhöfuðborgarsvæðinu eru raunverulegir útreikningar miklu flóknari en svo að hægt sé að taka þá úr hinu stærra samhengi sem er að hinn raunverulegi hagnaður samfélagsins veltur á því að fangar komi út í samfélagið aftur sem betri og löghlýðnari þjóðfélagsþegnar. Ég held einfaldlega að dæmin sanni að lítil og manneskjuleg úrræði eins og fangelsið á Akureyri séu vanmetin.

Því spyr ég hæstv. ráðherra að lokum, í ljósi þeirra dæma sem ég hef rakið og vegna þess hversu vel fangelsið á Akureyri var þó þokkað: Kemur til greina að opna það aftur?


Ræðumaður: Magnús Árni Skjöld Magnússon

Hæstv. forseti. Ég vil þakka hæstv. ráðherra fyrir svörin og ég heyri að að hún er tiltölulega hlynnt þessu góða framfaramáli eða alla vega gat ég ekki betur skilið það á hennar svari. Í ágætri greinargerð með umræddu frumvarpi segir, með leyfi forseta, „að lögin séu barn síns tíma og hafi að nokkru leyti runnið sitt skeið. Því sé tími kominn á heildarendurskoðun löggjafarinnar.“ Mig langar bara til að taka heils hugar undir það. Ég hef líka tekið eftir því að frumvarp um mannanöfn hefur verið lagt fram á þessu þingi af nokkrum þingmönnum undir forystu hv. 10. þm. Suðurk., Guðbrands Einarsson, og er það vel og vonandi að þingið taki vel í það þó að það komi ekki frá ráðherra.

Það segir í greinargerðinni frá 2020, með leyfi forseta:

„Verði frumvarpið að lögum eykur það til muna frelsi einstaklinga til að velja sér og börnum sínum eiginnöfn og kenninöfn og frelsi til að breyta nöfnum verður víðtækara en nú er.“

Þetta er einstaklingsréttarmál. Þetta er mál sem svarar kalli tímans. Vil ég að lokum hvetja þingheim til að koma þessu máli í gegnum þingið og breyta þessum löngu úreltu mannanafnalögum sem gilt hafa á þessu landi allt of lengi.


Ræðumaður: Magnús Árni Skjöld Magnússon

Hæstv. forseti. Nafnið er einhver persónulegasti og mest sérkennandi þáttur í lífi hvers einstaklings. Nafn segir sögu og merkir einstaklinginn umsvifalaust í hugum þeirra sem heyra. Það getur gefið til kynna þjóðerni, ætterni, kynferði, jafnvel aldur, trúarbrögð, menningu og hugsjónir nafngjafanna sem í langflestum tilfellum eru foreldrar. Það er því grundvallarréttur hvers einstaklings að hafa stjórn á nafninu sínu enda hefur Mannréttindadómstóll Evrópu talið að réttur manns til nafns njóti verndar 8. gr. mannréttindasáttmála Evrópu um friðhelgi einkalífs og verði hann aðeins takmarkaður með lagaheimild ef brýna nauðsyn ber til vegna réttinda annarra.

Við Íslendingar höfum a.m.k. frá árinu 1925 búið við þrönga löggjöf þegar kemur að nafngiftum. Örlítið var rýmkað um stjórn okkar einstaklinganna á þessu persónulega einkenni 1996 en einn þáttur hefur þó mætt algjörum afgangi. Það er rétturinn til að taka upp svokölluð ættarnöfn sem víða annars staðar eru kölluð fjölskyldunöfn. Hér var í anda 19. aldar þjóðernishyggju mörkuð sú stefna í upphafi þeirrar 20. að allir Íslendingar sem ekki höfðu borið ættarnöfn eða tekið þau upp fyrir árið 1925 þyrftu að vera inni í föðurnafnakerfinu, sem talið var bera vott um glæsta fortíð þjóðarinnar og menningararf sem standa þyrfti vörð um. Hliðaráhrif af þessum verknaði löggjafans og hugsanlega tilgangur einhverra þeirra sem málið studdu var að búa til mjög sýnilega stéttaskiptingu í íslensku samfélagi þegar kom að nöfnum, enda hafði það tíðkast, einkum meðal velmegandi landsmanna, að taka upp ættarnöfn eins og kemur fram í greinargerð með því lagafrumvarpi sem spurning mín snýr að í dag.

Virðulegur forseti. Það er vitaskuld fleira sem kemur inn í þetta mál en sú aðgerð að gera íslenska ríkisborgara að sýnisgripum og eins konar þjóðminjasafni fyrir alþýðlega mannanafnahefð evrópskra miðalda, með þeirri skyldu að fólk þurfi að kenna sig við annað hvort foreldra sinna eða bæði. Það geta verið ýmsar ástæður fyrir því að fólk kæri sig ekki um það; ofbeldi, ósætti eða annað sem veldur því að fólk vill skilja sig frá þeirri fortíð en hefur ekki kost á að gera það samkvæmt núverandi lögum.

Hæstv. fyrrverandi dómsmálaráðherra, Ólöf Nordal heitin, hóf þá vinnu að endurskoða þessi mál á þeim tíma sem hún gegndi embætti og afrakstur þeirrar vinnu sem var löng og vönduð leit dagsins ljós undir forystu fyrrverandi hæstv. dómsmálaráðherra, Áslaugar Örnu Sigurbjörnsdóttur, árið 2020 en náði ekki að skila sér út úr allsherjar- og menntamálanefnd vorið 2021. Því miður urðu ráðherraskipti það ár sem virðast hafa orðið til þess að málið var ekki endurflutt en því spyr ég, í ljósi þeirrar vönduðu vinnu sem unnin hefur verið í þessu máli: Hyggst ráðherra endurflytja frumvarp til laga um mannanöfn sem lagt var fram á 151. löggjafarþingi? Hefur farið fram frekari vinna við frumvarpið í ráðuneytinu?


Ræðumaður: Magnús Árni Skjöld Magnússon

Hæstv. forseti. Ég vil þakka fyrir þessa góðu umræðu og taka undir með hv. fyrirspyrjanda að það er auðvitað mikilvægt að þetta mál fari að hljóta brautargengi og fyllist maður bjartsýni þegar maður heyrir svör hæstv. ráðherra. Mig langar til að nota tækifærið og vekja athygli á öðru máli sem gæti fjölgað blóðgjöfum á Íslandi umtalsvert. Ég sjálfur er haldinn heilkenni sem er svokölluð járnofhleðsla og er því í hópi þeirra sem mega ekki gefa blóð á Íslandi. Hins vegar er ég í þeim hópi sem þarf að fá dregið úr mér blóð a.m.k. tvisvar sinnum á ári, sumir miklu oftar. Þetta er mjög algengt heilkenni á Íslandi, talið að, ef ég man rétt, 5% karlmanna séu haldnir þessu þannig að þar eru nokkur þúsund sem um ræðir og nokkrir lítrar af góðu blóði sem mætti nýta í íslensku heilbrigðiskerfi. Ég er t.d. í O+ sem má gefa öllum þannig að ég hvet hæstv. heilbrigðisráðherra til að huga að þessu í leiðinni til að fjölga blóðgjöfum á Íslandi.


Ræðumaður: Magnús Árni Skjöld Magnússon

Hæstv. forseti. Ég vil byrja á að þakka hv. þm. Gísla Rafni Ólafssyni fyrir þessa mikilvægu umræðu, hæstv. forsætisráðherra fyrir svörin og öðrum hv. þingmönnum fyrir sín uppbyggilegu innlegg. Þegar kemur að viðbrögðum við vá er skipulag grundvallaratriði. Aðalatriðið er að skipulagið sé skilvirkt, hraðvirkt, boðleiðir séu stuttar og allir viti hvað þeir eigi að gera. Eins er mikilvægt að enginn misskilningur sé um boðleiðir og allir viti hvar ákvörðunarvaldið liggur. Því miður var það svo þegar Almannavarnir ríkisins voru lagðar niður og verkefnið fært yfir til ríkislögreglustjóra að þá komu upp flöskuhálsar og að sögn þeirra sem unnu í kerfinu á þeim tíma datt ákveðinn nauðsynlegur sveigjanleiki út.

Á þeim tíma sem liðinn er síðan hafa ýmsir agnúar verið sniðnir af og kerfið er betra í dag en það var þá og ég vil taka undir með ráðherra um að tilkoma þjóðaröryggisráðs var mikilvægt skref. Engu að síður erum við Íslendingar með afar sérstakt kerfi þegar kemur að almannavörnum og gríðarlega stór hluti af kerfinu treystir algerlega á sjálfboðaliða. Fyrir okkur sem þjóð er það í annan stað algerlega stórkostlegt að svo mörg séu tilbúin til að leggja lið, og ég vil nota þetta tækifæri til að færa þeim mínar bestu þakkir, en í hinn stað blasir við að ef álagið eykst meira en nú, sem ekki er útilokað miðað við það sem við vitum í dag og bent hefur verið á, getum við lent á þeim stað að við verðum í vandræðum.

Nú er verið að vinna að endurskoðun á verklagi ríkislögreglustjóra þegar kemur að almannavörnum og ný almannavarnalög eru í undirbúningi. Það er von þess sem hér stendur að tekið verði tillit til eftirfarandi þátta:

Í fyrsta lagi að tryggt verði að boðleiðir verði eins stuttar og mögulegt er.

Í öðru lagi að betur verði stutt við starfsemi björgunarsveitanna sem eru hryggjarstykkið í viðbrögðum okkar og að fjármagn frá ríkinu komi til sem fari í þjálfun, aðbúnað og starf.

Í þriðja lagi að styðja við og styrkja þær stoðir sem eru hjá ríkinu sjálfu, fyrst og fremst lögregluembættin úti á landsbyggðunum sem og Landhelgisgæsluna. Það hefur nokkuð skort á hjá núverandi ríkisstjórn þar sem fjárskortur hefur háð þessum stofnunum sérstaklega og hefur t.d. birst í því að upp kom tillaga í fyrra að selja flugvél Landhelgisgæslunnar, sem því miður er meira og minna í útleigu hjá Frontex til að afla Gæslunni fjár.

Ég vil að lokum þakka fyrir umræðuna um þetta mikilvæga mál. Það er öllum ljóst að almannavarnir eru okkur hér á þessu harðbýla landi mikilvægar.


Ræðumaður: Dagbjört Hákonardóttir

Virðulegi forseti. Mig langar að byrja á að þakka málshefjanda, Gísla Rafni Ólafssyni, kærlega fyrir mikilvæga og brýna umræðu og vekja athygli á innviðum okkar sem tengjast okkar mikilvægu og brýnustu öryggismálum. Út frá sjónarhóli Samfylkingarinnar — jafnaðarflokks Íslands er ótrúlega og gífurlega mikilvægt að almannavarnir séu og fái að vera hafnar yfir hið pólitíska dægurþras og það sé þannig búið um hnútana í þessum málaflokki að þegar áföllin dynja yfir séu leikreglur skýrar, hlutverkaskiptingin algjörlega á tæru og íslenska þjóðin sé reiðubúin til að takast á við áfallið hverju sinni. Þetta teljum við okkur hafa sýnt hér í haust og við vorum ánægð með þá afstöðu okkar en við getum ekki rætt stöðu almannavarna án þess að nefna líka hversu hart er reglulega sóst eftir niðurskurði í einni okkar allra mikilvægustu stofnun sem ég ætla að nefna hér í þessari andrá, sem er Landhelgisgæslan. Það er og verður ekki forsvaranlegt að uppsafnaður halli hjá Landhelgisgæslunni fyrir síðustu tvö ár hafi verið 600 millj. kr. á meðan fjárframlögin eru samkvæmt nýsamþykktum fjárlögum 6,3 milljarðar. Það er ítrekað verið að leggja á stofnunina að selja innviði sína, hvort sem það er þyrla, skip eða flugvél. Í samtölum mínum við starfsfólk Gæslunnar, sem ég hef átt reglulega, kemur í ljós að ekki aðeins er tækjabúnaður og rekstur Gæslunnar í mikilli óvissu heldur getur fólk sem sinnir hættulegum verkefnum við krefjandi aðstæður ekki gengið að því vísu að eiga hlýjan fatnað til þess að sinna útköllum í krefjandi aðstæðum. Við vonum að þetta verði ekki tónninn sem á að slá í almannavarnaumræðunni og fyrir næstu fjárlög geti Landhelgisgæslan og aðrar mikilvægar stofnanir gengið að því vísu að þurfa ekki að selja mikilvæga innviði til að fjármagna sig vegna þess að það er bara ekki tími fyrir slíkar umræður í jafn krefjandi umhverfi og við sjáum fram á að búa við næstu áratugi.


Ræðumaður: Logi Einarsson

Herra forseti. Ég þakka ráðherra fyrir svörin. Það er gott að þetta er ekki endanleg ákvörðun en það er mjög mikilvægt að það sé skýrt mjög fljótt að það verði undið ofan af henni. En það er ekki einungis að ríkisstjórnin sé ósamstiga í utanríkismálum, hún gefur líka misvísandi skilaboð. Þann 12. desember sagði utanríkisráðherra að fjölskyldusameiningar Palestínumanna væru í forgangi hjá Útlendingastofnun en í viðtali við dómsmálaráðherra þann 3. febrúar kom fram að engin afstaða hafi verið tekin til málsins.

Hæstv. forsætisráðherra. Það er einfaldlega ekki mikil mannúð sem felst í því að halda fólki sem er á barmi örvæntingar í óvissu með misvísandi skilaboðum. Getur hæstv. ráðherra upplýst mig um það hvort og þá hvernig íslensk stjórnvöld ætla að beita sér og aðstoða fólk við að komast frá Gaza? Hafa stjórnvöld verið í samskiptum við hin Norðurlöndin og kannað möguleika á samvinnu við þau?


Ræðumaður: Logi Einarsson

Herra forseti. Ísland er vissulega ekki stærsti leikandinn á alþjóðasviðinu en þrátt fyrir smæð höfum við sýnt að við getum haft áhrif. Við höfum rödd og það er mikilvægt að hún sé skýr, tali ávallt í þágu friðar, jafnréttis og mannúðar. Þingi og stjórnvöldum hefur iðulega auðnast að tala einni röddu í erfiðum utanríkismálum og sá samhljómur er mikilvægur. Upp á síðkastið hefur mér þó fundist hann vera að rakna upp. Það var óheppilegt þegar utanríkisráðherra ákvað hjásetu í málefnum Gaza á allsherjarþingi Sameinuðu þjóðanna, þvert á vilja þingsins og án samráðs við ríkisstjórn, enda spratt upp úr því furðulegasta orðaskak milli stjórnarflokkanna sem var ekki til að auka traust á utanríkisstefnu Íslands. Þetta endurtók sig þegar utanríkisráðherra tilkynnti um frystingu fjármuna til UNRWA, flóttamannahjálpar Palestínu, vegna alvarlegra ásakana á hendur örfárra starfsmanna samtakanna, aftur án samráðs við ríkisstjórn og án samráðs við þing, og aftur er ríkisstjórnin klofin í þessu mikilvæga máli. Þetta ákvað ráðherra einn skömmu eftir að þingið hafði samþykkt samhljóða ályktun allra í utanríkismálanefnd en í henni var hvatt til aukinnar mannúðaraðstoðar á Gaza. Þetta ákvað ráðherra á sama tíma og milljónir íbúa á Gaza búa við mannúðarkrísu og hungursneyð á svæðinu blasir við í lok febrúar ef framlög skila sér ekki til UNRWA.

Ísland styður tveggja ríkja lausn þar sem Ísraelsmenn og Palestínumenn eiga réttmæta kröfu til eðlilegs lífs. Það verður illa séð að það verði mögulegt ef alþjóðasamfélagið lætur eyðileggingu á öllum innviðum óáreitta og palestínska þjóðin er hrakin á flótta og rekin á vergang. Er hæstv. forsætisráðherra sammála ákvörðun utanríkisráðherra? Hefur þessi ákvörðun verið rædd í ríkisstjórn og er ráðherra tilbúinn til að beita sér fyrir því að þessi ákvörðun verði endurskoðuð þar sem hún nýtur ekki stuðnings hér í þinginu?


Ræðumaður: Dagbjört Hákonardóttir

Herra forseti. Ég ætla að stikla á stóru í skýrslu Íslandsdeildar þings Öryggis- og samvinnustofnunar Evrópu, ÖSE-þingsins, fyrir árið 2023. Ég tek hér til máls sem varaformaður Íslandsdeildar ÖSE-þingsins en Birgir Þórarinsson tók við formennsku í upphafi árs af Bryndísi Haraldsdóttur og tók hún þá sæti varamanns í Íslandsdeild. Helga Vala Helgadóttir gegndi stöðu varaformanns allt þar til hún lét af þingmennsku í september síðastliðnum og tók Jóhann Páll Jóhannsson sæti hennar og var hann jafnframt kosinn varaformaður á fundi Íslandsdeildar í nóvember. Þess ber þó að geta að í upphafi þessa árs, 2024, átti undirrituð vistaskipti við Jóhann Pál og gegnir nú formennsku og þar með varaformennsku í Íslandsdeildinni. Lilja Rannveig Sigurgeirsdóttir tók sæti Ágústs Bjarna Garðarsson við upphaf árs og gerðist hann varamaður í Íslandsdeild. Að auki skiptu Logi Einarsson og undirrituð með sér sæti varamanns í Íslandsdeild á liðnu ári.

Á venjubundnu ári kemur ÖSE-þingið saman til fundar þrisvar; vetrarfundur er  haldinn í febrúar, ársfundur í júlí og haustfundur í október eða nóvember. Á vettvangi ÖSE-þingsins árið 2023 var árásarstríð Rússlands í Úkraínu enn í brennidepli sem og áhrif þess á starfsemi ÖSE og ÖSE-þingsins. Á vetrarfundinum í Vín í febrúar var ár liðið frá innrás Rússlands í Úkraínu og einkenndist fundurinn af spennu og deilum vegna þátttöku sendinefndar rússneskra þingmanna. Var það í fyrsta skipti frá því að stríðið braust út sem rússneskir þingmenn tóku þátt í fundum ÖSE-þingsins en Rússland átti hvorki fulltrúa á ársfundi þingsins í Birmingham í júlí 2022 né á haustfundi þess í Varsjá í nóvember sama ár þar sem bresk og pólsk stjórnvöld neituðu að veita þeim vegabréfsáritanir. Á haustfundinum í Varsjá var lögð fram tillaga reglunefndar um breytingar á starfsreglum ÖSE-þingsins þess efnis að víkja mætti aðildarríki af þinginu fyrir gróf brot gegn ákvæðum Helsinki-lokagerðarinnar. Hún kveður á um að aðildarríkin virði landamæri hvers annars og vinni að friði, öryggi, lýðræði og virðingu fyrir mannréttindum og meginreglum réttarríkisins. Ekki náðist samstaða um tillöguna. Ólíkt breskum og pólskum stjórnvöldum er austurrískum stjórnendum lagalega skylt að veita sendinefndum aðildarríkja ÖSE og annarra alþjóðlegra stofnana sem staðsettar eru í Vín vegabréfsáritanir til landsins og því var ekki hægt að meina rússnesku landsdeildinni þátttöku á vetrarfundinum í febrúar 2023 með sama hætti og áður. Í ljósi þessa ákvað úkraínskan landsdeildin að sniðganga fundinn en þingmenn hennar komu þó til Vínar og tóku þátt í óformlegum fundum og viðburðum á jaðri vetrarfundarins. Þingmenn annarra ríkja en Rússlands kepptust við að fordæma innrás og stríðsglæpi Rússlands harðlega á sameiginlegum fundi og fundum í málefnanefndum. Þá voru fánar Úkraínu áberandi í fundarsölum og þegar fulltrúar Rússlands og Belarús tóku til máls gekk stór hluti þátttakenda á dyr.

Á ársfundi ÖSE-þingsins í Vancouver um mánaðamótin júní/júlí var stríðið í Úkraínu enn í forgrunni. Endurskoðaðar tillögur reglunefndar um breytingar á starfsreglum ÖSE-þingsins voru lagðar fyrir ársfundinn en aðeins voru teknar til umræðu tillögur um aukið kynjajafnrétti og þær samþykktar. Áfram náðist ekki samstaða varðandi skilyrði til brottvísunar aðildarríkja af ÖSE-þinginu og er staða Rússlands því óbreytt innan þingsins. Áhrif árásarstríðsins á starfsemi ÖSE voru einnig áberandi í umræðum á ársfundinum og deildu þingmenn m.a. áhyggjum sínum af fjármögnun starfseminnar í ljósi þess að Rússland stæði í vegi fyrir samþykkt fjárhagsáætlunar fyrir næsta starfsár. Að auki bæru níu aðildarríkja ÖSE hitann og þungann af heildarkostnaði og Rússland væri þeirra á meðal með um 6% af heildarfjármagni stofnunarinnar en stjórnvöld höfðu stöðvað greiðslur til stofnunarinnar. Þingmenn höfðu einnig áhyggjur af yfirlýsingum Rússlands um að stjórnvöld þar í landi myndu beita sér gegn því að Eistland tæki við formennsku í ÖSE af Norður-Makedóníu í ársbyrjun 2024 og kæmu jafnframt í veg fyrir að hægt yrði að skipa í lykilstöður innan ÖSE, þar á meðal í stöðu framkvæmdastjóra Lýðræðis- og mannréttindaskrifstofu ÖSE, ODHIR. Á fundinum var stofnaður sérstakur starfshópur um málefni Úkraínu sem er ætlað að tryggja að ólöglegt árásarstríð Rússlands verði áfram í brennidepli í allri starfsemi þingsins. Þá var einnig samþykkt ályktun þess efnis að framvegis yrðu fundir ÖSE-þingsins utan vetrarfundar í Vín ekki haldnir í ríkjum sem hefði í hyggju að veita fulltrúum Rússlands vegabréfsáritanir. Í lok ársfundar var Pia Kauma frá Finnlandi kjörin nýr forseti ÖSE-þingsins.

Á haustfundi ÖSE-þingsins í Jerevan í Armeníu sem undirrituð sótti voru áskoranir ÖSE áfram í brennidepli ásamt umræðu um árásarstríð Rússlands í Úkraínu, en Rússland ákváð að senda ekki fulltrúa sinn á fundinn. Hið sama var uppi á teningnum hjá sendinefnd Aserbaídsjan en hún sendi frá sér yfirlýsingu í aðdraganda fundar þar sem því var lýst að þau gætu ekki tekið þátt þar sem þau mátu það sem svo að ekki yrði unnt að tryggja öryggi þeirra í Armeníu. Umræða um samskipti Armeníu og Aserbaídsjan var mjög fyrirferðarmikil á fundinum og árás Aserbaídsjan á héraðið Nagornó-Karabak sem og neyðarástandið sem skapaðist í mannúðarmálum þegar 100.000 manns af armenskum uppruna þurftu að flýja svæðið yfir landamærin til Armeníu. Þá voru átökin fyrir botni Miðjarðarhafs einnig mjög áberandi í umræðunni og kom samstarfsvettvangur um málefni ríkja fyrir botni Miðjarðarhafs saman í tengslum við fundinn. Aðilar að honum eru Túnis, Alsír, Marokkó, Ísrael, Jórdanía og Egyptaland auk aðildarríkja ÖSE-þingsins. Á haustfundinum fóru einnig fram sérstakar umræður um spillingu sem grundvallarógn við frið og öryggi og um verndun minnihlutahópa og fórnarlamba afleiðinga átaka.

Íslandsdeild ÖSE-þingsins tók á móti tveimur fulltrúum ÖSE-þingsins hér á landi á árinu. Margareta Cederfelt, forseti ÖSE-þingsins, sótti Ísland heim í apríl og átti við það tilefni fund með fulltrúum deildarinnar um starfsemi og rekstur ÖSE-þingsins, árásarstríð Rússlands í Úkraínu og áhrif þess á hlutverk og starfsemi ÖSE. Þá áttu fulltrúar Íslandsdeildar einnig fund með Mark Pritchard, sérstökum fulltrúa ÖSE-þingsins í málefnum norðurslóða, en hann var hér á landi dagana 6.–8. nóvember til að kynna sér ýmis málefni norðurslóða, svo sem öryggismál, rannsóknir, leit og björgun, sem og auðlindastýringu.

Lilja Rannveig Sigurgeirsdóttir gegndi stöðu varaformanns tengslanets ungra þingmanna á ÖSE-þinginu og Birgir Þórarinsson stýrði samráðsfundi formanna og varaformanna landsdeildar Norðurlanda og Eystrasaltslanda á ÖSE-þinginu sem fram fór í Vancouver við upphaf ársfundar ÖSE-þingsins, auk þess sem Lilja Rannveig sótti fund tengslanetsins  í Tírana í Albaníu síðastliðið ár.

Auk hefðbundinna funda Íslandsdeildar tóku fulltrúar Íslandsdeildar einnig þátt í nokkrum netfundum á árinu, bæði á vegum ÖSE-þingsins en eins að frumkvæði formanna lettnesku og litháensku landsdeildanna þar sem málefni á borð við jafnréttismál, framtíðarkynslóðir, öryggismál og áhrif árásarstríðs Rússlands á starfsemi ÖSE og aðrar alþjóðastofnanir voru rædd.

Virðulegur forseti. Ég hef nú rakið í stuttu máli starfsemi Íslandsdeildar ÖSE-þingsins en vil að öðru leyti vísa til ársskýrslunnar í heild sem er aðgengileg á vef Alþingis.


Ræðumaður: Magnús Árni Skjöld Magnússon

Hæstv. forseti. Ég þakka hv. þingmanni kærlega fyrir svarið og deili áhuga hennar á því að hafa sem mesta viðveru þarna og fylgja sem best eftir hagsmunum Íslendinga í Evrópusamstarfinu. Varðandi áhuga á inngöngu í Evrópusambandið og efnahagsmál þá er það hárrétt hjá bæði hv. þm. Bjarkey Olsen Gunnarsdóttur og hv. þm. Ingibjörgu Isaksen sem talaði hérna áðan, að það helst í hendur. Ég man ekki eftir ríki sem hefur gengið inn í Evrópusambandið eða forvera þess í efnahagslegum styrkleika. Það gerist yfirleitt til þess að styrkja efnahaginn heima fyrir vegna þess að stór hluti Evrópusamstarfsins snýst auðvitað um efnahagsmál og snýst um að nýta þá kosti sem opinn og frjáls markaður hefur upp á að bjóða. Við erum þátttakendur í því en okkur stendur til boða að taka þátt í víðtækara samstarfi og vera þar aðilar að ákvarðanatökum. Það er mín skoðun og hefur verið lengi að það væri hagfellt fyrir okkur. Við erum að sjá núna að hlutir geta auðvitað breyst í alþjóðlegu samstarfi. Við erum búin að vera að tala hérna um Norðurlandasamstarfið fyrr í dag og í tengslum við öryggismál og við sjáum hvernig umræðan um öryggismál á vettvangi Norðurlandaráðs hefur breyst með inngöngu Finna í NATO og væntanlegri inngöngu Svía í NATO. Ég velti upp þeirri spurningu til hv. þingmanns, úr því að formið er með þeim hætti, hvort hún sjái fyrir sér að það gæti hugsanlega styrkt samstarf Norðurlandanna á vettvangi efnahagsmála og alls konar annarra mála ef þau öll væru innan borðs hjá Evrópusambandinu.


Ræðumaður: Magnús Árni Skjöld Magnússon

Virðulegur forseti. Ég þakka kærlega fyrir góða ræðu og upplýsandi frá hv. þm. Bjarkeyju Olsen Gunnarsdóttur sem fyllir betur út í þá mynd sem er að teiknast upp í dag af starfi þessa þingmannahóps, sem er mjög mikilvægt. Ég verð að koma hingað upp líka til þess að lýsa yfir ánægju minni með að það er aukin áhersla af hálfu íslenskra stjórnvalda á aukna viðveru í Brussel við hagsmunagæslu fyrir ríkið og þjóðina. Mér fannst líka gaman að hlusta á hvernig hv. þingmaður lýsti vinnunni í þessum hópi og hvernig umræður fara þar fram um ýmsa þætti þessa samstarfs, m.a. um inngöngu Úkraínu í Evrópusambandið. Það snertir auðvitað okkur vegna þess að við erum inni á þessu svæði. Ég fór nú áðan ágætlega í gegnum sögu Evrópusamrunans hér á Íslandi og þær hugmyndir sem mættu Gylfa Þ. Gíslasyni þegar hann fór í sína höfuðborgaferð árið 1961 um að við gerðumst aukaaðilar að Efnahagsbandalagi Evrópu eins og það hét á þeim tíma. Það er nákvæmlega það sem við erum. Við erum aukaaðilar að Evrópusambandinu. Þess vegna langar mig til að spyrja hv. þingmann, af því að hún er búin að lýsa vel andrúmsloftinu í þessu samstarfi: Er þetta ekki félagsskapur sem við sem fullvalda þjóð eigum heima í?


Ræðumaður: Magnús Árni Skjöld Magnússon

Hæstv. forseti. Ég þakka kærlega fyrir þessa skemmtilegu spurningu. Ég held að mér myndi nú reyndar ekki endast dagurinn til að svara henni algerlega fyllilega ef ég hefði tíma til þess en ég skal samt gera atlögu að því á þessari einu mínútu og fjörutíu og fimm sekúndum sem ég á eftir. Það er alveg hárrétt hjá hv. þingmanni að það eru mismunandi skoðanir innan Evrópusambandsins á Evrópusambandinu og á Evrópuþinginu sitja fjöldamargir þingmenn sem eru ekki hrifnir af Evrópusambandinu og vilja jafnvel að sínar þjóðir gangi út úr því. Það er bara sjálfsagt mál að fólk hafi ýmsar skoðanir á svona samstarfi. Evrópusambandið er vettvangur pólitískra skoðanaskipta af því tagi og þar fá slíkar raddir að heyrast og það er auðvitað mjög mikilvægt. Við sjáum hins vegar að útganga t.d. Breta, þó svo að þar hafi verið meiri hluti fyrir henni í bæði þjóðaratkvæðagreiðslu og annars staðar, hefur ekki verið mjög hagfelld þeim.

Varðandi áhrif smáríkja innan Evrópusambandsins þá lýsir hv. þingmaður því ágætlega að innan ykkar góða samstarfs á vettvangi þessarar nefndar sem skýrslan var flutt um hérna áðan þá hafið þið leið til þess að koma ykkar sjónarmiðum á framfæri innan Evrópusambandsins. Munurinn á því að vera með EES-samninginn annars vegar og því að vera í Evrópusambandinu hins vegar er þó sá að jú, við erum með sama fjórfrelsið og við erum í Schengen o.s.frv. og við erum að taka þátt í þessu starfi en við sitjum þó alla vega við borðin þar sem verið er að ræða ákvarðanirnar í stað þess að þurfa að koma bakdyramegin og biðja þingmenn vinveittra þjóða að taka upp okkar erindi, vinsamlegast. Við sitjum við borðið. Í því, eins og hv. þm. Ingibjörg Isaksen veit fullvel, felast áhrif og geta jafnvel falist völd.


Ræðumaður: Magnús Árni Skjöld Magnússon

Hæstv. forseti. Ég þakka fyrirspyrjanda, hv. þm. Ingibjörgu Isaksen, enn fyrir þessa ágætu spurningu og mér er ljúft og skylt að svara henni. Í stefnuskrá Samfylkingarinnar segir: Samfylkingin stefnir að fullri aðild að Evrópusambandinu með upptöku evru að undangenginni þjóðaratkvæðagreiðslu. Það hefur ekkert breyst í þeim efnum og engin ákvörðun verið tekin á vettvangi Samfylkingarinnar sem breytir þeirri eindregnu skoðun flokksins og landsfunda hans að það beri að stefna að því að láta reyna á aðildarsamninga við Evrópusambandið. Það er hins vegar hárrétt sem þingmaðurinn bendir á, Evrópumál hafa oft verið ofar á baugi í málflutningi Samfylkingarinnar en þau eru nákvæmlega í dag. Við erum að einbeita okkur að öðrum málum í dag sem eru ákaflega brýn; atvinnumál, kjaramál, heilbrigðismál og önnur slík. Ég styð eindregið þann málflutning en tek mér það bessaleyfi að tala um Evrópumál líka vegna þess að það er stefna flokksins og það er mál sem ég hef haft áhuga á ákaflega lengi og vil endilega að sé rætt um hér í þessum sal.


Ræðumaður: Magnús Árni Skjöld Magnússon

Hæstv. forseti. Ég vil byrja á að þakka framsögumanni, hv. þm. Ingibjörgu Isaksen, fyrir þessa góðu skýrslu og þessa ágætu kynningu á þessu mikilvæga máli sem snertir Evrópusamstarf okkar Íslendinga og er þá auðvitað örlítið tilefni til að tala um Evrópumál og Evrópusamstarf okkar ágæta ríkis og okkar ágætu þjóðar. Helstu vörðurnar, við þekkjum þær auðvitað. Eftir síðari heimsstyrjöld, þegar ríki Evrópu fóru að hugsa um aðferðir til að vinna saman á efnahagssviðinu og til þess að tryggja í grunninn að aldrei myndi endurtaka sig hildarleikur síðari heimsstyrjaldarinnar, fengum við Íslendingar snemma ákveðinn áhuga, því að við erum í nánu samstarfi og nánum tengslum við þessa ágætu granna okkar, á því að taka þátt í þessu starfi. Árið 1961 var gerð út af örkinni sendinefnd frá íslensku ríkisstjórninni undir forystu viðskiptaráðherra, Gylfa Þ. Gíslasonar, og var hún send í heimsóknir til allra helstu höfuðborga Evrópu, þ.e. höfuðborga þeirra sem tóku þátt í Efnahagsbandalagi Evrópu á þeim tíma, til að kanna með hvaða hætti Íslendingar gætu nálgast þetta samstarf. Það sem kom út úr því var að skynsamlegast og heppilegast fyrir Íslendinga og bandalagið á þeim tíma væri að Ísland gerðist aukaaðili að bandalaginu.

Þetta var svo sem ekki skoðað nánar vegna þess að á sama tíma voru að eiga sér stað aðrir atburðir sem höfðu mikil áhrif á þetta allt saman. Bretar höfðu sótt um aðild en þeim var hins vegar neitað um hana af hálfu Frakka og beitti forseti Frakklands, Charles de Gaulle, beinlínis neitunarvaldi sínu gegn umsókn Breta. Umsóknir annarra sem sótt höfðu um á sama tíma voru þar með út af borðinu og þar af leiðandi þessi umræða um aukaaðild okkar Íslendinga líka. Við hins vegar létum ekki deigan síga og árið 1970 gengum við í EFTA, sem hér er til umræðu í dag, vitaskuld eftir harðvítugar umræður í þessum sal þar sem öllum sömu rökunum og hefur jafnan verið beitt gegn auknu Evrópusamstarfi var beitt gegn því að ganga í EFTA. Endurtekning á þeirri atburðarás má segja hér innan þings varð svo áður en við gengum í Evrópska efnahagssvæðið árið 1994. Umræðurnar um það fóru fram hér 1992, ef ég man rétt, og enduðu með því að við ákváðum að stíga það skref, heillaskref eins og kemur ágætlega fram í skýrslu þeirri sem hér var kynnt. Við erum hluti af Schengen. Við erum hluti af þessu fjórfrelsi Evrópusambandsins sem aðilar að Evrópska efnahagssvæðinu og við höfum auðvitað orðið fyrir mjög miklum áhrifum af þessari þátttöku okkar allri saman. Hér hefur efnahagurinn dafnað á þessu opna markaðssvæði. Við höfum séð mikla fólksflutninga hingað til Íslands en við að sama skapi höfum séð að Íslendingar hafa nýtt sér þau tækifæri sem Evrópska efnahagssvæðið hefur boðið upp á, bæði til að stunda viðskipti og til að búa og nema í öðrum löndum Evrópska efnahagssvæðisins.

Síðan kemur hrunið 2008 og breytir talsvert miklu. Við þekkjum það öll sem hér sitjum inni að þeir atburðir allir saman leiddu til þess að Ísland sendi inn aðildarumsókn að Evrópusambandinu 16. júlí 2009. Við tóku samningaviðræður sem tóku allt það kjörtímabil og voru, eins og þingheimur þekkir, settar á ís í aðdraganda kosninga árið 2013. Þá höfðu 27 af 33 samningsköflum verið opnaðir. Það hefði verið lokið við 11 og það eru sem sagt 14 kaflar í þessu samstarfi sem eru utan Evrópska efnahagssvæðisins, taka ekki til þess samstarfs sem við erum í, þar á meðal auðvitað mikilvægir málaflokkar á borð við landbúnað og fiskveiðar.

Afstaða Íslendinga til aðildar að Evrópusambandinu hefur verið dálítið sikksakk-kennd og eins og víða annars staðar þannig að því nær sem stjórnvöld eru því að ganga í Evrópusambandinu, því fjær eru kjósendur og öfugt. En við höfum séð það undanfarin ár að áhugi þjóðarinnar á því að skoða þann kost að ganga í Evrópusambandið hefur aukist og er núna drjúgur meiri hluti fyrir því að stíga það skref að kanna hvort hugur þjóðarinnar standi ekki til að sækja um aftur eða endurvekja þessa aðildarumsókn.

Við höfum séð að það er ýmislegt sem hefur haft áhrif á þessa umræðu, frú forseti. Brexit hafði auðvitað ekki góð áhrif á umræðuna þó svo að eftirmálar Brexit hafi kannski frekar orðið til þess að hvetja til áhugans því að sú útganga hefur ekki verið Bretum sérlega hagfelld. Stríðið í Úkraínu hefur auðvitað haft áhrif líka og sú samstaða sem Evrópuþjóðir hafa sýnt með Úkraínu þar og sá eindregni vilji sem við sjáum í austurhluta Evrópu til að taka þátt í þessu samstarfi hefur blásið nýju lífi í hugmyndina um að stækka sambandið.

Þessi skýrsla er fín og fjallar vel um okkar þátttöku í þessu starfi og lýsir að einhverju leyti áhrifum Evrópusambandsins á íslenska löggjöf. En þá rifjast upp fyrir mér orð sem ágætur maltneskur vinur minn sagði við mig einhvern tímann. Hann sagðist ekki skilja þetta alveg: Ísland vill fyrir alla muni taka þátt í meira og minna öllu sem Evrópusambandið gerir en þverneitar að taka þátt í að stjórna því. Þetta fannst honum mjög skrýtið.

Evrópusambandið, ég kom inn á það í ræðu í gær þar sem ég var að tala um bæði landbúnaðarmál og einhver önnur mál líka, er meira heldur en bara efnahagsmál. Það er samfélag og það er samtal. Hv. þm. Gísli Rafn Ólafsson lýsti þessu ágætlega áðan þegar hann talaði um mikilvægi tengslanetsins í þessum þingmannahópi EFTA. Þarna verður til samtal. Þarna er hlustað á áhyggjur og hægt að koma á framfæri skoðunum og hagsmunum á óformlegan hátt. En Evrópusambandið er meira en það, það er líka vettvangur fyrir lítil ríki Evrópu. Langflest aðildarríki Evrópusambandsins eru smáríki þótt fæst séu jafn smá og Ísland, þó einhver. Það er líka rödd við borðið þar sem ákvarðanirnar eru teknar fyrir þessi ríki og það er vettvangur fyrir ráðamenn til að hittast og kynnast. Í því sambandi rifjast upp fyrir mér harmsaga úr hruninu sem var símtal fjármálaráðherra Íslands við fjármálaráðherra Bretlands, Árna M. Mathiesen, hæstv. ráðherra á þeim tíma, við Alistair Darling, sem er reyndar nýlátinn. Það símtal fór ekki vel. Það kom seinna í ljós að Alistair Darling vissi raunar ekki við hvern hann var að tala og sagan segir að hann hafi haldið að hann væri að tala við Björgvin G. Sigurðsson sem hann hafði hitt af öðru tilefni. Þetta hefði aldrei gerst ef Ísland hefði verið fullur þátttakandi í Evrópusambandinu.

Nú ætla ég ekki að vera með neina eftirásögu eða hliðarsögu hérna en það sem ég er að reyna að lýsa er það að svona stöðu myndu íslenskir ráðamenn ekki lenda í ef þeir væru fullir þátttakendur í Evrópusambandinu vegna þess að þá myndu þeir hafa hist margoft á fundum og þekkjast persónulega. Staða okkar Íslendinga minnir mig á bænaskjal sem til er á Þjóðskjalasafninu upp á Landsbókasafni frá árinu 1419 til Eiríks konungs af Pommern, danska konungsins á þeim tíma, og er undirritað af Arnfinni Þorsteinssyni hirðstjóra og einhverjum 18, 19 öðrum íslenskum pótintátum með innsiglum þeirra þar sem þeir eru að biðja konung vinsamlegast og náðarsamlegast um að banna ekki siglingar Englendinga til Íslands. Enn erum við í þeirri stöðu að sitja ekki við borðin  þar sem ákvarðanirnar eru teknar heldur senda bænaskjöl.


Ræðumaður: Magnús Árni Skjöld Magnússon

Herra forseti. Já, þetta er spennandi og við Íslendingar búum svo vel að hafa komið ár okkar ágætlega fyrir borð þegar kemur að upplýsingatækni og tungumálinu. Þó svo að alltaf megi gera miklu betur, eins og margir þreytast ekki á að hamra á, höfum við þó alla vega tryggt það að letrið okkar er tækt á lyklaborðum heimsins og getum örugglega miðlað af reynslu okkar í þeim efnum. Það er líka svo sannarlega rétt að reynsla þessara svæða er að mörgu leyti ólík því sem kannski er að finna sunnar í hinum norrænu ríkjum og allt frá fyrstu tíð því að það má segja að Norðurlönd hafi á miðöldum til að mynda skipst í þrjú megin efnahagsleg svæði. Það var auðvitað þetta svæði í Danmörku og þar og syðstu sveitum Svíþjóðar sem var líkara því sem gerðist í Þýskalandi með þorpum og mörkuðum o.s.frv. og síðan þetta sjálfsþurftarlandbúnaðarsvæði fyrir norðan sem var drjúgur partur Svíþjóðar og góður hluti Noregs líka. En síðan nyrst var alltaf svæðið sem treysti á annars konar auðlindir, auðlindir hafsins og veiði og annað slíkt, og þar er Ísland klárlega staðsett. Þar eru líka nyrstu héruð Noregs og hugsanlega að einhverju leyti Svíþjóðar og Finnlands líka. En þetta voru á miðöldum ríkustu svæðin, mun ríkari  en þessi sjálfsþurftarlandbúnaðarsvæði þarna á milli, þannig að það var líka mjög sérstakt. — Ég bara þakka að lokum fyrir skemmtilega umræðu.


Ræðumaður: Magnús Árni Skjöld Magnússon

Herra forseti. Ég er sammála því að ég held að það sé brýnt að styrkja þessa rödd. Það væri líka heppilegt fyrir þau okkar sem búa á þessu svæði hérna að sú rödd heyrðist því að þau viðfangsefni sem við eigum við að etja hér á norðurslóðum eru kannski önnur en fara hæst við Eyrarsundið. Það er hins vegar annað varðandi tungumálakunnáttu og tungumál sem notað er á svona fundum. Það er auðvelt að sjá fyrir sér að ef danskan myndi víkja sem opinbert tungumál svona samstarfs þá myndi, þrátt fyrir góðan vilja til að halda úti túlkaþjónustu og allt það, enskan bara taka þar við og það er í sjálfu sér þróun sem við höfum verið að sjá á vettvangi Norðurlandanna.

Mig langar að nefna það í lok þessarar umræðu að kannski fallegasta augnablikið sem ég upplifði á fundi þessa þingmannahóps á sínum tíma, fyrir utan það náttúrlega að fara í hvalaskoðun með mjög grimmum hvalveiðisinnum þar sem snætt var grillað hvalkjöt á þilfari hvalaskoðunarskipsins, var að hlusta á Jonathan Motzfeldt spila á lítið kirkjuorgel í kirkju einhvers staðar í Þingeyjarsveit. Það var mjög eftirminnilegt augnablik.


Ræðumaður: Magnús Árni Skjöld Magnússon

Virðulegi forseti. Mér fannst ekki vera hægt að láta þessa merkilegu umræðu líða án þess að það tæki einhver úr sal til máls um hana og lýsi því að þetta er auðvitað mjög mikilvægt starf og áhugavert. Sú umræða sem spannst hér milli hv. þingmanna um aðild Færeyja og Grænlands að Norðurlandaráði hefur verið lengi í gangi. Ég var stjórnmálabarn á tíunda áratug síðustu aldar og sat af því tilefni þrjú Norðurlandaráðsþing sem áheyrnarfulltrúi ungra jafnaðarmanna og þá var verið að ræða þetta. Það voru mjög hatrammar umræður um nákvæmlega þetta mál og ég sé að það hefur ekkert breyst þessi 30 ár sem síðan eru liðin.

Svo er líka áhugavert að velta fyrir sér þessu sem hv. þingmenn voru að ræða hér áðan um tungumálið. Ég lenti í því að sitja svona fund þessa ágæta þingmannaráðs, ekki reyndar sem þingmaður heldur sem fræðimaður á Húsavík einhvern tímann í byrjun þessarar aldar, og var beðinn um að koma þangað og lýsa Evrópusambandinu fyrir þátttakendum ef þeir hefðu einhvern áhuga á að kynna sér það. Ég  talaði náttúrlega bara sænsku af því að það tungumál er mér tamara en danskan en ég myndi halda að við Íslendingar værum mun lélegri í dönsku  en hinir þátttakendurnir í þessu samstarfi. Þannig að það er auðvitað gott að heyra að það sé einhvern veginn verið að bregðast við því því að annars endar þetta alltaf þannig að þeir sem taka þátt í þessu starfi eru þeir sem tala dönsku. Það er  ekki alveg nógu góð krítería til að taka þátt í svona áhugaverðu og skemmtilegu samstarfi við okkar næstu nágranna og bara ekki málefnaleg ástæða fyrir því.

Ég man líka að þar var einmitt umræða um þennan Hoyvíkursamning, sem er einhvers konar fríverslunarsamningur milli Íslands og Færeyja, og hvort Grænland ætlaði að stíga inn í hann. Það rifjaðist upp fyrir mér þegar ég var að hlusta á ágæta ræðu hv. þm. Andrésar Inga Jónssonar, sem situr í stólnum fyrir aftan mig núna, og hann var að tala um nýlendustefnu dagsins í dag, að grænlenskur fulltrúi á þessum fundi sem ég sat þarna, stóð upp og sagði að  Grænlendingar hefðu engan áhuga á því að skipta út Dönum fyrir Íslendinga sem nýlenduherra á Grænlandi. Þeir sáu fyrir sér, þetta var á þessum bóluárunum þar sem Íslendingar voru að kaupa upp meira og minna allar verslanir í Kaupmannahöfn og víðar, að Íslendingar myndu fljótlega koma með peningana sína þangað og kaupa upp allar auðlindir Grænlendinga. Það er því að ýmsu að hyggja í þessum efnum og gott að þessi samstarfsvettvangur sé til staðar, að við höfum þarna tækifæri til þess að ræða við okkar nánustu nágranna og áhugavert fyrir okkur að vera í þeirri stöðu að vera stærsti aðilinn í þessu samstarfi. Auðvitað búum við líka að því sem veitir okkur ákveðna sérstöðu og er ástæðan fyrir því að við erum aðilar að Norðurlandaráði en ekki Færeyjar og Grænland, og það er hið svokallaða fullveldi. Fullveldi er náttúrlega, ja, ég veit ekki, það er kannski best að líkja því við kennitölu. Ef þú ert fullvalda ríki þá ertu með kennitölu á alþjóðavettvangi en þú ert það ekki ef þú ert ekki með kennitölu og þessu í tilfelli er kennitala Danmerkur og Færeyja í Kaupmannahöfn. Þannig er það. Það er ekki búið að leysa úr því en mér finnst persónulega mikilvægt að þrýsta á um það að þessi lönd, þessi góðu vinaríki okkar, fái sem sterkasta rödd inn í samstarfið okkar hér á norðurslóðum og á Norðurlöndum.

Það er líka ástæða til að nefna það í þessu samhengi að við Íslendingar erum að mörgu leyti ákaflega lík grönnum okkar í Færeyjum. Við tölum svipað tungumál, svona nánast sama tungumálið, og eigum í miklum tengslum við Færeyjar að mörgu leyti, menningarlega og sögulega. En því miður er ekki það sama hægt að segja um Grænland og það er mikil synd því að ég held að við getum lært mikið af þeim og höfum margt þangað að sækja og að það þurfi að gera sérstakt átak í því að styrkja tengslin á milli okkar og Grænlands, alveg burt séð frá því hvort Hoyvíkursamningurinn verður útvíkkaður til þess ríkis. Sem dæmi má nefna að oft er um dálítið erfiðar og dýrar samgöngur milli Grænlands og Íslands að ræða og í sumum tilfellum, ef fólk þarf að treysta á það að vera komið þangað á einhverjum ákveðnum tíma, er þægilegast og jafnvel ódýrast að fljúga í gegnum Kaupmannahöfn. Það er bara ekki nógu gott og það má styrkja og það væri gott ef við hér á þessum stað getum þrýst á að það verði hægt með einhverjum hætti.

Að lokum, herra forseti, langar mig bara til að hvetja til þess að það verði haldið áfram að þróa þetta góða starf. Auðvitað er það svo að fyrir okkur Íslendinga er Norðurlandasamstarfið sem slíkt mikilvægara að mörgu leyti, en þetta er líka svo fallegt og skemmtilegt starf sem þarna á sér stað og það endurspeglast í þeim viðfangsefnum sem þetta samstarf er að fást við og þeim tillögum sem góðu heilli skila sér frá þessum fundum og hingað inn í þessa sali.


Ræðumaður: Magnús Árni Skjöld Magnússon

Frú forseti. Þetta er mjög áhugaverð umræða og mér hefur alltaf þótt dálítið spennandi og forvitnilegt hvers vegna við Íslendingar erum feimin við umræður um varnarmál. Við tölum um að við séum herlaus þjóð og það er vissulega rétt, en við erum ekki vopnlaus þjóð og höfum aldrei verið. Í því ljósi ættum við að kasta af okkur þessari feimni gagnvart þessu mikilvæga málefni því að það er auðvitað alveg augljóst að engin þjóð er fullvalda og sjálfstæð nema hún geti séð um sínar varnir, alla vega að stórum hluta. Það er bara beinlínis hlutverk íslenskra stjórnvalda að sjá um að hér séu varnir, hér séu landvarnir, hvernig svo sem því er háttað. Í framhaldi af því langar mig til að spyrja hv. þingmann, af því að honum var tíðrætt um að norðurskautið ætti að vera lágspennusvæði og ég er sammála honum um að það væri mjög æskilegt ef svo væri, hverja hann telji bera meginábyrgð á því að við erum ekki að upplifa það sem lágspennusvæði í dag.


Ræðumaður: Magnús Árni Skjöld Magnússon

Virðulegur forseti. Ég vil þakka hv. þm. Andrési Inga Jónssyni fyrir þessar athugasemdir sem hann hefur komið fram með og eru mjög áhugaverðar. Það er auðvitað hárrétt hjá hv. þingmanni að þegar fram fer uppbygging á sviði varnar- og öryggismála þá þarf auðvitað að ræða hana og er eðlilegt að hún sé rædd á vettvangi þjóðþingsins. Samanburður hans á því sem farið hefur fram innan þessara veggja og þess sem hefur gerst í Noregi er auðvitað sláandi. Mig langar þess vegna að spyrja hv. þingmann hvers vegna hann haldi að það sé þessi feimni við að ræða varnarmál á Alþingi Íslendinga.


Ræðumaður: Magnús Árni Skjöld Magnússon

Frú forseti. Þetta eru að mínu mati skemmtilegar og nauðsynlegar umræður og ég þakka hv. þingmanni fyrir að minna mig á flugvöllinn í Pristína, sem var auðvitað risavaxið verkefni líka. Það er auðvitað langeðlilegast, vegna þess að Danir hafa viðveru hér á þessu svæði út af tengslum sínum við Færeyjar og Grænland, að okkar samstarf við þá sé náið og kannski nánara en við önnur Norðurlönd, hugsanlega þó líka Noreg sem er auðvitað nágranni okkar ef litið er aðeins norðar.

Fyrir skömmu kom út bók sem var að mörgu leyti áhugaverð, skrifuð af fyrrum skrifstofustjóra varnarmálaskrifstofu utanríkisráðuneytisins, Arnóri Sigurjónssyni, um íslenskan her. Það er auðvitað eitthvað sem margir óttast að nefna á nafn hér í þessum sölum, enda gefum við Íslendingar okkur út fyrir það að vera herlaus þjóð og erum stolt af því. Þar kom fram að við erum auðvitað að reka alls konar þjónustu og störf sem eru undir hatti slíkra fyrirbæra í öðrum ríkjum og til að taka þátt í svona samstarfi herja, varnarsamstarfi. Þá þarf kannski ekkert að stofna til nýrra stofnana að einhverju leyti heldur kannski frekar að taka til í því hvernig þær eru skipulagðar og undir stjórn hverra þær eru og hverjir hafa ábyrgðina á aðgerðum á vettvangi o.s.frv. Það er ýmislegt sem má skoða í þessu samhengi og verður spennandi að sjá hvaða stefnu þessi mál taka í nánari samvinnu við Norðurlöndin öll þegar kemur að varnarmálum.


Ræðumaður: Magnús Árni Skjöld Magnússon

Virðulegur forseti. Jú, ég ætla bara að leyfa mér að taka 100% undir með hv. þm. Njáli Trausta Friðbertssyni um þessi mál. Ég held að þetta sé eitthvað sem er um að gera að fara að byrja á strax. Ég hef það fyrir satt og veit fyrir víst að við Íslendingar getum lagt okkar af mörkum í ýmsum störfum tengdum þessum varnarmálum, til að mynda í netöryggismálum. Við erum þar leikendur sem getum virkilega lagt okkar af mörkum þar. Þegar kemur að varnar- og öryggismálum þá eru það ekki bara skriðdrekar og orrustuþotur og hermenn með vopn heldur þarf að inna af hendi fjöldamörg önnur störf og þar höfum við Íslendingar alveg ágæta þekkingu. Við búum á erfiðum og harðbýlum norðlægum slóðum og þekkjum vel til hafsvæðisins hér á Norður- Atlantshafi og vitum hvað þarf að hafa þegar tekist er á við það. Við erum með risastóra lofthelgi sem við þurfum að sinna og höfum sérþekkingu á. Við höfum tekið að okkur erfið verkefni á átakasvæðum. Ég nefni nú bara þegar við tókum að okkur að stýra flugvellinum í Kabúl á fyrsta áratug þessarar aldar. Það var ekkert lítið verkefni. Þar höfum við auðvitað sérþekkingu sem nýttist vel á þeim tíma. Eins og áður segir, ég vil bara taka undir með hv. þingmanni, það er ekki eftir neinu að bíða. En við þurfum auðvitað að tryggja líka að þær stofnanir sem við erum með til staðar nú þegar,  eins og Landhelgisgæslan og það má nefna auðvitað ríkislögreglustjóra líka, hafi þá fjármuni sem til þarf til að sinna sínu hlutverki.


Ræðumaður: Magnús Árni Skjöld Magnússon

Virðulegi forseti. Ég vil þakka fyrir þær skýrslur sem verið er að kynna hér og sýna vel fram á hversu mikilvægt og einstakt norrænt samstarf er. Það er skoðun mín, og tek ég þar undir skoðun þeirra hv. þingmanna sem hér hafa talað, að það mætti vera enn þá nánara og jafnvel enn formlegra en það er í dag.

Forseti. Fyrir nokkru sótti ég málstofu á vegum Alþjóðastofnunar Háskóla Íslands um stöðu Norðurlandanna á þessum nýju tímum í kjölfar innrásar Rússa í Úkraínu. Var áhugavert að heyra finnskan sérfræðing sem talaði á þeirri málstofu tala um að þrátt fyrir endalausar tilraunir þeirra og annarra ríkja til að vinna með Rússum á sviði efnahagsmála, umhverfismála, fræða og vísinda og jafnvel varnarmála hefði allt komið fyrir ekki, þeir notuðu tímann til að vígvæðast. Öll samvinnan var til einskis. Að sama skapi var áhugavert að heyra Svíann lýsa algerum umsnúningi þar í landi frá áherslu á það sem er kallað „common security“, nefnilega að reyna að vinna með öllum til að halda friðinn, að einhverju leyti mætti kalla það eins konar alþjóðlega meðvirkni, yfir í „deterrence“ eða hernaðarlega fælingu þar sem stærsta skrefið er vitaskuld formleg innganga í NATO. Svíinn talaði líka um hin stóru skref sem þegar hefðu verið stigin í formlegu varnarsamstarfi Norðurlandanna, t.d. að hinar 250 orrustuþotur sem hann sagði Norðurlöndin eiga vinni nú saman sem ein sveit. Til samanburðar má geta þess að Bretar eiga 130 þotur en þeir eru, ásamt Hollendingum og Eystrasaltsríkjunum, nánustu samstarfsaðilar Norðurlandanna innan Evrópuhóps NATO undir JEF-samstarfinu eða „joint expeditionary force“ eins og það er kallað á ensku, með leyfi forseta. Rússar eiga reyndar um 1.500 orrustuþotur þannig að varnarsamstarfið við Bandaríkin er áfram algert lykilatriði þegar kemur að vörnum okkar heimshluta.

Norðurlöndin eru sérstakur ríkjahópur og það hefur komið vel fram hér í þessari umræðu. Svíar, Danir og Norðmenn tala í grunninn sama tungumálið og eru því nánari en hin tvö en engu að síður eru tengsl bæði okkar Íslendinga og Finna nánari við hin Norðurlöndin en nokkur önnur ríki. Þaðan sprettur menning okkar og samfélagsgerð sem er þegar allt kemur til alls ein sú allra besta í heimi hér, ef ekki sú besta. Hún er alla vega í flokki með því best heppnaða í engilsaxneskum löndunum og þeim norður-evrópsku eins og Hollandi og Lúxemborg. Norðurlöndin vinna þétt saman að ýmsum málefnum á alþjóðlegum vettvangi, eins og framsögumaður þessarar skýrslu, hv. þm. Bryndís Haraldsdóttir, lýsti vel, en hafa þó búið við þær áskoranir að hafa ekki gengið í takt í stórum málaflokkum. Aðildin að Evrópusambandinu er einn þeirra, varnarmálin annar.

Noregur, Ísland og Danmörk voru stofnaðilar að NATO og traustir bandamenn Bandaríkjanna í kalda stríðinu. Svíþjóð og Finnland voru hlutlaus, þ.e. utan NATO. Svíar litu lengi á það sem sitt hlutverk að gagnrýna Bandaríkin á alþjóðavettvangi en eru nú komnir í varnarsamstarf við þá. Finnar gættu þess vandlega að styggja ekki Sovétmenn og Rússa en nú er þetta allt saman fyrir bí. Þó að Svíþjóð sé ekki formlega gengið í bandalagið er það bara tímaspursmál og má segja að landið sé þegar komið inn fyrir varnarlínu NATO með yfirlýsingum helstu NATO-ríkja um samstöðu með þeim ef á það er ráðist. Finnar eru auðvitað orðnir formlegir aðilar eins og við þekkjum.

Frú forseti. Þegar ég var í Kabúl að vinna fyrir NATO árið 2018 voru þar bæði finnskir og sænskir hermenn innan um NATO-herina. Þótt vissulega væri blæbrigðamunur á verkefnum þeirra varð þó ljóst að þetta voru herir í sama liði. Þannig er varlegt að álykta að NATO-aðild Finna og vænt aðild Svía hafi komið til í einu vetfangi með Úkraínustríðinu. Þetta hefur verið að gerast smám saman en stóru vatnaskilin urðu auðvitað í febrúar í hittiðfyrra. Það er þó líklegt að þetta þýði nánara samstarf Norðurlandanna þar sem nú er enginn munur á því í hvaða átt þau stefna á sviði alþjóðlegra varnarmála. Það gæti því verið klókt fyrir okkur Íslendinga að prjóna okkur rækilega inn í þau samstarfsverkefni sem þar eru að fara af stað. Við erum þó auðvitað í annarri stöðu en hin Norðurlöndin að því leyti að við erum ekki með her. Við eigum enga af þessum 250 orrustuþotum sem Svíinn á málþinginu talaði um en við erum með landhelgisgæslu, stórt hafsvæði og stóra lofthelgi og liggjum á hernaðarlega mikilvægum stað í miðju Norður-Atlantshafi. Vinnum með styrkleika okkar og það sem við eigum.

Það er aukinn ótti, frú forseti, meðal sérfræðinga við að ófarir Rússa hingað til í Úkraínu kunni að koma fram í ógnandi hegðun þeirra á norðurslóðum, að þeir muni vilja sýna fram á að þeir séu nú engu að síður stórveldi sem þurfi að taka mark á. Norðurslóðir eru hafsvæði sem Norðurlöndin liggja að. Þess vegna er líklegt að ábyrgð Norðurlandanna á því að mæta tilburðum Rússa verði töluverð en við vonum auðvitað að það leiði ekki til átaka. Þar er ábyrgð okkar Íslendinga sem strandþjóðar í miðju Norður-Atlantshafinu allnokkur og hana þurfum við að taka alvarlega. Við höldum, eins og áður segir, ekki úti hefðbundnum herafla undir vopnum en erum engu að síður með stofnanir sem sinna mikilvægu öryggishlutverki, hlutverki sem bandalagsþjóðir okkar þyrftu ella að taka að sér með tilheyrandi kostnaði fyrir þær. Þar er Landhelgisgæslan fremst á meðal jafningja. Getum við hér á Alþingi Íslendinga, frú forseti, ekki tekið höndum saman um að efla hana enn frekar?

Ég vil á ný þakka fyrir þessa umræðu og þakka þeim hv. þingmönnum sem hér hafa tekið til máls fyrir þeirra góðu störf í þágu Norðurlandasamstarfsins.


Ræðumaður: Oddný G. Harðardóttir

Herra forseti. Ég vil byrja á að þakka hæstv. ráðherra fyrir hans ræðu og þessa fínu skýrslu sem við í Íslandsdeild Norðurlandaráðs munum örugglega nýta okkur vel og það er gott að hafa á einum stað upplýsingar um hvað norræna ráðherranefndin er að gera og hvaða stofnanir eru þar undir. Líkt og hv. þm. Bryndís Haraldsdóttir sagði hér áðan þá er norrænt samstarf afskaplega mikilvægt fyrir okkur Íslendinga og líkt og hæstv. ráðherra sagði erum við sterkari saman, við eigum rætur í sögunni og við eigum rætur í menningunni o.s.frv. Það sem ég hef áhyggjur af varðandi norrænt samstarf er í fyrsta lagi það að ríkisstjórnirnar í norrænu ríkjunum vilja ekki láta norrænt samstarf taka jafn mikið pláss í fjárhagsáætlun landanna eins og var t.d. árið 1995. Við höfum séð bara frá þeim tíma að hallatalan er neikvæð. Norrænt samstarf tekur alltaf hlutfallslega minna og minna pláss í fjárhagsáætlunum og fjárlögum norrænu ríkjanna. Það er einfaldlega þannig að ef við ætlum að auka norrænt samstarf og efla þá kostar það peninga. Það er þannig. Ég veit að hæstv. ráðherra hefur tekið undir þau sjónarmið, þ.e. íslenski samstarfsráðherrann, á meðan önnur norræn ríki hafa ekki tekið svo vel í það. Við vorum kannski að ná smá árangri í þeirri umræðu, fannst mér, fyrir Covid og svo þegar Covid kom þá hrökk einhvern veginn allt aftur til baka af því að það voru auðvitað efnahagsþrengingar í tengslum við Covid. En á sama tíma og fjárframlögin eru að dragast saman, ef við horfum á landsframleiðslu landanna þó að það sé kannski ekki í krónutölum, þá telja næstum allir íbúar norrænu ríkjanna norrænt samstarf afskaplega mikilvægt og kalla eftir auknu norrænu samstarfi og raða því fremst þegar talað er um alþjóðlegt samstarf í norrænu ríkjunum. Ég óska eftir því að hæstv. ráðherra taki þau skilaboð bara sterkari inn í samstarfið áfram og það munum við auðvitað gera í Íslandsdeild Norðurlandaráðs og núna í formennsku á formennskuárinu.

En það er annað sem ég vil nefna. Sumir segja, forseti, að heimurinn hafi ekki verið eins hættulegur í 50 ár og hann er einmitt nú í dag. Norrænu ríkin hafa gott orðspor, það hefur ríkt friður á milli norrænu ríkjanna í meira en 200 ár og þau hafa gott orðspor í því að leiða saman stríðandi fylkingar og tala fyrir friði og friðsamlegum lausnum. Þess vegna fannst mér sú áhersla í formennskuáætlun Íslands í norrænu ráðherranefndinni að draga það fram að Norðurlöndin væru afl til friðar svo mikilvæg og hún er enn mikilvægari í dag því að því miður þá fer einhvern veginn ástandið versnandi og stríðandi fylkingum fjölgandi í heiminum í kringum okkur. Það ógnar velferðinni, ekki bara í þeim ríkjum þar sem stríð geisar heldur hefur þetta neikvæðar aukaverkanir og alveg hingað til okkar. Þannig að friður og friðsamlegar lausnir eru afskaplega mikilvægar og ég vona að norrænu ríkin geri sig gildandi. Noregur er auðvitað með ákveðna sögu í þeim efnum en það er von mín að hinar norrænu þjóðirnar fylki sér einnig saman og leggi meiri áherslu á það og hermi svolítið eftir Noregi í þeim efnum, ekki síst núna á síðustu vikum og mánuðum í þeirra afstöðu til ástandsins við botn Miðjarðarhafs. Noregur þekkir það afskaplega vel og hefur beitt sér þar fyrir friðsamlegum lausnum og fyrir hjálparstarfi og við eigum að horfa þangað ef við erum að leita fyrirmynda í þeim efnum.

Að lokum, forseti, þá getum við tengt saman umhverfis- og loftslagsmál og frið á norðurslóðum vegna þess að um leið og ísinn bráðnar á norðurslóðum og auðlindirnar verða aðgengilegar þá fjölgar þeim sem vilja næla sér í sinn hlut í þeim auðlindum. Við þurfum að gæta að þeim íbúum sem búa á norðurslóðum, að það séu þau sem fá þá að njóta nýtingu auðlindanna, vilji þau að þær verði nýttar og með hvaða hætti. Við þurfum að viðurkenna og horfast í augu við það að hernaðaruppbygging t.d. Rússa á norðurslóðum er staðreynd og við vitum að bæði Kína og Bandaríkin eru að horfa þangað og sjá einhverja ógn í þessari hernaðaruppbyggingu og kannski í kapphlaupinu um auðlindir á norðurslóðum. Þetta er bara eitthvað sem við þurfum að þora að tala um og við þurfum að draga upp hvað það er sem getur ógnað friði á norðurslóðum og vinna síðan í því að draga úr þeim ógnum. Trump vildi nú fyrir nokkrum árum síðan kaupa Grænland og auðvitað var sú hugmynd bara einhver brandari sem var blásið á en ég held að við þurfum samt að hafa sem áður áhyggjur af því að forysta og nýr forseti í Bandaríkjunum gæti látið sér detta eitthvað svipað í hug og það væri kannski ekki svo langt undan, því miður. Við þurfum því að gæta að íbúum norðurslóða og við þurfum að passa upp á menningu okkar og sögu. Það sem hefur gerst á undanförnum árum í norrænu samstarfi er að við höfum varið tíma okkar mikið í að ræða um öryggi og varnir og hernaðaruppbyggingu og varnarsamstarfið núna þegar öll ríkin fyrirsjáanlega verða komin í NATO. Síðan næst á eftir því höfum við talað um peninga og að við þurfum fleiri krónur í norræna samstarfið. Og umræðan um menninguna og menntunina, þessar sterku stoðir sem standa undir norrænu samstarfi úti í samfélögunum, úti í grasrótinni, hefur bara verið minni meðal okkar sem erum í norrænu samstarfi heldur hefur líka verið skorið niður fjármagn til þeirra mikilvægu verkefna. Ég hef áhyggjur af þessu því að þetta eru sterku stoðirnar undir samstarfið, meðal grasrótarinnar, úti í samfélaginu í norrænu ríkjunum og um leið og við erum búin að kippa þeim stoðum undan erum við í vondum málum.

Við eigum að horfa til sögunnar, til menningarinnar og til menntunarinnar. Vissulega eigum við að horfa til grænna lausna en það er verkefni alls mannkyns að glíma við hlýnun jarðar og afleiðingar af því öllu saman. Við eigum auðvitað að taka þátt í því eins og aðrar þjóðir en norrænu stoðirnar eru það sem við þurfum að gæta sérstaklega að, norrænu ríkin, því að það gerir enginn annar fyrir okkur.

Herra forseti. Ég vil þakka aftur fyrir þessa fínu skýrslu og þakka hæstv. ráðherra fyrir samstarfið og hans góða tón sem hann lagði inn í þetta samstarf milli Norðurlandaráðs og norrænu ráðherranefndarinnar.


Ræðumaður: Kristrún Frostadóttir

Virðulegi forseti. Ég þakka hæstv. ráðherra fyrir svarið. Mig langar að vekja athygli á því að það er eilítið sérstakt að fólk í rauninni viðurkenni að það sé ekki innan  heimilda þessa félags og mögulega ekki innan heimilda laganna að þetta sé í lagi vegna þess að þetta sé tímabundið ástand. Það er margt við þetta að athuga. Í fyrsta lagi væri hægt að gera hér breytingar innan húss þó að það séu ekki nema tímabundnar breytingar, bæði á heimildum Bríetar en líka á þessum umræddu lögum.

Í öðru lagi langar mig bara að vekja  hæstv. ráðherra og þingheim til umhugsunar um þau orð sem hér eru látin falla um „þegar húsnæðisvandinn verður leystur“ vegna þess að hann verður ekki leystur hér eftir þrjú ár. Áður en húsnæðisvandi vegna Grindavíkur kom til var gríðarlegur húsnæðisvandi hér til staðar. Veruleikinn er sá að áður en Grindavík kom til þá var til að mynda mjög erfið staða á vinnumarkaði og er enn þá mjög erfið staða á vinnumarkaði í kjarasamningum þar sem sumir aðilar í verkalýðshreyfingunni, stéttarfélögin, hafa fengið þau skilaboð að mögulega þurfi kröfur þeirra að víkja vegna núverandi ástands. Gott og vel. Við þurfum öll að taka mið af ástandinu. En væri fólki þá ekki í lófa lagið að horfa kannski til lengri tíma og sjá hvort það væri hægt að stefna að því að eitthvað af þeim aðgerðum sem ráðist er í núna vegna húsnæðisvanda Grindvíkinga — sem eru þá væntanlega íbúðir sem fólk mun ekki búa í að eilífu, líkt og hæstv. ráðherra segir hér,  íbúðir sem verða ekki nýttar þegar sá húsnæðisvandi verður leystur — að tækifærið verði nýtt til að byrja alvöruendurreisn á verkamannabústaðakerfinu sem var lagt niður á sínum tíma? Að nýta þá stöðu að ríkið hafi komið í eitt skipti inn á markaðinn og keypt tvisvar sinnum húsnæðiskost upp á 5 milljarða kr. með tilheyrandi áhrifum á markaðinn — og þið getið líka rétt ímyndað ykkur tilheyrandi áhrif á markaðinn þegar þetta er selt allt í einu — í staðinn fyrir að eiga bara þetta húsnæði eða koma því inn í félag sem hentar betur fyrir langtímahúsnæðismálin í landinu, því að þetta er líka krafa verkalýðshreyfingarinnar í dag. Væri ekki bara upplagt  að slá tvær flugur í einu höggi hér og reyna að ganga þar í takt?


Ræðumaður: Kristrún Frostadóttir

Virðulegi forseti. Mig langar til þess að spyrja hæstv. ráðherra varðandi stöðu Bríetar, sem á að nota núna til að fjármagna 120 íbúðir til viðbótar við þær 80 sem var samþykkt hér fyrir jól, og sérstaklega hvernig hún horfir á samspil þessara kaupa við aðrar aðgerðir á húsnæðismarkaði, ekki bara núna út af Grindavík heldur kannski á næstu árum vegna þess að við vitum að húsnæðismarkaðurinn er viðkvæmur markaður.

Það kom á óvart í hv. fjárlaganefnd fyrir jól að engin könnun hefði verið gerð á áhrifum þessara kaupa,  magnkaupa, á húsnæðismarkaðinn, eins mikilvæg og þau eru, þrátt fyrir að það hafi verið um 5 milljarða heildarkaup í raun sem þessi fjárveiting hefði ýtt undir. Og það er annað eins að fara að koma inn á markaðinn núna í kaupum, ef ekki meira.

Mig langaði til að vekja athygli ráðherra á því, ef hún hefur  ekki áttað sig á því, og fá viðbrögð varðandi það að Bríet hefur tæknilega séð  ekki heimildir til að fjárfesta á höfuðborgarsvæðinu. Þrátt fyrir það bendir ýmislegt til í þessu frumvarpi að það verði vilji fyrir því að fjárfesta á höfuðborgarsvæðinu og þetta var rætt í fjárlaganefnd á sínum tíma, hvort það ætti ekki að breyta heimildum félagsins. Og eins ef við skoðum lögin um Húsnæðis- og mannvirkjastofnun,  þar kemur fram að verkefni þess sé að fjárfesta í húsnæði þar sem er skortur á leiguhúsnæði og sérstök vandkvæði varðandi fjármögnun. Og við vitum að þessi félög voru sérstaklega stofnuð í kringum landsbyggðina.

Núna ætla ég ekki að gera lítið úr mikilvægi þess að við nýtum svona stofnun eða félag líkt og Bríeti til þess að kaupa slíkar íbúðir á tímum sem þessum. En spurningin  til ráðherra er: Ef það er vilji til þess að auka, hvað á ég að segja, húsnæði á félagslegum forsendum eða óhagnaðardrifnum forsendum í kerfinu til langframa og kannski vilji til að eiga þessar íbúðir líka síðar meir þrátt fyrir að þetta áfall sé riðið yfir, hvort það sé ekki best að gera þetta almennilega og breyta heimildum félagsins svo það sé hægt að gera þetta rétt.


Ræðumaður: Dagbjört Hákonardóttir

Virðulegur forseti. Ég þakka hæstv. ráðherra fyrir svarið. Í þessu sambandi er nauðsynlegt að minna á að við afgreiðslu fjárlagafrumvarpsins fyrir jól þá lagði Samfylkingin til að fjárlaganefnd gerði þverpólitískar tillögur um nauðsynlega fjármögnun til úrbóta í fangelsismálum sem stjórnarflokkarnir studdu ekki, illu heilli.

Um verkefni sem hægt er að leggja niður til að sinna grundvallarverkefnum — ég verð að hryggja hæstv. ráðherra með því að ég hef ekki miklu að deila í þessari umræðu vegna þess að hreinlega er af nógu að taka og mig grunar að það skorti verulega á skynbragð fyrir þeim verkefnum sem geta ekki beðið. Við erum að tala um fíknivanda og geðheilbrigðismál, samtal sem hæstv. fjármálaráðherra verður að eiga við heilbrigðisráðherra. Tölum bara um grundvallarhluti eins og að fangar geti hreinlega komist til tannlæknis, líkt og bent var á í skýrslu Ríkisendurskoðunar að væri hreinlega brotalöm. Málefni kvenfanga, fjölskyldur fanga — það er algerlega morgunljóst að grundvallarþörf hvers ríkis er að tryggja það að hægt sé að sinna okkar minnstu bræðrum og systrum með þeim hætti að við berum einhvers konar lágmarksvirðingu fyrir þessu fólki, eigi það að snúa út í samfélagið og verða endurbættur þjóðfélagsþegn.


Ræðumaður: Dagbjört Hákonardóttir

Virðulegur forseti. Fangelsismál á Íslandi fá um þessar mundir verðskuldaða athygli og það er ekki að ástæðulausu. Fangelsin okkar hafa sætt niðurskurði í 21 ár og hefur sú flata aðhaldskrafa lengst af verið í boði Sjálfstæðisflokksins. Við sjáum ekki fram á að nýtt fangelsi rísi fyrr en í fyrsta lagi eftir fimm ár. Athugum samt að þetta hús á eftir að teikna. Hæstv. dómsmálaráðherra hefur sagst hafa eyrnamerkt talsvert fé á þessu ári í fangelsismálin, um 250 milljónir til Fangelsismálastofnunar og 80 milljónir í starfsþjálfun fangavarða sérstaklega. Í lok síðasta árs vakti fangelsismálastjóri þó athygli á 300 millj. kr. fjárþörf til að unnt væri að brúa það sem upp á vantar í rekstri fangelsa á Íslandi. Ég vek líka athygli á því að fjármunirnir geta ekki aðeins og eingöngu farið í nýja steinsteypu. Umbóta er verulega þörf í rekstri fangelsa núna og það þarf að bregðast við ástandinu í öllum fangelsum landsins því að það er svo langt því frá aðeins þörf á því að bæta aðstæður á Litla-Hrauni.

Ég spyr því hæstv. fjármálaráðherra: Hefur fjármálaráðuneytið hafið undirbúning að byggingu nýs fangelsis í samstarfi við dómsmálaráðuneytið? Eigum við eftir að sjá fjármálaráðuneytið vinna að því að brúa bilið varðandi þá fjárþörf sem Fangelsismálastofnun stendur óumflýjanlega frammi fyrir á þessu ári og þeim næstu, samhliða uppbyggingu á nýju fangelsi? Telur fjármálaráðherra það forgangsatriði að tryggja mönnun innan veggja fangelsa svo tryggt verði að allir þeir aðilar sem dæmdir hafa verið til fangelsisvistar af dómstólum landsins geti hafið afplánun innan eðlilegs tíma? Eða munum við sjá fram á það að Fangelsismálastofnun komist aftur í öngstræti í árslok líkt og hin fyrri ár, sem þingið þarf svo að bjarga á síðustu stundu?


Ræðumaður: Magnús Árni Skjöld Magnússon

Herra forseti. Ég vil þakka hv. þingmanni kærlega fyrir svar hans hér og lýsa yfir vonbrigðum mínum með að hafa ekki getað hlustað á ræðuna sem hann nefndi hér áðan, þessa 20 mínútna ræðu. Ég held að þar hafi örugglega margt komið fram. Hv. þingmaður nefnir réttilega að það þurfi að fara fram hagræðing því að væntanlega er um sóun að ræða sem hugsanlega má útrýma. Mig langar þá til að spyrja líka í framhaldi af því: Eru sóknartækifæri, ekki bara hagræðingartækifæri heldur raunveruleg sóknartækifæri í íslenskum landbúnaði?


Ræðumaður: Magnús Árni Skjöld Magnússon

Hæstv. forseti. Mér finnst þetta svo skemmtileg umræða að ég er að reyna að draga hana á langinn eða afsaka mig í þeim efnum. Hv. þm. Njáll Trausti Friðbertsson fór ágætlega yfir fjöldamargar áskoranir þessarar atvinnugreinar sem komu ágætlega fram í hans máli hér og þetta frumvarp sem hér er til umræðu er auðvitað liður í að taka á ákveðnum þætti þeirra. Mig langar þess vegna til að spyrja hv. þingmann hvort hann sé sammála því orðavali mínu sem ég notaði í ræðu minni hérna áðan að þetta sé atvinnugrein í kreppu, og ef svo er, hvort það þurfi ekki í rauninni að endurhugsa grundvöll hennar með einhverjum hætti. Ef hann er hugsanlega sammála mér í því, ég gæti náttúrlega kannski nýtt þetta í annað andsvar en ég ætla að láta það fljóta með núna, þá  með hvaða hætti? Nú er ég sem sagt bara að biðja hv. þingmann að hugsa dálítið stórt og breitt með okkur hérna inni, að nota þetta tækifæri. Er einhver sýn, langtímasýn þar sem við þurfum ekki að vera með bændur stöðugt í einhverri úlfakreppu og afkomuótta?


Ræðumaður: Magnús Árni Skjöld Magnússon

Hæstv. forseti. Ég vona að hv. þm. Njáll Trausti Friðbertsson haldi ekki að ég sé á móti fæðuöryggi. Það er ég svo sannarlega ekki enda var það ekki hluti af þeirri ræðu sem ég flutti hér áðan og nefndi þá að vonandi fáum við tækifæri til að tala betur um það hér á eftir. Ég held að það sé gríðarlega mikilvægt að standa vörð um fæðuöryggi og styð bara eindregið að það sé gert. Við verðum að sjá til þess að hér séu framleidd matvæli og að hér séu til matvæli — af því að við framleiðum auðvitað ekki allt sem við borðum, klárlega ekki, við höfum ekki tök á því — til að hér verði ekki fæðuskortur ef kemur til brests í aðfangakeðju sökum náttúruhamfara eða ófriðar eða annars óskunda.

Að sama skapi er ég alls ekki andstæðingur hagræðingar í landbúnaði. Ég geri mér auðvitað grein fyrir því að við göngum ekki í Evrópusambandið á hálfu ári og það mun ekki leysa vanda sauðfjárbænda vorið 2025. En þangað til að við kæmumst mögulega inn í það að skoða hvort það væri íslenskum bændum hagfellt að vera hluti af evrópsku landbúnaðarstefnunni þá er um að gera að velta upp þeim steinum sem þarf að velta til að skoða hvað hægt er að gera betur og hvað hægt er að gera hagkvæmar þegar kemur að því að framleiða þessa mikilvægu vöru á okkar ágæta landi.


Ræðumaður: Magnús Árni Skjöld Magnússon

Herra forseti. Ég þakka fyrir þessa spennandi spurningu og gæti reyndar haldið 40 mínútna fyrirlestur um hana ef eftirspurn væri eftir því og tími væri til. Evrópusambandið er auðvitað tollabandalag en það er meira en það, það er líka samband utan um alls konar aðra hluti. Þessi spurning snertir auðvitað á risastóru máli sem snertir ekki bara Evrópusambandið heldur Vesturlönd öll og okkur þar á meðal og snýst um það hvaða vörur við viljum fá inn á markaði okkar frá löndum þar sem hægt er að framleiða þær með mun ódýrari hætti en hér. Það hefur stundum verið talað um að það gæti verið að besta þróunaraðstoðin, ef ég má nota það orð, sem hægt væri að veita, að veita markaðsaðgang. Þetta er því bara allt önnur spurning heldur en evrópska landbúnaðarstefnan sem snýst  um það að standa vörð um evrópskan landbúnað. Evrópusambandið myndi auðvitað að standa vörð um íslenskan landbúnað ef við værum hluti af því bandalagi. En það er  rétt að hugsanlega mætti skoða það að flytja inn vörur frá Afríku og öðrum svæðum sem eru efnahagslega undirskipuð og styrkja með því undirstöður í þeim löndum, en ég held að við myndum seint flytja inn íslenskt lambakjöt frá Simbabve.


Ræðumaður: Magnús Árni Skjöld Magnússon

Hæstv. forseti. Ég vil byrja á að þakka fyrir þessa ágætu umræðu sem fer hér fram um íslenskan landbúnað og þessa tillögu. Eins og komið hefur fram hér í umræðunum þá er íslenskur landbúnaður atvinnugrein í kreppu og það má kannski segja að þetta frumvarp sé ein birtingarmynd þess. Við verðum ítrekað vitni að því að bændur sendi frá sér neyðarkall vegna þess að tekjur þeirra eru með þeim hætti að það er spurning hvers vegna þeir eru að standa í þessu yfir höfuð. Ég hef lengi verið þeirrar skoðunar að það þurfi eitthvað að breytast í umgjörðinni utan um íslenskan landbúnað. Það er eitthvað mjög brogað þar á ferðinni. Hér er framleidd fyrsta flokks vara og þá er ég kannski helst að tala um lambakjötið. Eins og kom fram í máli hv. þingmanns hér áðan, Höllu Signýjar Kristjánsdóttur, er þetta ákaflega umhverfisvæn framleiðsla að mörgu leyti, sjálfbær og flott. Það er auðvitað ekki hægt að alhæfa um alla íslenska landbúnaðarframleiðslu eða allar íslenskar landbúnaðarafurðir án þess að ég ætli að fara að tína eitthvað til. En það er hins vegar klárt að lambakjötið er auðvitað krúnudjásnið í krónu íslensks landbúnaðar og þessarar atvinnugreinar.

Það er annað sem ekki má gleymast þegar fjallað er um landbúnað og það er að landbúnaður er menningarstarfsemi, herra forseti, ef ég má nota það orð. Ég veit að það er kannski ekki hárnákvæmt en landbúnaður er einfaldlega menningarlega mikilvæg starfsemi í samfélögum eins og okkar sem hafa grundvallast á landbúnaði og væru ekki til nema fyrir þá ágætu atvinnugrein.

Fæðuöryggi er orð sem heyrist auðvitað oft í umræðum um landbúnað og landbúnaðarafurðir en ég geri nú ráð fyrir því að við munum fá tækifæri til að ræða þann þátt þessarar starfsemi betur hér á eftir þegar kemur að umræðu um frumvarp hv. þm. Þórarins Inga Péturssonar um fyrirkomulag matvælaframleiðslu til neyðarbirgða.

Það er annað sem oft er í umræðunni og í deiglunni þegar rætt er um landbúnaðinn en það eru erfiðleikar við endurnýjun stéttarinnar. Við vitum það að bændur eru að meðaltali orðnir tiltölulega fullorðnir, sennilega komnir á minn aldur flestir svona miðað við það sem kemur fram í tölum. Ef til er einhver meðaltalsbóndi þá væri hann á aldur við okkur hv. þm. Þórarin Inga Pétursson. Við höfum fjallað um það líka í atvinnuveganefnd og það er auðvitað spennandi viðfangsefni eða áhugavert viðfangsefni, skulum við segja, hvernig hægt er að stuðla betur að endurnýjun í landbúnaði. Ég held að það hljóti að vera einhver sóknarfæri þar og þá í umgjörðinni utan um þessa ágætu atvinnugrein.

Hv. þingmaður nefndi það hér í framsögu sinni fyrir þessu máli að samkeppnin er nú þegar til staðar. Íslenskur landbúnaður er þegar í samkeppni við innfluttar vörur og það hefur komið fram í máli annarra hv. þingmanna hér líka þannig að þetta frumvarp er auðvitað liður í því að takast á við þá stöðu og sýni ég því fullan skilning. En það er ljóst að sumar búgreinar okkar myndu eiga erfitt með eða eiga erfiðara með þessa samkeppni við innfluttu vöruna, eiga erfitt með að keppa í verðum, skulum við segja. En önnur vara sem framleidd er á þessu landi keppir klárlega í gæðum eins og komið hefur fram líka ítrekað, bæði í minni ræðu og ræðum annarra hv. þingmanna. Önnur vara er einhvers konar dagvara sem er ekki í mikilli hættu gagnvart erlendri samkeppni.

En ég kem hingað upp, hæstv. forseti, til þess að tæpa á því, sem er a.m.k. skoðun þess sem hér stendur, að það þurfi að stokka upp þessa grein með einhverjum hætti. Ég er líka talsmaður þess að íslenskir bændur taki alvöruumræðu um hvað myndi gerast ef Ísland gengi í Evrópusambandið og tæki þátt í landbúnaðarstefnu sambandsins. Það hefur verið nefnt hér áður í þessum umræðum. Hv. þm. Þorgerður Katrín Gunnarsdóttir kom inn á það áðan og fleiri og því var aðeins kastað hérna á milli. En væri það í rauninni alslæmt fyrir íslenskan landbúnað?

Herra forseti. Ég man eftir skýrslu sem kom út þegar Ísland var í umsóknarferlinu við Evrópusambandið í kjölfar umsóknarinnar árið 2009, skýrsla sem Hagfræðistofnun Háskóla Íslands vann fyrir íslensk stjórnvöld. Hún skoðaði og kafaði mjög djúpt ofan í stöðu íslensks landbúnaðar í tengslum við þessa umsókn og evrópsku landbúnaðarstefnuna. Þar kom fram að það væri auðvitað talsvert misjafnt hvernig greinum íslensks landbúnaðar myndi reiða af innan hennar. En ég man það líka að það var skoðun stofnunarinnar á þeim tíma að íslensk lambakjötsframleiðsla ætti að öllum líkindum ágætisframtíð innan Evrópusambandsins. Verksmiðjuframleiðslan svokallaða myndi væntanlega tapa en sauðfjárræktin gæti hugsanlega eflst og ekki síst vegna þess að hún er, eins og hefur komið fram hér, sjálfbær umhverfisvæn framleiðsla sem aukin eftirspurn er eftir í Evrópusambandinu. Við sjáum að hluti af þeim mótmælum sem fara fram þessa dagana í löndum Evrópusambandsins sem framkvæmdastjórn Evrópusambandsins mun tækla núna á fundi sínum sem er yfirvofandi, snýr að þessum umhverfiskröfum, auknu umhverfiskröfum sem við uppfyllum að miklu leyti og þyrftum ekki að óttast að væri okkur óhagfelldar ef við værum inni í landbúnaðarstefnu sambandsins. Þess ber að geta að Evrópusambandið snýst að stórum hluta um landbúnað og stærstur hluti útgjalda þess fyrirbæris er í tengslum við sameiginlegu landbúnaðarstefnuna, CAP, eins og hún er skammstöfuð, Common Agricultural Policy, eins og það er á enskunni. Ég hvet íslenska bændur til að skoða hvort það séu ekki tækifæri í þessari miklu áherslu sambandsins á landbúnað.

Hv. þm. Þórarinn Ingi Pétursson talaði um stöðuna í Evrópusambandinu hérna áðan og nefndi m.a. eplabóndann í Frakklandi. Ég hef frekar takmarkaða trú á að við munum þurfa að standa í samkeppni við spænska eplaframleiðendur. En við erum samt með vöru sem ég held að eigi fullt erindi inn á evrópskan markað og gæti staðið þar keik.

Sameiginlega landbúnaðarstefnan var sett á fót árið 1962 af þeim ríkjum sem þá voru í þessu fyrirbæri sem var að þróast yfir í það að verða Evrópubandalagið sem síðan varð að Evrópusambandinu. Hún er svona í grunninn, með leyfi forseta, að styðja bændur og bæta landbúnaðarframleiðslu í Evrópusambandinu, að tryggja stöðugt framboð af mat á viðráðanlegu verði, að standa vörð um tekjur evrópskra bænda, að tækla loftslagsbreytingar og sjálfbæra stýringu náttúruauðlinda, að standa vörð um sveitir og landslag í sveitum Evrópu, halda efnahag sveitanna gangandi með störfum í landbúnaði og tengdum geirum. Þetta er auðvitað gert með sértækum aðgerðum og beingreiðslum til bænda þar sem stutt er við umhverfisvænan landbúnað. Sambandið tekur líka á erfiðum aðstæðum sem geta skapast á markaði, t.d. þegar verða aðfangakeðjuerfiðleikar eða annað slíkt. Stefnan er að styðja við bakið á hinum dreifðu byggðum með aðildarríkjunum og taka á þeim áskorunum sem eru til staðar í landsbyggðunum. Við þetta bætist auðvitað að ef Ísland væri innan Evrópusambandsins, herra forseti, þá eru góðar líkur á því að allur íslenskur landbúnaður yrði skilgreindur sem heimskautalandbúnaður og nyti þar af leiðandi sérstaks skjóls í krafti þess, eins og hluti landbúnaðar Finnlands nýtur og  Svíþjóðar líka, en allt landið er norðan þeirrar breiddargráðu sem skilgreinir þennan heimskautalandbúnað. Er þetta ekki ágætisstefna, herra forseti? Ég bara spyr.


Ræðumaður: Magnús Árni Skjöld Magnússon

Hæstv. forseti. Ég ætla ekki að vera langorður. Tilgangur minn með því að koma hér upp í dag er svipaður og þeirra og hér hafa talað, að þakka fyrir gott starf í nefndinni. Það er gaman að koma inn í störf sem eru með þessum hætti. Ég er, eins og þingheimur veit, að fylla í skarð þingmanns sem er í leyfi og kem inn í störf nefnda svolítið „random“ en það er ákaflega ánægjulegt að sjá og verða vitni að starfi nefndar eins og í þessu tilfelli í tengslum við þetta tiltekna mál. Ekki aðeins er það unnið hratt og örugglega, vegna þess að tilefnið kallar á það, heldur er það líka mjög vandað. Spurninga er spurt, það er hlustað og gerðar  breytingar þegar fram koma málefnalegar athugasemdir. Þetta er svona klassískt dæmi um það sem fer allt of lágt í samfélaginu í dag, þ.e. þegar vinnubrögð hér á þingi eru góð. Það er gott að verða vitni að því og rétt að vekja athygli á því og ég þakka kærlega fyrir þetta starf.

Mig langar líka, eins og síðasti ræðumaður, að minna á að það þarf að kynna þetta úrræði vel og kannski ekki síst gagnvart þeim sem eru af erlendu bergi brotnir og hafa minna bakland hér á þessu landi og þekkja minna til hvernig kaupin gerast á eyrinni. Ég veit svo sem að það fólk sem starfar að þessum málum úti í feltinu er meðvitað um það þannig að ég hef ekki miklar áhyggjur af því en engu að síður finnst mér ástæða til að nefna það hér. En enn og aftur, ég er stoltur af því að vera á þessu máli og þakka fyrir gott starf í nefndinni.


Ræðumaður: Dagbjört Hákonardóttir

Virðulegi forseti. Við höldum áfram að tala um fangelsi og fangana. Það ætlar sér enginn að lenda í fangelsi. Það vill enginn fara í fangelsi og þeir sem þar lenda eru staddir á sínum lægsta punkti í tilverunni. Umfjöllun Kveiks á RÚV í gærkvöldi ætti þess vegna ekki að fram hjá neinum. Líkt og hv. þingmenn Pírata hafa hér minnst á með mér í dag er þar skyggnst inn í heimkynni fanga sem afplána á Litla-Hrauni og raunveruleikinn er ekkert annað en hræðilegur. Núverandi húsakostur og heilbrigðisþjónusta, ef heilbrigðisþjónustu má kalla, sem býðst frelsissviptum hér á landi er algerlega óviðunandi. Það er ekkert erfitt að leita svara við því hvers vegna málum er svo fyrir komið, þetta strandar bara á pólitískri forgangsröðun fjármuna. Þetta er ekki í fókus og nær ekki fram fyrir röðina hjá ríkisstjórninni. Það er alveg sama hvar hönd á snertir, við getum rætt geðheilbrigði fanga, málefni kvenfanga, fjölskyldur fanga og börn og getu þeirra til að eiga gæðasamveru með foreldrum sínum því að börnin hafa nákvæmlega ekkert til saka unnið. Við getum líka nefnt aðstæður inni í fangelsunum, næringu fanga, tækifæri þeirra til náms og getu til að ná bata og frelsi frá fíkn, líkamlegt öryggi fanga og getu til þess að bæta hreinlega ráð sitt og snúa út í samfélagið reynslunni ríkari. Ég gæti líka talað lengi um aðstæður fangavarða á vinnustaðnum og mikilvægi þess að við fáum hæft starfsfólk til starfa. Það gefur augaleið að fólk fæst ekki til að vinna á stað sem er ónýtur.

Virðulegur forseti. Við þurfum að gerbreyta hugsunarhætti okkar í þessum málaflokki, segja skilið við vítahringinn því við vitum alveg hver hann er: Fangar hreinlega snúa aftur í afplánun. Það eru fáir ef einhverjir sem hafa getu til þess að öðlast trú á samfélaginu ef þeir fá þau skilaboð trekk í trekk að þeir séu einskis virði.


Ræðumaður: Oddný G. Harðardóttir

Herra forseti. Fyrr í þessum mánuði þá birtust fréttir af skimunum starfsmanna flugfélags fyrir ADHD-lyfjum. Þar segir að dæmi séu um að verðandi flugliðar sem farið hafa í gegnum ráðningarferli og þjálfun hjá flugfélaginu Play hafi ekki séð sér fært að starfa hjá flugfélaginu eftir að þau fengu upplýsingar um að nýleg Evrópureglugerð væri með tiltekin ADHD-lyf á bannlista. Starfsfólkið gæti átt von á að sæta fyrirvaralausri lyfjaskimun og treysti sér ekki til að vera án lyfjanna. Á heimasíðu ADHD-samtakanna segir að samtökin hafi sent Isavia, Samgöngustofu, Icelandair, Play, Heilsuvernd og Fluglæknasetrinu formlegt erindi þar sem óskað er eftir skýrum svörum við spurningum sem varða starfshætti þessara rekstraraðila þegar kemur að ráðningum og eftirliti með heilsufari starfsfólks, ekki síst með tilliti til ADHD og mögulegrar lyfjanotkunar vegna þess. Þar segir, með leyfi forseta:

„Í ljósi fjölmiðlaumfjöllunar á undanförnum mánuðum um innleiðingu skimana flugáhafna hér á landi, m.a. vegna svokallaðra „geðvirkra efna“ og reynslu starfsfólks íslenskra flugfélaga af framkvæmd umræddra skimana, telja ADHD samtökin ljóst að með margvíslegum hætti sé nú brotið gegn ýmsum grundvallarréttindum fólks sem starfar við flug á Íslandi, ekki síst fólki með ADHD.“

Herra forseti. Fólk með ADHD tekur lyfin svo það geti sinnt störfum sínum betur og átt betra líf en án lyfjanna. Jafnvel þó að vitnað sé til alþjóðlegra reglugerða þá hlýtur að þurfa að gera greinarmun á misnotkun og notkun lyfja af læknisráði. Það er ólíðandi, forseti, að atvinnuréttindi fólks séu takmörkuð með þessum hætti og þetta verðum við hér inni að skoða betur.


Ræðumaður: Magnús Árni Skjöld Magnússon

Virðulegi forseti. Ekki þarf að tíunda þá stöðu sem við Íslendingar erum í um þessar mundir þegar kemur að glímu okkar við náttúruöflin. Þá er ég ekki að tala um vetrarhríðina sem lemur húsið að utan heldur auðvitað eldvirknina sem er vöknuð til lífsins á Reykjanesskaganum og hefur leitt til þess að við höfum þurft að rýma heilt bæjarfélag. Það er til marks um samstöðu okkar sem þjóðar að við höfum brugðist hratt við og héðan frá Alþingi berast þau skilaboð, vonandi hátt og skýrt, til Grindvíkinga að við stöndum með þeim í þessum hremmingum. Undanfarna daga hefur hæstv. fjármálaráðherra rætt um kostnað þann sem mun falla á  ríkissjóð vegna þessarar stöðu og er hann verulegur eins og gefur að skilja. Eins hefur hún reifað þá hugmynd að hér verði komið á fót þjóðarsjóði til að takast á við svona áföll í framtíðinni, þ.e. að eyrnamerkja peninga sem koma í ríkiskassann viðbrögðum við náttúrutengdum áföllum. Ég sá einhvers staðar því haldið fram að þetta yrði eins og norski olíusjóðurinn, en það er nú ekki alveg nákvæmt, þeir fjármunir koma auðvitað aldrei inn í norskt hagkerfi. En gott og vel. Staðan er hins vegar sú að burt séð frá rausnarlegri söfnun Færeyinga fyrir  Grindvíkinga þá stöndum við Íslendingar nokkurn veginn ein í þessu verkefni, a.m.k. þegar kemur að því að fjármagna tjónið.

Ég nefndi í blaðagrein sem ég skrifaði fyrir nokkrum vikum að ef við hefðum borið gæfu til að halda áfram aðildarviðræðum við Evrópusambandið þá þyrfti svo ekki að vera. Dæmi um slíkt er að Evrópusambandið starfrækir sjóð sem er hugsaður til að mæta áföllum á borð við þessi, eldgosum þar á meðal. Evrópusambandið, eins og fjöldamargir hér inni vita auðvitað, snýst ekki bara um efnahagsmál heldur er það samfélag. Það stendur saman þegar þörf krefur. Þessi sjóður er dæmi um slíkt. Við Íslendingar höfum ákveðið að taka þátt í ýmsum þáttum þessa samstarfs og höfum notið góðs af samstöðunni, t.d. í Covid-19. Við höfum samt ekki enn stigið skrefið inn í samfélagið.

Herra forseti. Kannski er nú, í ljósi þess að við erum, eftir því sem vísindamenn segja, að fara inn í nýtt skeið náttúruhamfara, tími til kominn að fara að gera það svo að við þurfum ekki að takast á við það alveg ein.


Ræðumaður: Magnús Árni Skjöld Magnússon

Virðulegur forseti. Ég þakka hv. þingmanni fyrir þessa skemmtilegu umræðu og spennandi umræðu og mikilvægu umræðu. Varðandi síðari spurninguna og síðara umræðuefnið þá blasir það við að mér finnst þetta ekki góð þróun og er mun hallari undir það að námslán ættu að falla niður við eftirlaunaaldur frekar en að það komi feitur tékki sem þarf að semja um að klára þangað til yfir lýkur. En það er auðvitað þannig að það eru mismunandi lánategundir í gangi þarna úti og þeir sem tóku lán á tíunda áratug síðustu aldar eru undir öðrum skilmálum, skilst mér, en þeir sem eru að taka lán í dag.

Hvað varðar fyrri spurninguna þá er skemmtilegt að rifja það upp að þessi umræða kom upp hér þegar ég var á þingi 1998–1999. Mig minnir að ég hafi ekki verið hrifinn af þessari hugmynd þá en hún kom upp í tengslum við byggðastefnu — eða ef ég man það rétt var ég ekki hrifinn af henni þá. Ástæðan fyrir því er kannski sú að þeir sem við viljum laða til starfa úti á landsbyggðunum eru ekkert endilega kannski með námslán á bakinu. Aðstaða fólks er mismunandi. Sumir eru með námslán. Eigum við að leggja það á þá að þurfa að fara í þessa þegnskylduvinnu frekar heldur en þá sem höfðu ráð á því að fara í gegnum sitt nám án þess að taka námslán? En ég er alveg til í að hlusta á öll góð rök í þessum efnum og hengi mig ekki í einhverjar kreddustefnur í þeim. Ef þetta er eitthvað sem laðar mikilvæga starfsmenn út á land, segjum dýralækna eða lækna eða heilbrigðisstarfsfólk eða annað starfsfólk sem skortur er á, þá held ég að þetta sé vel skoðandi.


Ræðumaður: Magnús Árni Skjöld Magnússon

Herra forseti. Ég þakka hv. þingmanni kærlega fyrir þessa skemmtilegu spurningu. Ég verð að hryggja hann með því að ég kem algerlega ískaldur að þessu en eins og áður segir þá tók ég ekki þátt í umfjöllun um þingsályktunartillögu þingmannsins og meðflutningsmanna hans í þingflokki Samfylkingarinnar. Eins og kom fram í ræðu minni hér áðan þá er ég þeirrar skoðunar að þetta eigi að vera jöfnunartæki og mikilvægt tæki í því að búa hér til samfélag jöfnuðar. Þingmaðurinn nefndi áhugaverðan hlut hér áðan sem er það sem hann kallaði einkavæðingu námslánakerfisins en hún átti sér auðvitað stað fyrir margt löngu þegar hætt var að greiða út námslánin jafnóðum, þ.e. við upphaf annar, og ákveðið var að greiða námslánin eftir á. Þá tóku bankarnir að sér að brúa það bil með sínum vöxtum. Það má því segja að einkavæðing námslánakerfisins hafi gerst á þeim tímapunkti.


Ræðumaður: Magnús Árni Skjöld Magnússon

Hæstv. forseti. Ég vil þakka hv. þm. Gísla Rafni Ólafssyni fyrir framsögu hans með þessu ágæta frumvarpi sem mælt er fyrir. Þarna er komið inn á ýmis mál sem til úrbóta gætu verið. Kannski ber fyrst að nefna þá staðreynd að þær upphæðir sem námsmönnum er gert að lifa á eru engan veginn í takt við þá framfærslu sem er raunverulega í þessu samfélagi. Þannig hefur það verið lengi, sem hefur auðvitað afleiðingar því að það verður til þess, eins og hv. þingmaður kom ágætlega inn á áðan, að sífellt fleiri námsmenn kjósa að vinna með námi, sem er íþyngjandi. Þarna er líka komið inn á það að það getur verið mjög stressandi fyrir námsmenn sem reiða sig á námslán til framfærslu sinnar og jafnvel sinnar fjölskyldu að eiga von á því að fá þau ekki ef illa gengur í einhverju einu prófi, ef þeir eru illa fyrir kallaðir af einhverjum ástæðum — við þekkjum það að ýmsar ástæður geta legið þar að baki — og þá fari öll þeirra fjármál upp í loft. Þetta er óheppilegt fyrirkomulag og mér sýnist að það sem hér er verið að stinga upp á geti verið til bóta í þeim efnum.

Menntasjóður námsmanna, sem lengi hét Lánasjóður íslenskra námsmanna, er merkileg stofnun í íslensku samfélagi og mikilvæg og hefur gert mörgum kleift að kljúfa það að mennta sig við góða háskóla víða um heim og komast í gegnum háskólanám þrátt fyrir takmörkuð efni. Hlutverk þessa sjóðs verður því seint ofmetið þegar kemur að því að tryggja jöfnuð í samfélaginu, jöfnuð til að ná sér í þá menntun sem hugurinn stendur til. Mér hefur stundum, herra forseti, fundist svolítið vanta upp á þá hugsun um þennan sjóð að hann sé fyrst og fremst félagslegt jöfnunartæki og hefur fundist gæta í dálítinn tíma þeirrar hugsunar að þetta sé bara sjóður á einhverjum markaði og honum beri að standa undir sér o.s.frv. Gott og blessað, það kann að vera að lögin og umgjörðin í kringum sjóðinn séu með þeim hætti að þeim sem þar ráða för finnist það mikilvægast í þeirra störfum en fjárfestingin sem felst í menntuninni sem borgarar þessa lands ná sér í með tilstuðlan þessa sjóðs er auðvitað það sem við erum að vinna að og það sem sjóðurinn var stofnaður til að gera. Hann er sem slíkur ein af mikilvægu stofnunum í þessu landi til að við búum hér við jöfnuð og jöfn tækifæri. Hann á ekki að verða þannig að hann flæki fólk í skuldafen ævina á enda. Mín skoðun er sú og ég lýsi henni hér að þótt ég viti að námslánin fyrnist við andlát finnst mér að þau ættu að fyrnast fyrr. Við sjáum að t.d. í Bandaríkjunum er núna verið að vinna að því að strika út gamlar námslánaskuldir og það er vegna þess að stjórnvöld þar sjá að námslán eru góð fjárfesting í fólki, í samfélaginu og í jöfnuði. Mér finnst að sú hugsun þurfi að komast meira inn í umræðuna um Menntasjóð námsmanna og að til framtíðar verði hann það sem hann á að vera; jöfnunartæki.

Annað mál sem snertir þetta er það að stundum kýs fólk að mennta sig við eitthvað en ákveður síðan af einhverjum ástæðum að vinna ekki við það. Það kann að vera að fólk hafi menntað sig til starfa sem gætu jafnvel verið í háum tekjuflokki en kjósi síðan að starfa við eitthvað allt annað vegna þess að þegar á hólminn er komið stóð hugur þess til annars. Þá er að mínu mati nauðsynlegt að taka tillit til þess að lífið getur breyst og aðstæður fólks, og horfa til þess að fólk er alls konar.

Virðulegur forseti. Eins og áður segir þá vona ég að þetta ágæta mál, sem mér fannst vandlega rökstutt af hv. þm. Gísla Rafn Ólafssyni áðan, fái framgang og njóti hljómgrunns hér á Alþingi Íslendinga.


Ræðumaður: Magnús Árni Skjöld Magnússon

Hæstv. forseti. Hér í dag erum við að ræða stórt mál. Það er óhætt að segja að sjávarútvegur sé fyrirferðarmikill í lífi þessarar litlu þjóðar og hafi verið það um langan aldur. Fyrsta skjaldarmerki landsins sem þekkt er bar einmitt flattan hauslausan þorsk og var það merki þessarar eyju frá árinu 1593, svo staðfestar heimildir séu til um, til ársins 1903 þegar fálkamerkið góða var tekið upp. Ef saga íslenskrar efnahagsþróunar, sérstaklega á 20. öldinni, er skoðuð þá er hægt að súmmera hana upp nánast í einu orði: Sjávarútvegur. Við sjáum auðvitað merkin allt í kringum okkur; skipstjóravillurnar í Vesturbænum sem voru byggðar fyrir ótrúlegan hagnað fyrstu áranna sem útgerð var hér í einhverju marki frá Reykjavík árin í kringum fyrri heimsstyrjöld, þegar fjárfesting í skipum borgaði sig upp á tveimur árum. Við þekkjum auðvitað líka söguna í kringum nýsköpunartogarana, þegar atvinnustefna ríkisins var sú að byggja upp þennan atvinnuveg, þessa atvinnugrein og veðja á hana til efnahagsþróunar. Við eyddum öllum þeim gjaldeyrisforða sem við höfðum annars aflað okkur í stríðinu, sem var umtalsverður, á tveimur árum í fjárfestingu í sjávarútvegi.

Alla tíð síðan má segja að það hafi verið markviss stefna af hálfu íslenska ríkisins að styðja við þennan atvinnuveg og byggja um hann ramma sem getur orðið til þess að hans vegur verði sem mestur. Við getum nefnt hluti eins og fjölgengisstefnuna sem var í gangi á sjötta áratugnum. Við getum nefnt niðurgreiðsluna á olíunni sem var til staðar í upphafi áttunda áratugarins. Við getum auðvitað nefnt þorskastríðin sem voru háð til að tryggja hagsmuni Íslendinga þegar kom að sókn í miðin í kringum landið og var það vel að þau tækjust með þeim hætti sem þau tókust, að Bretar voru látnir bakka með sínar kröfur og við tókum stjórnina á okkar eigin landhelgi.

Þetta leiddi auðvitað allt til talsverðrar ofveiði og í óefni stefndi á áttunda og níunda áratugnum. Þess vegna, eins og kom fram í máli eins hv. þingmanns hér áðan, var gripið til þess ráðs að búa til þetta kvótakerfi og kvótasetja mikilvægustu fisktegundirnar, sérstaklega auðvitað þorskinn. Var það vel, því að tekist hefur að snúa við þeirri óheillaþróun sem var á þeim tíma, ólíkt því sem gerst hefur víða annars staðar í heiminum. Það er auðvitað rétt að íslenskur sjávarútvegur er gríðarlega mikilvæg atvinnugrein enn þann dag í dag á Íslandi. Hún er ein helsta stoðin fyrir íslenskt efnahagslíf og ein af þremur meginatvinnugreinum þegar kemur að gjaldeyrisöflun þessarar þjóðar.

En hvað var það þá við kvótakerfið sem varð til þess að hér hafa staðið takmarkalitlar deilur síðan því var komið á? Það var kannski ekki kvótakerfið sem slíkt, þetta ágæta fyrirkomulag að tekin sé ákvörðun um það út frá ráðleggingum okkar fremstu vísindamanna um hversu mikið er skynsamlegt að sækja í þennan stofn, þessa sameiginlegu auðlind þjóðarinnar sem hefur verið ríkur skilningur Alþingis og þjóðarinnar allrar að væri sameiginleg auðlind þjóðarinnar alla tíð, a.m.k. frá því að fólk fór að velta því fyrir sér. Jú, það var auðvitað frjálsa framsalið á kvótanum sem kom til árið 1990. Sú saga er auðvitað margsögð í þessum sal að hér voru mikil átök um þá hugmynd. Þar var þeim sem fengu aflaheimildirnar, byggðar á ákveðinni veiðireynslu á ákveðnu tímabili, fengið það vald að nýta þær, leigja þær frá sér eða hugsanlega selja þær. Með þessari aðgerð varð auðvitað þessi sameiginlega auðlind okkar að sérréttindum.

Það var aðeins komið til móts við gagnrýni á þetta fyrirkomulag í upphafi þessarar aldar og árið 2004 er farið að leggja veiðigjöld á þá sem eiga kvótann, þó engu að síður ákaflega hófsamt gjald og enn þann dag í dag stendur það eiginlega ekki undir þjónustu við atvinnugreinina sem slíkt. Hv. þm. Teitur Björn Einarsson sem talaði hérna á undan mér nefndi í sinni ræðu að þetta kerfi hafi reynst mjög vel. Það er auðvitað satt að það hefur reynst mjög vel fyrir suma. Hins vegar skynjar almenningur í þessu landi mikið óréttlæti í þessu kerfi og það hefur ítrekað komið fram í skoðanakönnunum og könnunum á því hvernig afstaða þjóðarinnar er til þessarar atvinnugreinar. Mikil samþjöppun hefur orðið í henni. Samþjöppun þarf ekki endilega að vera slæm þegar horft er á atvinnugreinar sem slíkar eða fyrirtækjarekstur sem slíkan, stærðarhagkvæmnin getur verið jákvæð þegar kemur að viðskiptalegum sjónarmiðum. En þessi samþjöppun hefur hins vegar orðið þannig að þessi réttindi, þessi sameiginlega auðlind sem við tölum um á tyllidögum, hafa orðið að sérréttindum sem hafa safnast á æ færri hendur. Það hefur líka komið fram í ræðum hv. þingmanna hér í dag að þetta kerfi hefur haft óhagstæð áhrif á byggð í landinu, á sumar byggðir landsins. Þetta kerfi hefur líka skapað stétt milljarðamæringa sem hafa smám saman verið að sölsa undir sig íslenskt atvinnulíf í krafti þess auðs sem kerfið bjó til.

Frú forseti. Ég vil taka það fram að ég hef ekkert á móti milljarðamæringum og ekki nokkurn skapaðan hlut á móti því að fólk auðgist á viðskiptum. Hins vegar erum við að tala um auðlind sem á að vera og heita sameign þjóðarinnar. Það verður að segjast, frú forseti, að það hefði verið hægt að taka öðruvísi á þeim málum, þeim ávinningi sem varð af kvótakerfinu á sínum tíma með því t.d. að gera atlögu að því að byggja upp sterkan auðlindasjóð á borð við olíusjóð Norðmanna. En í staðinn fer þetta til nokkurra einkafyrirtækja. Það er vissulega jákvætt sem hefur verið að gerast á undanförnum árum að einstaka þessara fyrirtækja eru að koma inn á markað og eru þar með að opna eignarhald sitt fyrir almenningi og almennum fjárfestum. Það er auðvitað jákvætt. Vonandi verður framhald á því og við sjáum fleiri öflug sjávarútvegsfyrirtæki á íslenskum hlutabréfamarkaði. En engu að síður er skynjun þjóðarinnar enn sú að það sé óréttlæti í kringum þetta kerfi. Það er í gangi vinna á vegum hæstv. matvælaráðherra til þess að skapa sátt um kerfið til að laða ólíka aðila að borðinu og taka umræðuna umbúðalaust um hvað er hægt að gera betur og er það í sjálfu sér einnar messu virði. Þó er ekki líklegt, a.m.k. að mati þess sem hér stendur, að hún skili þeirri sátt sem æskilegt væri.

Hvað varðar þetta mál sem hér er til umfjöllunar, að setja grásleppuna í kvótakerfi, þá má heyra á máli hv. þingmanna hér og eins inni í atvinnuveganefnd að áhöld eru um það hvort verndarsjónarmið, sem eru auðvitað, eins og áður hefur komið fram í þessari umræðu, helstu rökin fyrir því að setja á kvótakerfi, eigi við í þessu tilfelli. Á hinn bóginn er þó ljóst og verður vonandi þannig að þetta mál fer sinn farveg inn í atvinnuveganefndina þar sem það verður rætt enn frekar til viðbótar við það sem þegar er orðið. Það verður áhugavert, frú forseti, að sjá hver örlög þess verða þar.


Ræðumaður: Kristrún Frostadóttir

Virðulegi forseti. Ég held að við getum mörg tekið undir að það væri betra ef fólk væri ekki að lenda í vandræðum varðandi leikskólana en ég ætla samt að fá að benda á að þetta er eitt ár sem við höfum lent víða í vandræðum með og börn eru börn í miklu lengri tíma en þetta eina ár. Barnabætur greiðast til fleiri einstaklinga og lengur en í þetta eina ár sem börn eru í leikskóla. Við getum ekki snúið okkur undan því að það þarf að bæta kjarastöðu fólks með eldri börn, barnmörg heimili, og þar þarf ríkisstjórnin að koma að og ríkisstjórnin gegnir líka lykilhlutverki í að fjármagna betur eða a.m.k. auka svigrúm sveitarfélaga til að fjármagna betur leikskólastigið. Varðandi leigubætur þá hefur frumvarp þess efnis ekki enn komið hingað inn í þingið, það er búið að tala um þetta síðan í lífskjarasamningunum.

Mig langar að spyrja hæstv. forsætisráðherra hvort það sé næg samstaða í ríkisstjórninni til að taka á þessum stóra málaflokki, í ljósi þess að hæstv. fjármálaráðherra talaði fyrr í þessum mánuði um að hún hefði áhyggjur af því að þær kröfur sem fram væru komnar væru ekki í takt við þær breytingar og þær vendingar sem ættu sér stað í bótakerfinu og hún teldi að mörgu leyti að þær breytingar sem um ræðir væru ósanngjarnar fyrir fólk sem lenti á jaðrinum. Tekur hún undir það?


Ræðumaður: Kristrún Frostadóttir

Forseti. Verkalýðshreyfingin vill sterkara velferðarkerfi, það er áhersla númer eitt, tvö og þrjú núna, sem segir sitt um stöðuna. Breiðfylking stéttarfélaga í ASÍ hefur sett fram ábyrgar tillögur, sem þarf að fjármagna, um hófsamar launahækkanir til að ná tökum á vöxtum og verðbólgu en forsenda þess er að ríkisstjórnin taki sig á og ráðist í raunverulega styrkingu á tilfærslukerfum heimilanna. Nú má fagna nýjum verðbólgutölum frá því í morgun en staðan er samt sem áður sú að verðbólga hefur ekki farið undir 6% í heil tvö ár og hefur verið yfir verðbólgumarkmiðum Seðlabanka í tæp fjögur ár. Síðustu daga höfum við í Samfylkingunni átt fundi með forystufólki stærstu stéttarfélaga á almenna markaðnum og á sama tíma erum við að heimsækja 100 fyrirtæki hér á höfuðborgarsvæðinu. Ég leyfi mér að fullyrða, frú forseti, að alls staðar hefur fólk skilning á því að þessi tilfærslukerfi; vaxtabætur, barnabætur, húsnæðisbætur, geta gegnt lykilhlutverki við að stuðla að stöðugleika með því að draga úr þörf á almennum launahækkunum. Samfylkingin styður þá grundvallarnálgun sem breiðfylking í ASÍ hefur sett fram til þess að taka á vöxtum og verðbólgu. En það eru ekki nema nokkrar vikur síðan þingmenn VG, Sjálfstæðisflokks og Framsóknarflokks felldu allar okkar tillögur hér á Alþingi um að fara nákvæmlega þessa leið. Þvert á móti voru öll þessi kerfi veikt og þau rýrnuðu að raunvirði milli ára.

Ég spyr því hæstv. forsætisráðherra: Hefur eitthvað breyst síðan þá varðandi pólitískan vilja ríkisstjórnarinnar til að styrkja tilfærslukerfin? Ætti frumkvæðið og festan í stjórn velferðarmála ekki að koma frá ríkisstjórninni sjálfri í staðinn fyrir að velferðarpólitíkin sé knúin áfram af kjarasamningslotum?


Ræðumaður: Oddný G. Harðardóttir

Herra forseti. Ríkisstjórninni er að takast að búa til markað fyrir einkaaðila og gróðavon úr skortstefnu í velferðarkerfinu. Nýjasta útspil hæstv. heilbrigðisráðherra, sem hann kynnti á dögunum með hæstv. fjármálaráðherra, sýnir vel í hvað stefnir. Fjármála- og efnahagsráðherra og heilbrigðisráðherra hafa ákveðið að breyta fyrirkomulagi við öflun húsnæðis fyrir hjúkrunarheimili, segir á vef heilbrigðisráðuneytisins. Einkaaðilar byggja, rekstraraðilar leigja húsnæðið og ríkið borgar. Ráðherrar eiga ekki að hafa vald til að einkavæða velferðarþjónustu án umræðu á Alþingi með þessum hætti, sem forseti ASÍ kallar að einkavæða ellina. Hann telur að áform þessi séu stórhættuleg og feli í sér grófustu aðför seinni tíma að velferðarríkinu.

Markmiðið með norrænni velferðarþjónustu er að þjónustan tryggi jafnt aðgengi allra að hágæðaþjónustu óháð efnahag og félagslegri stöðu. Öldrunarþjónusta á Norðurlöndum er fjármögnuð af opinberu fé og var lengi vel einungis veitt af opinberum aðilum. Það hefur þó breyst á síðastliðnum árum og eru nú um 20% þjónustunnar í Svíþjóð og Finnlandi hagnaðardrifin í einkarekstri en innan við 5% í Danmörku og Noregi. Marta Szebehely, prófessor emerítus í félagsráðgjöf við Stokkhólmsháskóla, flutti á sameiginlegum fundi BSRB og ASÍ í júní 2021 erindi um markaðsvæðingu öldrunarþjónustu. Helsta niðurstaða rannsókna hennar er að einkavæðing eða einkarekstur í öldrunarþjónustu eykur ekki hagkvæmni í rekstri, hefur aukinn kostnað í för með sér við eftirlit og eykur á ójöfnuð. Marta er margverðlaunaður fræðimaður sem hefur rannsakað skipulag og einkavæðingu öldrunarþjónustu í Svíþjóð í norrænum og alþjóðlegum samanburði. Mér sýnist hæstv. heilbrigðisráðherra vera að stefna lóðbeint í að gera sömu afdrifaríku mistökin og gerð voru í Svíþjóð og í Finnlandi í þessum efnum.


Ræðumaður: Oddný G. Harðardóttir

Herra forseti. Heilbrigðiskerfið okkar er að stórum hluta í einkarekstri sem byggir á samningum á milli rekstraraðila og Sjúkratrygginga. En hvorki er tryggt að markmið greiðsluþátttökukerfisins né markmið laga um að tryggja sjúkratryggðum aðstoð óháð efnahag náist. Það sáum við svo skýrt þegar samningar við sérgreinalækna náðust ekki í fjögur og hálft ár, frá árinu 2019 þar til í fyrrasumar. Á meðan samningsleysinu stóð lögðu veitendur þjónustunnar á aukagjöld sem ekki töldu inn í greiðsluþátttökukerfið. Þetta þýddi að fólkið sem þurfti á þjónustu lækna að halda borgaði háar upphæðir úr eigin vasa. Jafnvel þótt samningar hafi að mestu náðst síðasta sumar eru enn ýmsir lausir endar sem eru kostnaðarsamir fyrir fólk. Almenningur á Íslandi vill ekki heilbrigðiskerfi sem byggir á því að fólk þurfi að taka upp veskið og greiða háar upphæðir fyrir nauðsynlega heilbrigðisþjónustu. Ekkert í lögum um sjúkratryggingar tryggir sjúklinga gagnvart slíkum kostnaði. Það er nauðsynlegt að breyta lögunum til að koma í veg fyrir að það ástand geti ríkt árum saman að einungis þeir sem hafa ráð á að greiða umtalsverðar upphæðir utan greiðsluþátttökukerfisins geti nýtt sér heilbrigðisþjónustu í einkarekstri.

Forseti. Dæmi um ójöfnuð í heilsu hér á landi birtist of víða. Í minni fjölskyldu er maður sem var tjáð að líklega fengi hann ekki ökuskírteini sitt endurnýjað nema fá nýja augasteina. Hann gat beðið í eitt til tvö ár eftir aðgerð á Landspítalanum eða þegið tilboð læknis í einkarekstri um að fá aðgerðina eftir tvo daga ef hann gæti borgað 500–700 þús. kr. Heilbrigðiskerfið virkar ekki sem skyldi ef ekki tekst að semja um þjónustu í einkarekstri þannig að hún falli að öðrum þáttum heilbrigðiskerfisins sem reknir eru af opinberum aðilum.


Ræðumaður: Oddný G. Harðardóttir

Herra forseti. Það skiptir nú litlu máli hvort hæstv. ráðherra er sammála því sem ég segi hér eða ekki um upplifun Grindvíkinga. En hins vegar voru þeir Grindvíkingar sem ég ræddi við í gærkvöldi  ekki alveg með það á hreinu hvað væri að gerast í næstu framtíð og hvaða skilaboð það væru sem ráðamenn voru að senda þeim. Það er mikilvægt að upplýsingar berist greiðlega til Grindvíkinga, að þau séu höfð með í ráðum um lausnir og að allt sem búið er að ákveða berist skýrt til þeirra eyrna. Sveitarfélögin á Suðurnesjum hafa kallað eftir Grindvíkingum til sín og bent á að þar séu lóðir tilbúnar, svo sem fyrir einingahús. Ef af því á að verða  að reisa slík hverfi þarf að láta hendur standa fram úr ermum. Er hæstv. fjármálaráðherra í samskiptum um fjármögnun slíkra húsa líkt og gerðist eftir gosið í Vestmannaeyjum? Er samtal hafið við sveitarfélögin á Suðurnesjum og Grindvíkinga um þann kost? Og kemur sérstakur styrkur til greina til að greiða hratt og vel fyrir slíkri uppbyggingu?


Ræðumaður: Oddný G. Harðardóttir

Herra forseti. Það er samdóma álit okkar færasta fólks að það muni enginn búa í Grindavík næstu misserin. Það er áfall en að sumu leyti kostur að engin óvissa sé þar um því að nú geta íbúar Grindavíkur einbeitt sér að lausnum fyrir sig og sína sem eiga að duga næstu misserin og ríki og sveitarfélög unnið með þeim að slíku. Fyrst þurfum við að finna lausn fyrir fólkið og síðan fyrir fyrirtækin og rekstur Grindavíkurbæjar. Síðasta mánudag var mikill samhljómur í því sem stjórnmálamenn allra flokka sögðu í umræðum um munnlega skýrslu forsætisráðherra um málefni Grindavíkur. Hæstv. forsætisráðherra talaði um að ríkið myndi greiða Grindvíkingum út eigið fé. Þetta yrði gert til tiltekins tíma þannig að Grindvíkingar gætu komið sér upp nýju húsnæði á nýjum stað en hefðu þann valmöguleika eftir tvö ár að meta það að snúa aftur og eiga sitt húsnæði í Grindavík og gera upp við ríkið. Talað var um að Grindvíkingar hefðu val, sem er mikilvægt því að engin ein leið hentar öllum.

Hæstv. fjármála- og efnahagsráðherra sagði markmiðið vera að gera Grindvíkingum kleift að taka ákvarðanir fyrir sig og sína fjölskyldu um framtíðina, að þau sjálf ráði örlögum sínum. Þrátt fyrir samhljóminn í ræðum stjórnmálamanna eru Grindvíkingar ekki mikið nær um hvað stendur þeim í raun til boða og hvenær. Getur hæstv. fjármála- og efnahagsráðherra staðfest með skýrum hætti að þeir Grindvíkingar sem vilja fái eigið fé sitt greitt út og að þau geti með því innan fárra vikna lagt drög að góðu heimilislífi á öruggum stað? Telur hæstv. ráðherra raunhæft að samhliða aðgerðum ríkisins verði gerðar kröfur um eignatengsl á Grindvíkinga við yfirgefin heimili þeirra, líkt og sumir ráðamenn virðast vilja?


Ræðumaður: Magnús Árni Skjöld Magnússon

Hæstv. forseti. Já, það eru sannmæli, ég ætla að gera stutta athugasemd. Það tók mig svolítinn tíma að fatta hvað þessi hlaðvörp voru vegna þess að ég skildi aldrei muninn á þeim og útvarpsþáttum þegar þau voru að byrja nema það var hægt að nálgast þau á hvaða tíma sem var í gegnum netið. Ég held nú reyndar úti einu slíku sjálfu núna þannig að ég hef tekið þau í sátt. En hlaðvörp eru í grunninn bara dagskrárgerð og þeim er miðlað á netinu eins og raunar allri dagskrá Ríkisútvarpsins um þessar mundir og flestra fjölmiðla þannig að ég verð að viðurkenna að mér finnst þessi greinarmunur sem gerður er á hlaðvörpum annars vegar og hefðbundinni dagskrárgerð Ríkisútvarpsins hins vegar, sem það hefur sannarlega heimild fyrir í lögum og raunar skyldur til að sinna, vera skrýtinn.


Ræðumaður: Þórunn Sveinbjarnardóttir

Forseti. Já, það er rétt að þakka hæstv. ráðherra Lilju Alfreðsdóttur fyrir skýr svör og það var einmitt tilgangur þessarar fyrirspurnar að koma umræðunni hingað inn í þingsalinn af því að þetta er auðvitað mjög mikilvæg stefnumótun og aðgerðaáætlun sem hér er verið að vinna og það er mjög margt sem þarf að taka inn í myndina eins og hv. þm. Magnús Árni Skjöld Magnússon var að benda á. Við gleðjumst yfir uppgangi og góðu gengi ferðaþjónustunnar en við vitum líka að þetta er láglaunagrein. Það skapar ákveðið umhverfi sem við ræðum kannski ekki eins mikið hér í þessum sal. En ég hlakka til að sjá tillögurnar að aðgerðunum og ég vona að þar raungerist þetta metnaðarfulla markmið um að verða leiðandi í sjálfbærri ferðaþjónustu. Það er metnaðarfullt og það er eitthvað sem ég get tekið heils hugar undir. Við verðum þá líka að ræða fjöldann og arðsemina, finna jafnvægið í því, af því að hér hefur fjöldinn aukist mjög mikið en spurningin er: Hver er arðsemin af honum? Hefur ávinningur heimamanna alltaf verið heima, eins og tekið er fram hér í rammanum frá hæstv. ráðherra? Svo er það auðvitað líka upplifunin og náttúrugersemarnar, að þær klikki ekki, ef ég má þannig að orði komast. Þá erum við auðvitað að tala um bæði öryggismálin, slysatíðnina t.d., sem mér finnst allt of há, það er alla vega mín tilfinning, en líka álagsstýringuna sem skiptir mjög miklu máli og hefur áður verið rædd hér í þessum sal, hvernig við getum álagsstýrt þannig að náttúran beri ekki skaða af þeim mikla fjölda sem hingað kemur. Þá erum við auðvitað að tala um þá spurningu, sem er væntanlega næsta skref: Ætlum við að nota efnahagslega hvata til að stýra því?


Ræðumaður: Magnús Árni Skjöld Magnússon

Virðulegi forseti. Mig langar til að þakka málshefjanda, hv. þm. Þórunni Sveinbjarnardóttur, fyrir að vekja máls á þessu og hæstv. ráðherra fyrir hennar svör. Það verður spennandi að sjá niðurstöður þeirrar vinnu sem hæstv. ráðherra er að boða hér. Mér finnst þó vanta inn í þessa vinnu ákveðna breytu sem formaður Samfylkingarinnar tíundaði ágætlega í viðtali í morgun á Sprengisandi, ef ég man rétt, þar sem hún sagði: Hér eru sköpuð störf sem við höfum ekki áhuga á að sinna. Það sem ég er þar að tala um er að auðvitað er ferðaþjónustan frábær og hún hefur lyft grettistaki í atvinnumálum þjóðarinnar en þann fjölda sem við þurfum til þess að vinna í þessari atvinnugrein þurfum við að miklu leyti að flytja inn. Þetta tengist því innflytjendastefnu landsins sem er ekki til og er í rauninni hápólitískt atvinnustefnumál sem við þurfum að ræða sem slíkt.


Ræðumaður: Þórunn Sveinbjarnardóttir

Frú forseti. Í drögum að framtíðarsýn og leiðarljósi íslenskrar ferðaþjónustu til 2030 segir að Ísland eigi að verða leiðandi í sjálfbærri ferðaþjónustu, en þar undir má finna markmið á borð við arðsemi, ávinning, einstaka upplifun og umhverfisvernd. Uppfærsla þessa stefnuramma hefur nú, að því er ég best veit, staðið nokkuð lengi en samkvæmt upplýsingum á heimasíðu menningar- og viðskiptaráðuneytisins eiga að liggja fyrir niðurstöður sjö starfshópa um tiltekna efnisþætti stefnunnar og aðgerðaáætlun hennar. Það er engum blöðum um það að fletta að ferðaþjónustan hefur vaxið á ógnarhraða síðastliðinn rúman áratug þrátt fyrir dýfu í heimsfaraldrinum. Á síðasta ári voru skráðar brottfarir erlendra farþega á Keflavíkurflugvelli 2,2 milljónir talsins og hafði fjölgað um hálfa milljón frá 2022 og búast má við því að öll met verði slegin í ár og að til Íslands leggi 2,4 milljónir ferðamanna leið sína. Það er sexfaldur fjöldi þeirra sem búa á Íslandi. Árið 2030 gæti fjöldinn verði kominn yfir 3 milljónir, kannski rúmlega það. Eins og við öll vitum, frú forseti, þá skapar þessi mikli fjöldi ekki bara tekjur og uppgang um allt land heldur einnig gífurlegt álag á innviði og náttúru landsins. Umferðin, vegasamgöngurnar, heilbrigðisþjónustan og sjálfar náttúrugersemarnar sem langflest eru hingað komin til að upplifa finna fyrir því flesta daga ársins. Atvinnugreinin skapar líka álag á lítil samfélög, t.d. vegna komu skemmtiferðaskipa, með öðrum hætti en aðrar atvinnugreinar. Uppgangurinn hefur verið góður og það er vel fyrir okkur öll og fyrir þjóðarbúið. En honum fylgir óhjákvæmilega þensla sem e.t.v. sést best á því að við þessa atvinnugrein starfa 35.000 manns og mikill fjöldi þeirra kemur sérstaklega til landsins frá öðrum löndum til að starfa hér við hana.

Ég vil nota þetta tækifæri til að spyrja hæstv. ráðherra um gerð aðgerðaáætlunar á grunni stefnumótunarinnar sem sjá má í upplýsingum frá ráðuneytinu og mig langar til að spyrja hæstv. ráðherra, út frá spurningunni um aðgerðaáætlunina, hvort vinnan sé komin svo langt að hægt sé að sjá fyrir sér aðgerðabindingu í sérstökum ákvörðunum, lagabreytingum eða öðru sem gera þarf til að tryggja umgjörð ferðaþjónustunnar og að hún verði sem best.


Ræðumaður: Magnús Árni Skjöld Magnússon

Virðulegur forseti. Það er gott að taka umræðu um þessi rafhlaupahjól sem eru  dálítið ný hér í umferðinni og hafa verið svolítið eins og villta vestrið undanfarin ár. Þau eru auðvitað stórhættuleg, bæði þeim sem á þeim eru og öðrum vegfarendum. Við höfum heyrt tölur um að um fjórðungur slysa,  alvarlegra umferðarslysa, sé af völdum þessara rafhlaupahjóla. Fólk er að koma inn á slysadeild með mjög alvarlega áverka, mænuskaða og heilaskaða o.s.frv., eftir að hafa dottið á þessum hjólum eða keyrt á aðra. Þess vegna er gríðarlega mikilvægt að það myndist dálítið fastur rammi utan um notkun þessara hjóla og að við tökum á þessu brýna vandamáli og að þeim lögum og reglum sem þó eru til staðar um þau  sé framfylgt.


Ræðumaður: Magnús Árni Skjöld Magnússon

Hæstv. forseti. Ég þakka hv. þm. Diljá Mist Einarsdóttur fyrir að hefja máls á þessu hér í þingsal. Þó svo að fólki kunni að finnast að þetta sé hlutur sem eigi frekar heima á vettvangi borgarstjórnar þá er það nú svo að við erum þing þessa lands og mjög stór hluti okkar búum einmitt hér á þessum stað. En mig langar til að taka undir með hv. þm. Steinunni Þóru Árnadóttur varðandi mikilvægi almenningssamgangna og þá sérstaklega mikilvægi fyrirætlana um borgarlínu. En mig langar líka til að taka undir það að mér finnst á köflum umferðarljósin í Reykjavík ekki vera neitt sérstaklega snjöll. Ég þarf t.d. að keyra Miklubrautina tvisvar, þrisvar á dag með barn í skóla og þar eru gönguljós sem eru klárlega mjög heimsk. Mig langar líka til að benda á það að snjallstýring umferðarljósa er mikilvæg til að greiða fyrir almenningssamgöngum. Fyrir nokkrum árum heyrði ég í fréttunum að það stæði til að setja snjallstýringu á umferðarljós sem væri þess eðlis að þau breyttu rauðu í grænt þegar strætó nálgaðist. Ég hef ekki enn þá séð það gerast en ég vona sannarlega að þetta standi allt til bóta enda heyrist mér á hæstv. innviðaráðherra að málið sé í vinnslu.


Ræðumaður: Magnús Árni Skjöld Magnússon

Hæstv. forseti. Mig langar að þakka fyrir þessa góðu fyrirspurn frá hv. þm. Diljá Mist Einarsdóttur sem hefur orðið til þess að utanríkisráðherra hefur tekið saman upplýsingar um útflutning til þessara ríkja sem grunur er uppi um að séu hugsanlega nýtt til að skauta fram hjá þessum útflutningshömlum eða þessum viðskiptahömlum sem hafa verið settar á Rússa. Það er mjög gagnlegt að heyra þessar tölur og vil ég þakka fyrir þær og áhugavert hvað við erum í rauninni slöpp að flytja út til þessara Mið-Asíuríkja og klárt að þar er eitthvert tækifæri því að maður veit til þess að sum þeirra búa við ágætisefnahag. Hins vegar vitum við líka að viðskiptaþvinganir Evrópusambandsins og Vesturlanda voru allt of lengi á leiðinni og hafa bitið of lítið. Til að mynda óx rússneska hagkerfið örlítið í fyrra sem er auðvitað fáránlegt undir þeim kringumstæðum sem þeim eru búnar á alþjóðlegum mörkuðum.


Ræðumaður: Magnús Árni Skjöld Magnússon

Hæstv. forseti. Ég vil byrja á að þakka fyrir þessa umræðu. Hún er mikilvæg. Það eru áberandi átök í heiminum í dag  enda ófriðvænna í honum síðan bara á níunda áratug síðustu aldar. Þessi átök eru líkleg til að taka athygli og fé, t.d. í hælisleitendamálum, eins og hefur verið komið inn á. Ég hef þó ákveðinn fyrirvara um að telja það fé og slík framlög til þróunarsamvinnu eða slíks málaflokks því að það má eiginlega segja að það sé í eðli sínu aðstoð við einstaklinga en ekki við þróun samfélaga. Þess vegna  langaði mig til að koma hérna upp og leggja áherslu á að það er mikilvægt að missa ekki boltann þegar kemur að samstarfi við bæði okkar sérvöldu samstarfsríki og einnig þá hugsanlega að taka þátt í því sem við höfum gert til að mynda í borgaralegri þjónustu við friðargæslu þar sem því yrði við komið. Og ef því verður við komið hér þá hefði ég áhuga á að heyra hvað utanríkisráðherra hefur að segja um starfsemi íslensku friðargæslunnar í dag, hvar hún er að fókusera sitt starf.


Ræðumaður: Dagbjört Hákonardóttir

Virðulegur forseti. Við erum minnt á það um þessar mundir að samtryggingin er fyrir okkur öll. Þeir sem ekki eru bjargar þurfi í dag gætu orðið það í næstu viku. Fyrir okkur Íslendingum er þetta jafn sjálfsagt og vatnið sem rennur úr krananum okkar. Þetta er alger grundvallarforsenda fyrir því að geta upplifað öryggi í félagslega sterku samfélagi.

Hæstv. utanríkisráðherra kom sterkur inn í umræðuna á dögunum og með frekar ódýrum hætti. Hann hefur núna reynt að höfða til öryggistilfinningar fólks og heldur því blákalt fram í fjölmiðlum að við Íslendingar tökum við fleiri flóttamönnum en aðrar Norðurlandaþjóðir og það út af fyrir sig sé stórkostleg ógn við daglegt líf okkar og öryggi. Það er rétt að taka það fram að tölur sem hæstv. ráðherra vísar í og koma úr dómsmálaráðuneytinu eru meira og minna allar rangar, svo skeikar um hundruð einstaklinga. Sem dæmi, bara eitt dæmi sem mér gefst færi á að nefna hér í dag, kemur fram að Finnland hafi móttekið 4.683 umsóknir flóttamanna árið 2022 en Flóttamannastofnun SÞ segir að þær hafi verið 5.827. Við getum haldið áfram að bera saman við önnur Norðurlönd og talað um Úkraínubúa. Þeir sem sækja um tímabundna vernd falla utan þessara norrænu samtalna en eru teknar með í íslenskar. Það er nefnilega list að fara vel með tölur. Að blekkja með þeim verður kannski orðið að sérhæfingu stjórnvalda í útlendingamálum.

Ég vil biðja landsmenn um að hafa það hugfast að hlutfall fólks á flótta og þeirra sem koma til Íslands utan Evrópu er töluvert minna af þeim heildarfjölda sem hingað kemur til lands í leit að öryggi og tækifærum. En þeim fylgja vissulega áskoranir og ef við ætlum að taka vel á móti útlendingum almennt þurfum við að hafa áhuga og þekkingu á velferðarkerfunum okkar og sýna fram á það að móttaka og inngilding þeirra sé sjálfbær og fjármögnuð. Það fer kannski ekkert svo mikið fyrir þeim áherslum í málflutningi þeirra sem tala hvað mest fyrir breyttri stefnu í útlendingamálum.  Ég kalla eftir málefnalegri umræðu hér um útlendingamál. Ég kalla eftir því  að við vekjum athygli á örygginu okkar alla sem á rót í samtryggingunni,  fjármögnuðum velferðarkerfum.


Ræðumaður: Logi Einarsson

Frú forseti. Við erum mörg sem trúum því að í þágu orkuskipta og almennra lífsgæða verðum við að afla meiri orku til framtíðar þótt við getum og eigum auðvitað að deila um í hve miklum mæli og hvernig við gerum það. Með orkuöflun, þar sem oftar en ekki er verið að fórna öðrum verðmætum, er nauðsynlegt að fara varlega og leita eins breiðrar sáttar og mögulegt er. Þess vegna höfum við rammaáætlun. En um leið og við eigum að grundvalla orkuöflun á rammaáætlun verðum við líka að tryggja að kostir sem raðað er í virkjunarflokk fái eðlilegan framgang án ómálefnalegs flækjustigs eftir að þeir hafa komist þangað. Þess vegna er áhugavert að skoða nýleg tilmæli innan Evrópusambandsins um endurnýjanlega orku þar sem það er markmið að hraða leyfisveitingaferli fyrir slíka orkuöflun og að framkvæmdir í þágu brýnna almannahagsmuna njóti forgangs, enda byggi þeir á grunni endurnýjaðrar orkuöflunar. Þá þarf  endurskoðun rammaáætlunar sífellt að vera í gangi, enda tekur veruleiki okkar stöðugum breytingum. Þannig segir t.d. í nýlegri umsögn Landsvirkjunar um endurmat á nokkrum virkjunarkostum rammaáætlunar að fimm af tíu virkjunarkostum í jarðvarma sem eru í nýtingarflokki séu á eldvirkum svæðum á Reykjanesi og þetta sé verulegur hluti af afli og orkugetu nýtingarflokks núverandi rammaáætlunar. Landsvirkjun bendir á að þessi nýja staða minni á nauðsyn þess að dreifa orkuinnviðum um allt landið.

Heyr, heyr.Þá er rétt að koma að síðasta punktinum. Við verðum einfaldlega að vinna miklu harðar að því að bæta flutningskerfið okkar. Það er bæði spurning um nýtingu og almannaöryggi. Loks eykur það jöfnuð og samkeppnisstöðu þvert á landshluta að öll fyrirtæki landsins, hvar sem þau eru staðsett, geti framleitt vörur sínar með grænum hætti og aukið þannig verðmæti þeirra.


Ræðumaður: Þórunn Sveinbjarnardóttir

Frú forseti. Þetta er mjög mikilvæg umræða og fyrir hana ber að þakka. Það sem við þurfum að gera, kjörnir fulltrúar, fyrst og fremst er að tryggja raforkuöryggi í landinu. Það þýðir að það þarf að setja lagaumgjörð utan um raforkuöryggi heimila og fyrirtækja eins og fyrir hefur legið og þarf að gera og hæstv. ráðherra er að sjálfsögðu vel meðvitaður um og við höfum haft til meðferðar hér í þinginu. Það er ekkert neyðarbrauð, við hefðum þurft að gera það hvort eð er, við samþykktum að gera það fyrir mörgum árum. Það þýðir að tryggja alþjónustu fyrir heimili og fyrirtæki af því að þau þurfa vörnina gagnvart þeim sem keppa á alþjóðlegum markaði um raforkuna og ekki síst núna þegar, eins og við vitum að sjálfsögðu, græn orka er verðmæt og mjög eftirsótt vara og við viljum fá fyrir hana gott verð. En við viljum ekki að almenningur í landinu greiði það sama verð. Þar eiga stjórnvöld að grípa inn í. Hitt sem skiptir ekki minna máli er að forgangsraða til orkuskiptanna. Það hefur einhvern veginn ekkert gerst þar. Ég sá reyndar glitta í slík áform í drögum að tillögu og frumvarpi um nýtingu vindorku en ég sá ekkert í þeim texta sem tryggir það að vindorkan sem á eftir að framleiða hér muni renna til orkuskiptanna. Þar þarf að tengja. Við erum ekki búin að tengja þar og við getum ekki talað sýknt og heilagt um orkuskipti ef við vitum ekki hvernig við ætlum að tryggja að framleiðslan fari í þau. Það er mjög mikilvægt að við gerum það.

Ég gæti farið hér yfir það sem sagt hefur verið í þessari umræðu hingað til. Allir vita á hverra ábyrgð kyrrstaðan var. Skerðingar eru ekki gerðar nema um þær sé samið fyrir fram. En mig langar til að heyra frá hv. þm. Ingibjörgu Isaksen hver þessi U-beygja er sem hana langar í varðandi friðun og regluverk.


Ræðumaður: Þórunn Sveinbjarnardóttir

Frú forseti. Hér koma hv. stuðningsmenn ríkisstjórnarinnar upp hver af öðrum að telja sjálfum sér trú um eða  sannfæra sjálfa sig um að allt sé í sóma í stjórnarsamstarfinu. Allir sem fylgjast með íslenskri pólitík og hafa fylgst með atburðum undanfarinna vikna, mánaða og missera sjá það að þessu stjórnarsamstarfi er lokið. Nú á sér stað einhver mesta störukeppni sem fram hefur farið í pólitík á Íslandi um langan tíma. Þessi ríkisstjórn var víst stofnuð til að brúa bilin í samfélaginu, leita sáttaleiða, koma í veg fyrir skautun í stjórnmálaumræðunni og skapa stöðugleika í efnahagslífinu. Það verður ekki sagt að það hafi tekist og öll þessi markmið virðast fokin út í buskann.

Heyr, heyr.Fyrir helgi skrifaði hæstv. utanríkisráðherra og formaður Sjálfstæðisflokksins sig út úr ábyrgri og lýðræðislegri umræðu um málefni útlendinga hér á landi með ósmekklegri samsuðu útlendingaandúðar og hræðsluáróðurs. Þar fór nú fyrir lítið málflutningur forsætisráðherrans um að þetta stjórnarsamstarf, einmitt þetta stjórnarsamstarf, komi í veg fyrir skautun í almennri umræðu á Íslandi þegar skautunin á sér stað á milli stjórnarflokkanna þriggja, að því er ég fæ best séð. Við verðum að horfast í augu við það hér á hinu háa Alþingi að þau verkefni sem hér blasa við okkur, m.a. vegna Grindavíkur og efnahagsástandsins í samfélaginu, kalla á samvinnu allra flokka hér á hinu háa Alþingi. Meiri hluti og minni hluti verða að vinna saman. Stjórnarmeirihlutinn getur ekki starfað þannig að hann komi til stjórnarandstöðunnar og leggi á borðið einhverjar hugmyndir og ætlist til þess að þær séu blessaðar af því að ástandið sé erfitt. Þetta kallar á alvörusamvinnu, alvörulausnir og alvörupólitík.


Ræðumaður: Oddný G. Harðardóttir

Borist hefur bréf frá menningar- og viðskiptaráðherra þar sem óskað er eftir fresti til þess að veita skriflegt svar við fyrirspurn á þskj. 367, um hlutfall þjóðarframleiðslu fyrirtækja og félaga sem gera upp í öðrum gjaldmiðli en krónu, frá Þorbjörgu Sigríði Gunnlaugsdóttur.


Ræðumaður: Oddný G. Harðardóttir

Borist hefur bréf frá formanni þingflokks Vinstrihreyfingarinnar – græns framboðs um að Svandís Svavarsdóttir, 2. þm. Reykv. s., geti ekki sinnt þingstörfum á næstunni. Í dag tekur því sæti á Alþingi 1. varamaður á lista flokksins í kjördæminu, Brynhildur Björnsdóttir. Brynhildur Björnsdóttir hefur áður tekið sæti á Alþingi og er boðin velkomin til starfa að nýju.


Ræðumaður: Magnús Árni Skjöld Magnússon

Hæstv. forseti. Ég vil þakka hæstv. ráðherra fyrir þetta góða svar og fagna því sem hann sagði þar. Þetta sprettur auðvitað ekki úr engu. Hér var auðvitað fyrir skömmu mikil umræða, spratt upp í kjölfar leiksýningar í Þjóðleikhúsinu, um tækifæri fatlaðs fólks til að standa á sviði. Þau tækifæri takmarkast auðvitað af því að aðgengi þeirra hefur verið takmarkað að námi á þessu sviði. Þá er staðan sú að þá erum við að tala um fullgilt háskólanám í sviðslistum en ekki styttri brautir því að það er nú svona að jafnaði skilyrðið fyrir því að standa t.d. á sviði í Þjóðleikhúsinu, svona að jafnaði a.m.k., skulum við segja. En ég veit að hjörtu okkar hæstv. ráðherra slá í takt þegar kemur að málum sem þessum þannig að ég hef ekki áhyggjur af þessum málaflokki í hans umsjón.


Ræðumaður: Magnús Árni Skjöld Magnússon

Hæstv. forseti. Ég vil þakka hæstv. ráðherra fyrir þetta mál sem augljóslega er vel undirbúið og vel unnið og löngu orðið tímabært að ráðast í þessa vinnu því að eftir henni hefur verið kallað lengi og það er ánægjulegt að sjá eitthvað hreyfast í þeim efnum núna. En ég sá að það er í þessu plaggi talað um ákveðið mál sem ég hef sérstakan áhuga á, sem er inngilding fatlaðra einstaklinga í námi og þá kannski sérstaklega í háskólanámi. Nú er það svo að fatlað fólk á rétt á að sjá fyrirmyndir úr þeirra hópi á öllum vettvangi samfélagsins og kannski ekki síst á sviði, í sviðslistum. Ég þekki til þess vegna þess að ég hef sem háskólakennari verið leiðbeinandi í verkefni nemanda sem vann verkefni um inngildingu í listnámi og komst að þeirri niðurstöðu að þrátt fyrir góðan vilja bæði stofnananna sem eru undir hatti bæði sveitarfélaga og ríkis og svo þess háskóla sem sinnir listnámi hér á Íslandi þá sé þröskuldurinn ávallt sá að það skorti fé til þess að innleiða þessa inngildingaráætlun. Þess vegna langar mig að spyrja hæstv. ráðherra hvort í þessari áætlun sé gert ráð fyrir því að tryggja fé í slíka hluti.


Ræðumaður: Magnús Árni Skjöld Magnússon

Hæstv. forseti. Ég þakka hæstv. ráðherra kærlega fyrir hennar svör hér í dag og ég treysti því að sú vinna sem fram undan er í að koma þessu öllu saman í gott horf verði góð fyrir land og þjóð og þá sem vilja nýta sér gögn. Við búum í samfélagi í dag sem treystir mikið á gögn og nýtir gögn mikið og þau sem hafa aðgang að gögnum hafa ótvírætt forskot á þau sem ekki hafa hann þannig að það er mjög mikilvægt að aðgangur að þeim sé sem allra bestur. Ég spyr hins vegar að þessu með kyngreininguna af ástæðu vegna þess að ég hef sjálfur rekið mig á það að opinberar stofnanir hafa verið tregar til að veita slíkar upplýsingar. En ég heyri á ráðherra að það sé vilji til þess að slík gögn séu á því formi að þau ýti undir réttmætan samanburð á milli allra kynja þannig að við getum séð samfélagið með því móti og það geti stuðlað að framgangi slíkra sjónarmiða.


Ræðumaður: Magnús Árni Skjöld Magnússon

Hæstv. forseti. Þetta er gott evrópskt mál sem við erum að fjalla um hérna og er ánægjulegt að sjá að það sé verið að greiða fyrir aðgangi þeirra aðila sem vilja nota opinber gögn að þeim gögnum. Mig langar til þess að snúa umræðunni aðeins að háskólarannsóknum. Ég veit að háskólafólk notar mikið gögn til þess að vinna sínar rannsóknir og treystir þar á góðan aðgang að gögnum eins og þeim sem verið er að tala um hér. Það er auðvitað bagalegt þegar vefsíður eins og hafa verið nefndar hér í dag svona deyja og hætta að vera uppfærðar. En ég heyri það á máli hæstv. ráðherra að það stendur til að gera gangskör í þeim efnum. Mig langar til þess að spyrja annars vegar um aðgang að kannski öðrum gögnum en þeim sem verða til í opinberum stofnunum en eru engu að síður á sviði opinberra aðila, þ.e. gögn hinna opinberu háskóla: Er gert ráð fyrir því að opinberir háskólar séu inni í þessari púllíu? Í öðru lagi, þó svo að það eigi auðvitað engan veginn við um gögn eins og hafa verið nefnd hér eins og veðurfræðigögn og jarðskjálftagögn og önnur slík, en það á engu að síður við um ýmis gögn sem snerta samfélagið, hvort gert sé ráð fyrir því að það verði kynjagreining á þeim gögnum og að kyngreindar upplýsingar komi fram í þeim gögnum sem verða gerð aðgengileg í samræmi við jafnréttismarkmið.


Ræðumaður: Magnús Árni Skjöld Magnússon

Hæstv. forseti. Ég vil byrja á að þakka hæstv. ráðherra fyrir þetta ágæta frumvarp sem hér er lagt fram. Þetta er að hluta til sprottið upp úr Bologna-samstarfinu sem, eins og kemur fram í greinargerðinni, hefur verið við lýði í aldarfjórðung eða svo. Það er má segja svolítið sjálfsprottið samstarfsverkefni evrópskra háskóla og er eitt af þessum farsælu verkefnum sem Evrópusamruninn og Evrópusamstarfið hefur leitt af sér og við höfum blessunarlega tekið fullan þátt í frá upphafi. Þetta hefur auðvitað gjörbreytt íslensku háskólasamfélagi, að ég tel, til hins betra. Íslenskir háskólar hafa þurft að mæta kröfum sem eru gerðar til allra háskóla á þessu evrópska háskólasvæði og það hefur leitt til umfangsmikils gæðastarfs og gæðaferla innan háskólanna á Íslandi. Sem stjórnandi við háskóla sem hefur komið að stjórnun háskóla og farið í gegnum svona gæðamatskerfi í tveimur löndum þá fullyrði ég að starf íslenskra skóla er prýðilegt í evrópskum samanburði. Ég er líka ánægður að sjá þetta örnám sem hér er lagt til og stungið upp á að færa í orð í lögum. Ég held að það sé mjög góð viðbót. 30 eininga meistaranámið sem hefur verið við lýði og er núna verið að einhverju leyti að kveðja vegna þess að það er kannski ekki alveg í samræmi við Bologna, hefur mætt ákveðinni þörf í íslensku menntakerfi sem hugsanlega má þá mæta með þessu örnámi sem þarna er verið að tala um.

Það er auðvitað ákaflega mikilvægt að bjóða upp á fjölbreytt nám á háskólastigi og sú umræða sem fór fram hér áðan var ágæt og ég þakka hv. þingmanni sem kom með andsvar við framsögu ráðherra fyrir að vekja máls á því fjölbreytta framboði sem íslenskir háskólar hugsanlega geta staðið að. Það verður örugglega enginn hörgull á því að fá góðar hugmyndir innan deilda háskólanna að svona örnámi ef ég þekki starf þeirra rétt. Þetta getur verið ákaflega jákvæð viðbót við háskólanám fólks og þetta getur líka veitt fólki sjálfstraust til þess að koma í fullt háskólanám. Ekki er heldur vanþörf á því að hvetja karlmenn til að stunda háskólanám í auknum mæli, sem kemur reyndar fram í greinargerðinni með þessu máli. Ég hef reyndar sjálfur nýtt mér svona örnám við evrópskan háskóla og fullyrði að það styrkti mig í þeim störfum sem ég sinnti á þeim tíma, ákaflega gagnlegt. Í rauninni er sá tími að fólk fari í háskólanám beint eftir framhaldsskóla og síðan ekki söguna meir einfaldlega liðinn. Kröfur dagsins í dag eru þær að fólk sitji ekki á einhverju 40 ára gömlu háskólaprófi endalaust. Það þarf að uppfæra og margir eiga tvo til þrjá starfsferla yfir starfsævina og fara í háskóla til að skipta um vettvang eftir því sem áhugasviðið breytist eftir því sem fram í sækir.

Ég var einmitt núna í hádeginu að tala við konu sem er fullorðin, er raunar komin á eftirlaun, en er í fullu námi í þýðingafræði í Háskóla Íslands til að nýta tungumálakunnáttu sína betur og nýta hana til að kynna okkur hinum annan menningarheim heldur en hinn engilsaxneska sem við höfum svo greiðan aðgang að. Einnig þekki ég það vel, t.d. í þeim skóla sem ég að jafnaði starfa, Háskólanum á Bifröst, að þar er meðalaldur grunnnema 36 ár. Það er augljóst að þar er um að ræða fólk sem er að huga að því að uppfæra sig og jafnvel skipta um starfsvettvang. Þess vegna fagna ég þessu frumvarpi hæstv. ráðherra hér í dag og hlakka til að sjá hvernig því farnast í meðförum þingsins.


Ræðumaður: Kristrún Frostadóttir

Frú forseti. Ég þakka hæstv. forsætisráðherra fyrir þessi svör en það er alveg ljóst að það var farið öðruvísi að í tengslum við þessar hamfarir en í tengslum við hamfarirnar fyrir 51 ári í Vestmannaeyjum þar sem sett var á fót ígildi þjóðstjórnar um þetta staka mál strax í upphafi. Við í Samfylkingunni, sem og fleiri í minni hlutanum, höfum boðið fram aðkomu okkar og ábyrgð á málinu. Hún er enn sem komið er takmörkuð en hæstv. forsætisráðherra talar nú um að skipuð verði samráðsnefnd og gerði það fyrr í dag eftir að við leituðum til hennar og það er gott og vel. En hvernig sem því vindur fram þá vil ég bara hnykkja á mikilvægi þess að þetta sé unnið í breiðri sátt því að þetta mál mun lifa þessa ríkisstjórn. Þetta á ekki að vera þrætuepli okkar á milli núna eða í náinni framtíð. Þetta mál þarfnast samfellu og traustrar stjórnar og það er það sem er best fyrir Grindvíkinga og þjóðina alla.


Ræðumaður: Kristrún Frostadóttir

Forseti. Síðustu daga hefur málflutningur hæstv. ráðherra og stjórnarþingmanna um stuðning við Grindvíkinga verið nokkuð sundurleitur, því miður. En nú hefur ríkisstjórnin loksins stigið fram og sagt að ákveðið hafi verið að aflétta óvissunni fyrir Grindvíkinga. Í því hlýtur að felast að fjárhagslegur kostnaður falli ekki á Grindvíkinga heldur verði borinn af þjóðinni allri sameiginlega. Það er grundvallaratriði sem var nauðsynlegt að fá fram með formlegum hætti því að Grindvíkingar þurfa fullvissu um samstöðu þjóðar. Samfylkingin hefur sett fram þrjú grundvallaratriði sem við teljum að ættu að gilda um stuðning við Grindvíkinga eftir náttúruhamfarirnar í bænum. Í fyrsta lagi að kostnaður falli ekki á Grindvíkinga heldur verði borinn af þjóðinni allri sameiginlega. Í öðru lagi að neikvæð þjóðhagsleg áhrif verði lágmörkuð, svo sem áhrif á verðbólgu og húsnæðismarkað, og í þriðja lagi að reynt verði að ná breiðri sátt á Alþingi um útfærslu aðgerða og fjármögnun þeirra.

Forseti. Spurningin er ekki hvort við sem þjóð ráðum við að bera þennan kostnað, t.d. með uppkaupum á fasteignum Grindvíkinga, spurningin er hvernig við drögum úr neikvæðum hliðaráhrifum af þeim aðgerðum sem ráðist verður í vegna skaða sem nú þegar hefur skeð og hvernig við dreifum þeim kostnaði. Ef kostnaðinum er ekki mætt með sérstakri fjármögnun þá fellur hann til í formi þenslu og verðbólgu sem magnar upp skaða og ef ekki er gripið til mótvægisaðgerða í húsnæðismálum hefur það alvarlegar afleiðingar. Nú hefur ríkisstjórnin loks slegið því föstu að stutt verði við Grindvíkinga og það geti haft í för með sér greiðslur upp á tugi milljarða sem vænta má að leiti inn á húsnæðismarkaðinn. Óhjákvæmilegt er að slíkum greiðslum fylgi veruleg hliðaráhrif. Ég vil því spyrja: Hvernig sér hæstv. forsætisráðherra fyrir sér að þær aðgerðir verði fjármagnaðar og hvaða mótvægisaðgerðir verður ráðist í til að draga úr neikvæðum hliðaráhrifum á verðbólgu á húsnæðismarkaði?


Ræðumaður: Oddný G. Harðardóttir

Til svara eru: Forsætisráðherra, innviðaráðherra, menningar- og viðskiptaráðherra, félags- og vinnumarkaðsráðherra, háskóla-, iðnaðar- og nýsköpunarráðherra og dómsmálaráðherra.


Ræðumaður: Oddný G. Harðardóttir

Forseta hefur borist svohljóðandi bréf frá Ingu Sæland, 7. þm. Reykv. s., um afturköllun máls:

Heyr, heyr.„Í ljósi sláandi fregna af veikindum matvælaráðherra hefur Flokkur fólksins ákveðið að draga til baka áður fram komna tillögu á þskj. 895, mál nr. 593, um vantraust á matvælaráðherra. Við sendum Svandísi Svavarsdóttur kærleiks- og batakveðjur.“


Ræðumaður: Oddný G. Harðardóttir

Herra forseti. Hér hafa hæstv. ráðherrar og hv. þingmenn úr öllum flokkum talað svo til einum rómi um hvað þurfi að gera fyrir Grindvíkinga, vegna þess að það sem gerðist þar, gerðist. Fyrst og fremst þurfum við að losa fólkið undan fjárhagsbyrðum og óþarfa áhyggjum og gæta að því að börnin fái fast land undir fætur í bókstaflegri merkingu með öryggi og rútínu skólagöngu og tómstunda.

Ég vil jafnframt minna enn og aftur á að þegar þjóð stendur frammi fyrir samfélagsverkefni af þeirri stærðargráðu sem við Íslendingar gerum nú er farsælast að gera það í þverpólitísku samstarfi og ég fagna því að hér sé vel tekið í það. En fyrst þurfum við að finna lausn fyrir fólkið í Grindavík og svo fyrir fyrirtækin og rekstur bæjarins. Það verkefni bíður svo þingheims að glíma við efnahagslegar afleiðingar lausnanna sem leggjast á það sem fyrir er. Þá munum við sennilega vilja fara ólíkar leiðir, allt eftir pólitískum áherslum, sjáum til með það. Það þarf að gæta að því að allir leggi sinn sanngjarna hlut af mörkum í þeim eftirleik.

Ég leyfi mér að vitna hér í tvo ágæta íbúa Suðurnesja, Gyrði Elíasson rithöfund og Pétur Hafstein Pálsson, framkvæmdastjóra útgerðarfyrirtækisins Vísis í Grindavík. Ljóð Gyrðis Ósvarað finnst mér eiga vel við þá ótrúlegu stöðu sem Grindvíkingar eru í. Staðan er raunveruleg en samt svo óraunveruleg. Ráðamenn hafa sagt ýmislegt síðan svarta sviðsmyndin dróst upp en mörgu er enn ósvarað. Ljóðið er svona, með leyfi forseta: „Allt sem hefur gerst síðan það sem gerðist gerðist, gerðist það?“

Gyrðir Elíasson býr í Garðinum sem er norðurhverfið í Suðurnesjabæ sem varð til við sameiningu Sandgerðis og Garðs. Í viðtali í gær á Sprengisandi á Bylgjunni talaði Pétur Hafsteinn Pálsson fyrir því að sveitarfélögin á Suðurnesjum sameinist í eitt. Hann lagði til að Suðurnesjamenn stækkuðu heimavöllinn og þá þyrftu Grindvíkingar ekki að flytja annan bæ heldur bara á milli hverfa í sveitarfélaginu Suðurnes. Við erum nokkrir Suðurnesjamennirnir sem höfum talað nokkuð lengi fyrir slíkri hugmynd en nú virðist þessi lausn blasa við í erfiðri stöðu. Sveitarstjórnir hinna bæjanna á Suðurnesjum hafa bent á að nægar lóðir séu þar fyrir íbúðir. Uppbygging einingahúsa að fyrirmynd Eyjabyggða væri upplögð. Hefð er fyrir náinni samvinnu sveitarfélaganna á Suðurnesjum í gegnum Samband sveitarfélaganna. Við eigum saman Fjölbrautaskóla Suðurnesja, Heilbrigðisstofnun Suðurnesja, embætti lögreglustjórans á Suðurnesjum, Brunavarnir Suðurnesja, svo dæmi séu tekin. Þjónustan er samtengd nú þegar og skrefið til sameiningar er ekki ýkja stórt. Pétur benti á það augljósa; að Grindvíkingar eru ekki að flytja heim í bráð. Þau þurfa að koma sér fyrir annars staðar og skapa eins góðan stöðugleika og mögulegt er fyrir líf sitt. Ef stefnan yrði tekin á sameiningu sveitarfélaganna fjögurra á Suðurnesjum væri hægt að blása Grindvíkingum von í brjóst og trú á framtíðina.

Rekstur Grindavíkurbæjar eru augljóslega í uppnámi og ýmis praktísk mál mætti leysa með sameiningu sveitarfélaganna. Hamfarirnar í Grindavík kalla á að Suðurnesjamenn allir taki höndum saman. Ráðherrar og þingmenn þvert á flokka eiga einnig að taka höndum saman og leggja fram lausnir sem duga fyrir fólkið, fyrirtækin og samfélagið í Grindavík vegna þess að það sem gerðist gerðist.


Ræðumaður: Kristrún Frostadóttir

Frú forseti. Ég vil byrja á því að endurtaka þau orð sem hér féllu fyrir rúmum tveimur mánuðum síðan þegar Grindvíkingar þurftu að rýma bæinn sinn í skjóli nætur — og skilaboð til þeirra: Þið megið vita að þjóðin stendur með ykkur. Og ég vil láta í ljós djúpa samúð í garð Grindvíkinga sem hafa á undanförnum dögum, eftir að gaus innan bæjarmarka, þurft að horfast í augu við gífurlega erfiða stöðu. Óvissan er gríðarleg hvað varðar öryggi í bænum og tímaramma þessa atburðar. Slík óvissa getur valdið mikilli vanlíðan og eðlilega vill fólk fá festu í líf sitt. Um viðkvæmt mál er þó að ræða og því fylgja flóknar tilfinningar, eins og ég hef upplifað í samtölum mínum við Grindvíkinga. Tilfinningin um að komast áfram, halda áfram og byrja upp á nýtt berst við sorgina um að yfirgefa staðinn og samfélagið og vonina um að snúa aftur. Fólk er hrætt um að taka ranga ákvörðun en vill á sama tíma ekkert heitara en að taka einhverja ákvörðun. Þetta er mjög erfitt, forseti, og ég get ekki sett mig í þessi spor sjálf.

Ég vil líka samt benda á að hlutverk okkar í stjórnmálunum er að halda utan um Grindvíkinga og halda utan um þetta áfall til að draga úr áhrifum þess. Og þegar minnst er á samstöðu þjóðar verður þingheimur að endurspegla þá samstöðu. Þegar við hér inni segjumst ætla að standa með Grindvíkingum og segjum í nafni þjóðar að þjóðin standi með þeim þá þarf verklag okkar hér inni að endurspegla þær yfirlýsingar. Þess vegna færi best á að leitast við að ná breiðri sátt á Alþingi um stuðning við Grindvíkinga, en til þess þyrfti fumlaus viðbrögð og pólitíska forystu í stjórnmálum.

Við höfum áður verið í þessari stöðu, forseti. Þótt eðli gossins í Heimaey hafi verið annað var áfallið ekki ósvipað. 5.000 manna bær þá, um 4.000 manns nú. Umfang kostnaður vegna gossins í Heimaey nam um 3,6% af landsframleiðslu ef litið er til rekstrargjalda og bóta í tengslum við gosið, en helmingur þeirrar upphæðar bættist síðan við í formi uppbyggingar húsnæðis. 3,6% af landsframleiðslu eru ígildi um 150 milljarða kr. í dag, ekki ósvipað þeim tölum sem hafa heyrst varðandi heildarmat í Grindavík.

Ég vek athygli á þessu, forseti, því að fólk verður að átta sig á að þetta er gerlegt og við höfum svo sannarlega gert þetta áður. Af þeirri reynslu má hins vegar læra og ýmislegt hefur strax verið gert þótt áfram megi bæta um betur. Má þar nefna t.d. leigu- og tekjustuðning sem ekki var til staðar á sínum tíma á meðan Eyjamenn biðu eftir húsnæðisúrræðum. Ég tel það einsýnt að hækka þurfi þau framlög sem hafa verið greidd vegna leigustuðnings til Grindvíkinga á meðan unnið er að næstu skrefum og ég bind vonir við að það verði gert hér á þinginu á næstu dögum.

En óháð útfærslu aðgerða þá skiptir formið líka máli. Það skiptir máli að Grindvíkingar og þjóðin sjái raunverulega samstöðu hér inni. Þess vegna tel ég að Alþingi ætti að sammælast allra fyrst um einföld grundvallaratriði varðandi stuðning við Grindvíkinga og því næst ætti að skipa þverpólitíska þingmannanefnd á þeim grunni til undirbúnings laga um framkvæmd og fjármögnun aðgerðanna. Ég hef komið þessari skoðun skýrt á framfæri við forystufólk ríkisstjórnarinnar og formenn annarra stjórnmálaflokka á Alþingi. Flokkar minni hlutans eru um þetta sammála, um þessa afstöðu, en svo virðist sem meirihlutaflokkarnir ætli sér að halda á þessum málum ein enn sem komið er, en það gæti þó breyst. Við teljum enn þá að það sé Grindvíkingum og landsmönnum öllum fyrir bestu að stuðningur við Grindvíkinga og mótvægisaðgerðir verði teknar út fyrir sviga hér á Alþingi til að hraða framkvæmd mála og til að tryggja breiða sátt, traust hér innan húss en ekki síst tiltrú Grindvíkinga og þjóðarinnar á að við getum leyst þetta í sameiningu, því að þetta mál, forseti, mun lifa þessa ríkisstjórn. Okkur ber skylda til að reyna að ná breiðri sátt á Alþingi um stuðninginn, fjármögnun og nauðsynlegar mótvægisaðgerðir.

Sex dögum eftir að eldgosið í Heimaey hófst árið 1973 samþykkti Alþingi þingsályktun um að skipuð yrði þverpólitísk þingmannanefnd til að gera tillögur um neyðarráðstafanir og fjármögnun þeirra. Tíu dögum síðar lagði nefndin fram lagafrumvarp um stofnun Viðlagasjóðs og þar náði Alþingi saman um fjögur skýr markmið sem unnið skyldi eftir í stuðningi við Vestmannaeyinga og fulla fjármögnun allra aðgerða. Ég teldi það æskilegt, og við í Samfylkingunni, að líta til þessa fordæmis og viðhafa sams konar vinnulag núna. Þannig mætti veita Grindvíkingum ró og fullvissu um samstöðu þjóðar og um leið gæfist svigrúm til að útfæra stuðninginn sem best til að lágmarka neikvæð þjóðhagsleg áhrif. Með þessari nálgun væri reynt að forðast óþarfaflokkadrætti um viðbrögð við náttúruhamförunum í Grindavík, enda er enginn bragur á pólitískum yfirboðum í svona viðkvæmu máli.

Forseti. Þrjú grundvallaratriði ættu að gilda um stuðninginn við Grindvíkinga eftir náttúruhamfarirnar í bænum að okkar mati. Í fyrsta lagi að kostnaður falli ekki á Grindvíkinga heldur verði borinn af þjóðinni allri sameiginlega. Í öðru lagi að neikvæð þjóðhagsleg áhrif verði lágmörkuð, svo sem áhrif á verðbólgu og húsnæðismarkað, og í þriðja lagi að reynt verði að ná breiðri sátt um útfærslu aðgerða og fjármögnun þeirra. Spurningin er ekki hvort við sem þjóð ráðum við að bera þennan kostnað, t.d. með uppkaupum á fasteignum Grindvíkinga, spurningin er hvernig við drögum úr neikvæðum hliðaráhrifum af þeim aðgerðum sem ráðist verður í vegna skaða sem nú þegar er skeður og hvernig við dreifum kostnaðinum. Ef kostnaðinum er ekki mætt með sérstakri fjármögnun fellur hann til í formi þenslu og verðbólgu sem magnar upp skaðann og ef ekki er gripið til mótvægisaðgerða á húsnæðismarkaði hefur það alvarlegar afleiðingar. Það er brýnt að stjórnmálamenn horfist í augu við þetta og skorist ekki undan eigin ábyrgð.

Heyr, heyr.Forseti. Ég ítreka: Þetta mál mun lifa með okkur næstu misserin og mun lifa þessa ríkisstjórn. Gerum þetta saman og tryggjum samfellu í viðbrögðum, tryggjum öryggi Grindvíkinga og að vel sé á málum haldið því að þetta mál er stærra en stjórnmálin hérna inni.


Ræðumaður: Logi Einarsson

Ég vil fyrir hönd okkar þingmanna þakka forseta, varaforsetum og starfsmönnum kærlega fyrir samstarfið. Það hefur verið afskaplega gott. Að vísu hefur starfsfólk eldhússins afrekað það að ekki er mögulegt fyrir mörg okkar að halda líkamsvextinum í gullinsniði og forseti hefur auðvitað þurft nokkrum sinnum á síðustu dögum að gefa nokkrum okkar kartöflu í skóinn. En hvort tveggja er eitthvað sem við getum örugglega bætt fyrir á næsta vori.

Kæru vinir. Við höldum heim til ástvina eftir hraustlega törn síðustu daga og um leið og við skulum njóta þess skulum við hugsa til þeirra sem eigum sárara að binda, hvort heldur sem er vegna styrjalda sem geisa úti um allan heim eða annarra hluta. Við hugsum einnig til Grindvíkinga og annarra sem ekki geta dvalið á heimilum sínum um jólin.

[Þingmenn risu úr sætum.]Að lokum vil ég ítreka þakkir til forseta og starfsfólks og óska þeim og fjölskyldum þeirra notalegra jóla og gleðilegs árs. Ég bið þingmenn að taka undir og rísa úr sætum. —


Ræðumaður: Logi Einarsson

Herra forseti. Það vekur furðu hversu tilþrifalítið og huglaust þetta fjárlagafrumvarp er og er verkefnið svolítið sett á herðar Seðlabankans. Í 8% verðbólgu með stýrivexti sem eru 9,25% er það látið gerast að 5.000 heimilum er kastað út úr vaxtabótakerfinu og húsnæðisbætur og barnabætur verða fyrir raunlækkun. Samfylkingin styður einstaka hluti sem góðir eru í þessu fjárlagafrumvarpi en við hefðum lagt fram allt öðruvísi fjárlagafrumvarp sjálf og munum ekki greiða því okkar atkvæði.


Ræðumaður: Logi Einarsson

Herra forseti. Samfylkingin styður heils hugar þetta mál og áréttar stuðning sinn við úrræði fyrir Grindvíkinga og að tryggja þeim þak yfir höfuðið. Við áteljum hins vegar harðlega þau vinnubrögð að kynna málið fyrir fjárlaganefnd og þingi fyrst í gærmorgun og hvernig að málinu hefur verið unnið fram á þennan dag. Þá geri ég ráð fyrir því að hv. fjárlaganefnd fylgi því eftir og fari yfir öll gögn málsins á nýju ári. En Samfylkingin segir já með þessum fyrirvara.


Ræðumaður: Oddný G. Harðardóttir

Heyr, heyr.Herra forseti. Jafnvel þó að Samfylkingin styðji ekki frumvarpið í heild þá styðjum við einstakar greinar frumvarpsins eins og fram kom við 2. umræðu. Þar er m.a. stuðningur við Grindvíkinga og þar er fjallað t.d. um að Grindvíkingar þurfi ekki að borga skatt af þeirri niðurfellingu sem bankarnir hafa sagst ætla að gera á vöxtum og verðbótum húsnæðislána. En ég vil minna á það hér, forseti, að það eru um 100 heimili sem eru með lán sín hjá lífeyrissjóðunum og lífeyrissjóðirnir hafa ekki farið sömu leið og bankarnir, að fella niður vexti og verðbætur. Við vitum ekki alveg hvernig þetta mun enda en það er mikilvægt að við tökum þetta mál aftur upp eftir áramót þegar við höfum betur séð hvað lífeyrissjóðirnir ætla að gera eða telja sig geta gert. Við getum ekki skilið þessi 100 heimili eftir hvað þetta varðar.


Ræðumaður: Þórunn Sveinbjarnardóttir

Hæstv. forseti. Þingflokkur Samfylkingarinnar styður þetta mál. Ég gerði þó fyrirvara við nefndarálit meiri hlutans sem ég rita undir um að það lægi ljóst fyrir að vilji löggjafans væri sá að hér sé um aðlögun að ræða, aðlögun sem rennur út 1. janúar 2027 og býr þannig til aðlögunartíma fyrir flugrekendur og það rekstrarumhverfi sem hvetur til þess að allra leiða verði leitað til að draga úr losun gróðurhúsalofttegunda. 40% af losun frá Íslandi heyrir undir ETS og það er svo gaman að segja frá því og minna á það rétt fyrir jólin að hér er farin hin gamalkunna fyrningarleið. Fyrst er úthlutað gjaldfrjálsum heimildum, svo eru heimildir settar á uppboð og markaðurinn er nýttur með því að verðleggja heimildirnar til að draga úr losun gróðurhúsalofttegunda og ganga betur um auðlindina.


Ræðumaður: Þórunn Sveinbjarnardóttir

Frú forseti. Ég get í sjálfu sér alveg tekið undir þau sjónarmið þingmannsins að ríkisstjórnin hafi ekki verið að gæta hagsmuna Íslands innan EES eins og hefði kannski þurft. Þess vegna varð þessi redding á elleftu stundu, ef svo má segja, á fundi Ursulu von der Leyen og Katrínar Jakobsdóttur fyrr á þessu ári. Ég get því alveg tekið undir það að hagsmunagæslunni hafi ekki verið sinnt eins og þyrfti og það sýnir líka flýtinn á þessu máli og hversu seint það kemur inn. Hins vegar er verið að ræða hér um samkeppnishæfni að óbreyttum forsendum. Ég geri ráð fyrir því, eins og ég sagði áðan, að aðlögunin feli m.a. í sér að laga sig að breyttum forsendum sem taka við 2027. En ég er hrædd um að ég sé ósammála hv. þm. Eyjólfi Ármannssyni um það að við getum núna komið inn og sagt við Evrópusambandið: Við viljum sömu stöðu og ystu svæði ríkja innan Evrópusambandsins, af því að ég tel og held að það hefði þurft að koma fram miklu fyrr í ferlinu og einnig er ekkert endilega víst að á það verði hlustað nú eða fyrr vegna þess að við sitjum ekki við borðið. Við verðum einhvern veginn að fara að taka það alvarlega að það er munur á því að vera innan Evrópska efnahagssvæðisins og að vera aðildarríki ESB. Það að vera í EES fylgja mikil gæði og tryggir hagsmuni okkar á margan hátt. En það þýðir einfaldlega að við erum að taka við ákvörðunum, lagabreytingum og gerðum frá Evrópusambandinu sem við getum ekki haft áhrif á fyrr en, að mínu áliti, of seint í ferlinu.


Ræðumaður: Þórunn Sveinbjarnardóttir

Frú forseti. Ég hef ekki skilið þessa ákvörðun þannig að það sé vilji stjórnvalda eða þeirra sem styðja þetta frumvarp að ýta viðfangsefninu inn í framtíðina eða á undan okkur. Þess vegna er þetta aðlögun. Aðlögun þýðir það að flugrekstraraðilar og stjórnvöld eiga að laga sig að því að þessu verði hætt árið 2027. Það þýðir að það myndar þrýsting á reksturinn og myndar þrýsting á það að minnka losun, eins og fram hefur komið í umræðunni. Ég ætla nú að leyfa mér að hafa trú á því að aðlögunin sé alvörufyrirbæri sem snúist um aðlögun að breyttum aðstæðum, í ljósi þess að hagsmunagæsla stjórnvalda fór fram með þessum hætti á síðustu stundu eins og fyrir liggur. En þetta var það sem náðist samkomulag við. Svo get ég eiginlega ekki stillt mig um að nefna, af því að hv. þm. Eyjólfur Ármannsson nefnir ystu svæðin innan Evrópusambandsins, sem er vissulega rétt, t.d. Kanaríeyjar, að þar hafa aðildarríki ESB tryggt hagsmuni sinna ystu svæða með sæti sínu við borðið í Brussel. Við erum alltaf svolítið að koma í kjölfarið vegna þess að við erum ekki með í stefnumótuninni og ákvarðanatökunni frá upphafi.


Ræðumaður: Þórunn Sveinbjarnardóttir

Frú forseti. Já, og það er auðvitað hárrétt að hvatinn á bak við kerfið er verðstýringin og það að setja gjald á losunarheimildir á markaði. Ég held að það séu mjög mikil tækifæri fram undan í orkuskiptum á þessu sviði eins og öðrum. Eins og hv. þingmaður bendir á, í þessu tilraunaflugi Virgin Atlantic, ef losunin minnkar um 70% þá sjáum við bara hvaða tækifæri eru fram undan í því. Ég segi nú ekki að menn séu að fara að hella matarolíu á vélarnar en það er hins vegar eiginlega ótrúlegt að við séum komin þangað. Það þýðir að með réttri stýringu og réttum hvötum frá stjórnvöldum getum við tekið stórstígum framförum á þessu sviði eins og öðrum. Í ljósi samkeppnishæfni er einmitt líka engin spurning um það, eins og fram hefur komið í umfjöllun nefndarinnar, að flugfélögin eru mjög meðvituð um þær breytingar sem er verið að ná með nýjum flugflota og um sparnaðinn og samdráttinn sem næst með honum og nýrri tækni. Ég held því að við séum þar öll að vinna að sama markmiði. En það þarf að gera það með réttar upplýsingar undir og leggja þær undirstöður með rannsóknum og líka með styrkingu þeirra svo að við getum tekið réttar ákvarðanir hér á löggjafarsamkomunni og nýtt okkur þau tæki sem við höfum ákveðið að nýta okkur, eins og viðskiptakerfið.


Ræðumaður: Þórunn Sveinbjarnardóttir

Frú forseti. Ég þakka hv. þm. Njáli Trausta Friðbertssyni fyrir andsvarið. Það er auðvitað rétt sem hér er bent á að þegar orkuskiptin hafa gengið í gegn í flugi, ef það tekst sem við öll vonum, munu flugvélar ganga fyrir sjálfbæru eldsneyti eða eldsneyti sem losar miklu minna en það sem nú er notað. Ég tel að þær breytingar sem hér er verið að gera séu einmitt þannig að þær þrýsti á þessar breytingar vegna þess að verðið mun stýra því hversu hratt þær verða gerðar. Já, markaðurinn stýrir aðgengi og verði að stóru leyti. Hvað geta stjórnvöld gert? Þau geta styrkt rannsóknir og nýsköpun á þessu og auðvitað, eins og hv. þingmaður bendir á, sett það í samhengi orkuöflunar hér á landi. Það er alveg rétt. En þá þarf líka að taka utan um það og meta hversu mikið af þeirri orkuöflun getur verið hér og hvernig við nýtum það. Ég geri mér ekki fulla grein fyrir því hvort ný tegund eldsneytis krefjist þess að þess verði alls aflað á Íslandi. Við erum að tala um alþjóðlegan flugrekstur og það er auðvitað verið að dæla í vélar á öllum flugvöllum í heimi. Ég treysti mér því ekki til að svara því hvaða áhrif það hafi á aðstæður á flugvellinum í Keflavík en ég er meira en til í að taka samtalið og rannsóknina á því hvernig við getum komist þangað að við tryggjum orkuskipti í flugi.


Ræðumaður: Þórunn Sveinbjarnardóttir

Frú forseti. Eins og fram kemur á þskj. 803, nefndaráliti frá meiri hluta umhverfis- og samgöngunefndar um frumvarp til laga um viðskiptakerfi ESB um losunarheimildir, þá undirrita ég það með fyrirvara sem ég tel rétt að gera örstutta grein fyrir hér. Áður en ég kem að honum er kannski ágætt að rifja upp af þessu tilefni að þegar sú pólitíska ákvörðun var tekin fyrir rúmum áratug að Ísland gerðist aðili að viðskiptakerfi Evrópusambandsins með losunarheimildir þá var alveg ljóst að stjórnvöld gerðu sér grein fyrir því hvaða hagsmunir væru undir fyrir Ísland í loftslagsmálum og einnig fyrir þær atvinnugreinar sem hér eru reknar. Vorum við þá reyndar allsendis ómeðvituð um þann mikla vöxt sem yrði í ferðaþjónustu og flugrekstri eins og raun ber vitni síðastliðinn áratug. Aðildin að ETS er Íslandi bæði hagfelld og skynsamleg og hefur reynst okkur vel. Eins og fram hefur komið þá falla 40% losunar gróðurhúsalofttegunda frá starfsemi hér á landi undir viðskiptakerfið og viðskiptakerfið er þannig samansett að það dreifir byrðunum, notar markaðsmekanismana til að dreifa byrðunum og setja gjald á losunarheimildir þannig að það þrýsti á nýsköpun, nýtingu grænnar orku og á endanum, að sjálfsögðu, á samdrátt í losun gróðurhúsalofttegunda. Það eru sem sagt loftslagsvænar aðgerðir að vera aðili að viðskiptakerfinu og er það í fullu samræmi við þau markmið Íslands sem flestir skrifa undir, að það þurfi að draga úr losun með stórfelldum hætti á næstu sex árum eða svo ef hér eigi að vera einhver von til þess að ná svokölluðu kolefnishlutleysi innan 14, 15 ára.

Það er líka gaman að benda á það, frú forseti, að með þessu kerfi er farin sú ágæta leið, fyrningarleið, sem við jafnaðarfólk í Samfylkingunni þekkjum vel og höfum talað fyrir áratugum saman. Það er nefnilega þannig að fyrst er sett þak á eitthvað sem á að gera. Í þessu tilviki er það losun. Í öðrum tilvikum sem við þekkjum í fiskveiðistjórnarkerfinu er það t.d. þak á aflaheimildir, svokallaðan kvóta, og þannig verða til verðmæti eins og við þekkjum vel. Til að byrja með geta stjórnvöld afhent þessa kvóta, sem eru auðvitað mjög verðmætir eins og á við um losunarkvótana, gjaldfrjálst eins og hefur verið gert. En síðan hefst fyrningin, þ.e. að fyrirtæki og atvinnurekstur þurfa að greiða eðlilegt gjald fyrir heimildirnar, enda eru þær ígildi auðlinda. Við þekkjum því þessa leið ágætlega og að sjálfsögðu er þetta leið sem Evrópusambandið hefur valið, enda er hún bæði skynsamleg og góð og nær árangri eins og dæmin sýna. Hún byggist, eins og hér hefur margoft komið fram, á mengunarbótareglunni, einni af grundvallarreglum umhverfisréttarins og einni af grundvallarundirstöðum allra þeirra aðgerða sem ráðist er í til þess að eiga við loftslagsvandann og reyna með öllum aðferðum að koma í veg fyrir hamfarahlýnun.

Að efni þessa frumvarps og þess sem hér stendur í nefndaráliti meiri hlutans sem ég undirrita með fyrirvara, eins og fram hefur komið, þá verður samt að koma fram við þessa umræðu að þetta mál staldraði ekki lengi við í hv. umhverfis- og samgöngunefnd. Meðvituð vorum við þingmennirnir í nefndinni um mikilvægi þess að afgreiða málið en hins vegar verður að segjast eins og er að þessi vinnubrögð eru ekki ákjósanleg. Þau auka hættuna á mistökum, eins og við þekkjum, og eru hreinlega ekki til fyrirmyndar af hálfu framkvæmdarvaldsins eða þess ráðuneytis sem hér á í hlut. Við hv. þingmenn lendum allt of oft í því að þurfa að afgreiða stórmál, mál er varða mikla hagsmuni, með þessari skyndimeðferð. Það eru ekki góð vinnubrögð og við verðum að reyna að skipuleggja þingstörfin með þeim hætti að ráðuneytin skili hér inn stórmálum sem þessum með hæfilegum fyrirvara en ekki þegar allt er komið í eindaga.

En þegar það gerist er líka mikilvægt að bregðast rétt við þegar svona miklir hagsmunir eru undir. Ég held að allir geri sér grein fyrir því hversu miklir þeir eru, alveg burt séð frá því hvort okkur líkar vel við Evrópusambandið sem fyrirbæri eða teljum ETS- eða EES-samstarfið af hinu góða. Mér þætti ágætt að þeir þingmenn eins og sá er hér talaði á undan mér, sem mér heyrist bara vilja út úr þessu öllu saman, myndu kannski gera grein fyrir því hvaða áhrif það hefði á efnahagslíf á Íslandi og atvinnustarfsemi yfir höfuð, þ.m.t. flugrekstur. Eins og fram hefur komið þá hafa flugfélögin, þessi tvö stóru, lagst á sveif með yfirvöldum og eru jákvæð gagnvart því að afgreiða málið með þessum hætti. Það skiptir vissulega máli að við hlustum á hagsmunaaðila þó að þeir eigi auðvitað ekki að stýra för á löggjafarsamkomu Íslendinga. En við þurfum að sjálfsögðu að hlusta á þá og við vitum, það liggur auðvitað fyrir og þarf ekki að fara yfir það hér, hversu stóran þátt ferðaþjónustan og þ.m.t. flugreksturinn á í útflutningstekjum Íslands og þeim uppgangi sem betur fer hefur orðið hér á síðustu áratugum, þó að eitthvað hafi dregið úr honum og hafði heimsfaraldurinn að sjálfsögðu mikil áhrif þar á.

Við stöndum frammi fyrir því að draga úr losun gróðurhúsalofttegunda. Það er stóra verkefnið. Það er það verkefni sem öll ríki heims standa frammi fyrir og með því að gera það innan viðskiptakerfis, eins og hér er kveðið á um og við erum aðilar að, er verið að auðvelda verkefnið. Það er verið að dreifa byrðunum og auðvelda verkefnið og nýta til þess verkfæri markaðarins sem duga í þessum efnum. Við höfum reynslu af því og við getum nýtt þau. Það skiptir Ísland stórkostlegu máli að geta nýtt þau með þessum hætti.

Ég þarf ekki að fara yfir niðurstöður aðildarríkjaþings loftslagssamningsins, COP28, sem er nýafstaðið en það ætti öllum að vera ljóst sem fylgst hafa með þeim málum hversu gríðarleg verkefni eru fram undan á Íslandi og um allan heim til þess að draga úr losuninni. Fram hefur komið, bæði í samtölum innan hv. þingnefndar og einnig í almennri umræðu um þetta mál, að mengunarbótareglan valdi því að þau sem nýti flugið og aðra þá samgöngukosti sem menga borgi fyrir. Það liggur auðvitað fyrir og þannig hefur það lengi verið. Við erum t.d. að breyta hér lögum varðandi samgöngur á landi, kílómetragjaldið, til að ná þeim markmiðum. Það er ástæða fyrir því að verkalýðshreyfingin, sem er almennt gert í umræðum um loftslagsmál, talar fyrir því sem kallað er réttlát umskipti. Réttlát umskipti snúast einfaldlega um það að hin tekjulægri í öllum samfélögum beri ekki þyngri byrðar af þeim breytingum sem við þurfum að fara í vegna loftslagsmálanna en aðrir. Og hvað þýðir það? Það þýðir að stjórnmálafólk þarf að beita sér fyrir sanngirni og réttlæti, bæði í gjaldtöku og í tilfærslukerfunum, í skattkerfunum og öðrum þeim kerfum sem við notum til að jafna byrðarnar. Það má alveg með góðum rökum halda því fram að þær aðferðir sem notaðar hafa verið hér á landi, t.d. að niðurgreiða eða falla frá gjöldum á rafmagnsbifreiðar, hafi kannski ekki endilega verið í samræmi við réttlát umskipti vegna þess að eins og fyrir liggur, og ég man ekki nákvæmlega tölurnar, hafa risaupphæðir runnið til þeirra sem hafa hæstar tekjur á Íslandi, hæstu tekjutíundanna. Það liggur fyrir og er enginn sem þrætir fyrir það. Og hvað gerum við þá til að tryggja hin réttlátu umskipti? Við ráðumst auðvitað í alvörualmenningssamgöngur og samgöngur sem henta öllum tekjuhópum, hvort sem það er hátekjufólk eða lágtekjufólk. Þetta er kannski aðeins út fyrir efnið af þessu tilefni en mér fannst samt rétt að það kæmi fram vegna þeirra sjónarmiða sem komið hafa fram í umræðunni hér fyrr í morgun.

Að fyrirvara mínum. Eins og allir vita er tilgangur og markmið viðskiptakerfisins með losunarheimildir að draga úr losun gróðurhúsalofttegunda og nýta það með jákvæðum hætti eins og fyrir liggur. Við erum að tala um aðlögun og það er alveg rétt sem hér hefur fram komið að það er verið að laga að regluverki Evrópusambandsins og stjórnvöld hafa samið um aðlögun til 1. janúar 2027. Ég gæti alveg staðið hér og haldið því fram að það ætti ekki að vera nein aðlögun, að það ætti bara að fara beint í þetta, en ég tel það óskynsamlegt. Ég tel skynsamlegt að nýta þessa aðlögun og gera það með þessum hætti en þá er það minn skilningur að þeirri aðlögun ljúki 1. janúar 2027. Það er aðlögunin. Það er ekki loforð um framhald heldur lok aðlögunar. Og vegna þess sem hér hefur komið fram, og reyndar oft áður, um það að sæta niðurstöðum eða sæta einhverju sem kemur í gegnum EES-samninginn og frá Evrópusambandinu til okkar hér á Alþingi Íslendinga, þá vitum við öll að ef við hefðum pólitískan áhuga á því að hafa alvöruáhrif á það sem gerist innan Evrópusambandsins myndum við taka ákvörðun um það að eiga sæti við borðið. Þá værum við með í stefnumótuninni frá upphafi og tækjum þátt í því að koma hagsmunum Íslands rækilega á framfæri við borðið. En við erum innan EES og það þýðir að við komum seinna til skjalanna og stundum, eins og hér var gert fyrr á þessu ári, í rauninni bara á elleftu stundu með neyðarkall til formanns framkvæmdastjórnar ESB frá hæstv. forsætisráðherra um að það yrði að taka tillit til sérstöðu Íslands sem eyju í Norður-Atlantshafi þar sem flugrekstur skiptir mjög miklu máli. Það var gert. Það er kannski ekki nógu mikið rætt um það að það var gert. Sérstöðu Íslands var sýndur skilningur með þessari aðlögun. Mér finnst mikilvægt að þetta komi fram og ég ítreka það að ég styð málið og við þingmenn Samfylkingarinnar styðjum afgreiðslu þessa máls. Það hefði verið betra að hafa rýmri tíma og fara á dýptina í þessari umræðu. Hv. umhverfis- og samgöngunefnd tókst samt að vinna málið allsæmilega og hingað erum við komin. Hagsmunaaðilar eru að banka upp á með að þetta mál verði klárað og ég held að við gerum okkur öll grein fyrir því að ef við samþykkjum ekki þetta mál og þessa aðlögun þá erum við á verri stað 1. janúar 2024 en við verðum 31. desember 2023.


Ræðumaður: Oddný G. Harðardóttir

Herra forseti. Við í Samfylkingunni styðjum þetta mál líkt og við styðjum þær aðgerðir sem hafa farið í gegnum Alþingi, síðast í gær í gegnum bandorminn sem fór í gegnum efnahags- og viðskiptanefnd sem ég sit í. En auðvitað er það þannig, forseti, að Grindvíkingar hafa búið við ástand sem er svo ótrúlegt í raun og veru og erfitt fyrir fólk að setja sig í spor þeirra þó að við getum öll rétt ímyndað okkur hvernig það er að þurfa að yfirgefa heimili sitt, allar sínar eigur, vegna þess hreinlega að jörðin er að opnast undir bænum.

Við fórum þarna, nokkrir þingmenn, á dögunum  og keyrðum með björgunarsveitarmönnum um bæinn  og það er ólýsanlegt að sjá hvernig kraftar jarðar hafa farið með bæinn. Auðvitað eru þarna eigur, hús og innviðir sem eru óskemmd en það er mjög margt sem hefur þarna farið úr lagi og Grindvíkingar komast ekki heim fyrir jól. Við verðum að gera allt sem við getum hér, löggjafinn, til að sjá til þess að þetta ástand verði sem bærilegast fyrir Grindvíkinga og  eitt skref í því er þetta frumvarp sem við erum að ræða hér. Ég ætla ekki að lengja þessa umræðu, forseti. Ég  fagna því bara hversu einhuga þingheimur hefur verið um að gera allt sem hægt er í þessum aðstæðum.


Ræðumaður: Oddný G. Harðardóttir

Herra forseti. Jafnvel þó að Samfylkingin sé sammála því að það þurfi að breyta tekjustofnum sem liggja til grundvallar ökutækjanotkun þá gagnrýnum við að útfærsla kerfisbreytinganna hefur ekki fengið nægilegan tíma í þingnefndinni. Auk þess liggur ekki fyrir mat á áhrifum á orkuskipti eða mat byggt á hugmyndum um réttlát græn umskipti. Þess vegna getur Samfylkingin ekki stutt málið.


Ræðumaður: Oddný G. Harðardóttir

Herra forseti. Jafnvel þó að Samfylkingin sé sammála því að breyta þurfi tekjustofnum sem liggja til grundvallar ökutækjanotkun þá gagnrýnum við að vinna við útfærslu kerfisbreytinganna hafi ekki fengið nægilega umfjöllun í þingnefnd. Mælt var fyrir frumvarpi til laga um kílómetragjald vegna notkunar hreinorku- og tengiltvinnbifreiða þann 21. nóvember síðastliðinn. Réttum þremur vikum síðar er málið komið til afgreiðslu í þingsal. Miðað við umfang og mikilvægi málsins hefði þingið þurft mun lengri tíma til vinnslu þess og mörgum spurningum er enn ósvarað nú þegar málið er komið í 2. umræðu.

Um umfangsmikla kerfisbreytingu er að ræða sem mun hafa áhrif á alla ökutækjaeigendur. Á næsta ári á að koma á nýju tekjuöflunarkerfi í samgöngum með kílómetragjaldi á rafmagns-, vetnis-, og tengiltvinnbifreiðar. Ríkisstjórnin hefur síðan boðað að hún leggi fram á vorþingi frumvörp, annars vegar um sambærilegt gjald á bíla sem ganga fyrir jarðefnaeldsneyti og hins vegar um að kílómetragjaldið taki mið af þyngd ökutækja.

Athugasemdir komu fram um frumvarpið, m.a. um gæði og áreiðanleika mæla í bílum sem notast eigi við um eftirlit og skráningar, um jafnræði, viðurlög, kostnað og margt fleira. Þeim athugasemdum hefur ekki öllum verið svarað.

Ég vil taka undir með umsögn Náttúruverndarsamtaka Íslands sem benda á það sem segir í stefnuyfirlýsingu ríkisstjórnar Íslands, með leyfi forseta: „Áfram verður unnið að því að breytingar á sköttum og gjöldum styðji við loftslagsmarkmið.“ Jafnframt benda náttúruverndarsamtökin á að losun hefur aukist hér á landi. Einnig er bent á að ekki sé gerð grein fyrir því á hvern hátt fyrirhugaðar breytingar á sköttum og gjöldum samkvæmt frumvarpinu eiga að styðja við loftslagsmarkmið ríkisstjórnarinnar.

Í greinargerð með frumvarpinu er rætt um að samhliða breytingum sem boðaðar eru í frumvarpinu verði gerðar breytingar á kolefnisgjaldi sem viðhaldi hvötum sem nauðsynlegir eru til orkuskipta. Kolefnisgjald hvetji almennt til aukinnar vitundar um akstur og getur þannig dregið úr umferð, tilheyrandi umferðartöfum og losun gróðurhúsalofttegunda frá samgöngum.

Í greinargerðinni kemur þó skýrt fram að með gjaldtöku fyrir notkun rafbíla sé upp að nokkru marki dregið úr hvötum til orkuskipta. Náttúruverndarsamtökin benda á að aðferð stjórnvalda til orkuskipta í vegasamgöngum hafi verið að lækka gjöld á rafbíla. Þar af leiðandi hefur ríkissjóður orðið af miklum fjármunum og vilji nú fá tekjur af akstri þeirra sem keypt hafa sér rafbíla.

Ég skil það vel, forseti, að stjórnvöld vilji finna leiðir til gjaldtöku og að ríkissjóður þurfi fjármuni til að smíða og viðhalda vegum í landinu. En það sem skortir í tillöguna sem við ræðum nú er mat á áhrifum á orkuskipti og tal um kolefnisgjald til að viðhalda hvötum til orkuskipta er ekkert útfært, meira svona hjal um að það þurfi kolefnisgjald til að draga úr losun, eða líkt og fram kemur í umsögn náttúruverndarsamtakanna er engin grein gerð fyrir því hve mikið skal hækka kolefnisgjald til að koma í veg fyrir að kaup og akstur á orkufrekum bensín- og dísilbílum aukist um leið og kostnaður verður meiri við kaup og rekstur hreinorkubíla.

Ég tek undir það að það skortir tilfinnanlega skýringu og mat á því hvernig hækkun gjalda á hreinorkubílum stenst loftslagsmarkmið ríkisstjórnarinnar. Landsvirkjun er á svipuðum slóðum í umsögn sinni og bendir á að mikilvægt sé að hafa áfram í huga metnaðarfull áform stjórnvalda í loftslagsmálum ásamt alþjóðlegum skuldbindingum um árangur, svo sem vegna Parísarsáttmálans. Innlend orkuskipti eiga þar lykilþátt í árangri. Svo segir í umsögn Landsvirkjunar, með leyfi forseta:

„Mikilvægt er að hvatar til kaupa og notkunar umhverfisvænni bifreiða verði áfram til staðar. Mætti þar nefna áframhaldandi efnahagslega hvata fyrir kaupendur hreinorkubíla, kolefnisgjöld og fyrirhugað bann á nýskráningu bensín- og dísilbíla árið 2030. Tryggja þarf að kostnaðarmunur hvetji fólk til að kaupa og nota hreinorkubíla í stað bensín- og dísilbíla.

Að lokum hvetur Landsvirkjun til þess að kynna sem fyrst fyrirkomulag þeirra ívilnana sem munu taka við af virðisaukaskattsafslætti hreinorkubíla, sem fellur út um áramótin 2023/2024, ásamt útfærslu úthlutunar úr Orkusjóði.“ — Undir þá hvatningu tek ég.

Herra forseti. Þetta frumvarp hefði einnig þurft að meta út frá hugmyndum um réttlát græn umskipti. Réttlát umskipti í átt að kolefnishlutlausri framtíð eru brýnasta umhverfis-, samfélags-, og efnahagsmál samtímans. Með grænum umskiptum þarf að tryggja að aðgerðir í baráttunni gegn loftslagsbreytingum ýti ekki undir aukinn ójöfnuð í samfélaginu. Þess vegna þarf að samræma aðgerðir sem snerta málaflokkinn. Engin samfélagssátt næst um hröð orkuskipti og aðrar breytingar í atvinnu- og lifnaðarháttum nema velferðarsjónarmið séu höfð að leiðarljósi og tryggt að kostnaður falli ekki á tekjulægri hópa eða íbúa í dreifðum byggðum umfram aðra.

Herra forseti. Ég hef í stuttu máli farið yfir það sem við höfum við frumvarpið að athuga. Ég endurtek að við í Samfylkingunni erum sammála því að það þurfi að breyta tekjustofnum sem liggja til grundvallar ökutækjanotkun, en það þarf að vinna málið betur.


Ræðumaður: Jóhann Páll Jóhannsson

Virðulegur forseti. Ég tel að með þeim breytingum sem atvinnuveganefnd leggur til á 1. efnismálsgrein 1. gr. þessa frumvarps verði ákvæðið líklega með öllu óframkvæmanlegt. Við erum að tala um meira en heila Hvammsvirkjun sem Landsvirkjun á allt í einu að geta tryggt almennum notendum til viðbótar við það sem Landsvirkjun selur inn á heildsölumarkaðinn nú þegar. Það hefur ekkert mat farið fram á áhrifum þessarar breytingar á vettvangi atvinnuveganefndar en það litla sem þó hefur komið fram bendir til að leiðin sé annaðhvort ófær eða muni valda orkufyrirtæki okkar, Landsvirkjun, tjóni, skapa óhagræði í orkukerfinu og jafnvel ýta undir að gerðir séu samningar um skerðanlega orku við fyrirtæki í rafmyntagreftri.

Við í Samfylkingunni munum greiða atkvæði gegn þessari grundvallarbreytingu en að öðru leyti munum við sitja hjá við afgreiðslu þessa máls. Að öðru leyti styðjum við að sjálfsögðu að gripið sé til þeirra aðgerða sem stefnt er að með framlagningu frumvarpsins. En með þeim breytingum sem hafa orðið á málinu hér á vettvangi þingsins er í raun búið að vinna gegn því markmiði, að við teljum.


Ræðumaður: Jóhann Páll Jóhannsson

Herra forseti. Ástæðan fyrir því að hv. þingmaður fékk kannski ekki almennilegt svar við fyrirspurn sinni áðan er sú að ég á ekki svarið til. En hvað seinni spurningu hv. þingmanns áhrærir þá get ég svo sem alveg sagt það að mér liggur ekkert á að komast í jólafrí, ég væri alveg til í að taka næstu viku líka í að velta vöngum yfir þessu, við kölluðum inn fleiri umsagnaraðila og eins ætti að vera hægt að kalla nefndina saman einhvern tímann fyrr í janúar til að bregðast við. Ég held að að einhverju leyti hafi kannski verið samið um þinglok áður en það lá almennilega fyrir hversu þungt og stórt mál þetta væri og auðvitað hafa þar að auki verið að detta hérna inn mál núna með skömmum fyrirvara sem hefði verið gott að leggjast betur yfir þannig að ég held að það myndi ekki standa á mér að gefa þessu öllu meiri tíma og jafnvel taka bara næstu nótt í að skoða þetta saman, halda gistipartí.


Ræðumaður: Jóhann Páll Jóhannsson

Virðulegi forseti. Þetta er góð spurning og mikilvægt að velta þessu fyrir sér. En ég held t.d. að það sé ofboðslega erfitt að svara þessari spurningu með þær upplýsingar sem nefndin býr yfir. Eins og reyndar hv. þm. Óli Björn Kárason, framsögumaður málsins, fór yfir hérna áðan þá er orkumarkaðurinn að einhverju leyti mjög ógagnsær. Það er erfitt að átta sig á því nákvæmlega hvernig kaupin gerast á eyrinni. En það sem ég gagnrýni fyrst og fremst við þessa leið sem er valin er að hún er mjög íþyngjandi gagnvart Landsvirkjun, langt umfram þær kröfur sem gerðar eru til hinna fyrirtækjanna. Ég velti fyrir mér: Hvernig á það að ganga upp að farin sé sú leið sem hér er lögð til, að hlutfall Landsvirkjunar, framboðstryggingin þar, verði sem hlutfall af heildarframleiðslu í landinu? Ef sú leið er farin er vissulega mjög miklum byrðum létt af hinum fyrirtækjunum sem hv. þingmaður nefndi. Hugsanlega væri hægt að fara einhverja millileið þannig að hin fyrirtækin þurfi að leggja eitthvað af mörkum og ég vona að hv. þingmaður treysti sér til að skoða einhverjar fleiri útfærslur núna milli umræðna.


Ræðumaður: Jóhann Páll Jóhannsson

Virðulegi forseti. Ég vil taka undir það sem kom fram hér um flutningskerfið og mikilvægi þess að styrkja það og fjárfesta í því eins og við í Samfylkingunni höfum talað fyrir. Hvað kemur fram í stefnu Samfylkingarinnar, sem ég tek fagnandi að rætt sé um í þessum sal? Það er talað um græna verðmætasköpun, uppbyggingu sem byggir á endurnýjanlegum orkugjöfum. Þar er fjallað um varúðarregluna þegar kemur að náttúrunni sem er nú bara eitthvað sem er bundið í íslensk lög og ég hygg að við séum flest sammála um. Þar er fjallað um mikilvægi þess að virða leikreglur rammaáætlunar. Auðvitað felur það ekki í sér að lög um rammaáætlun séu greypt í stein í eitt skipti fyrir öll, það megi ekki þróa áfram löggjöfina okkar eins og aðstæður kalla eftir. Þannig að ég hygg að allt sem ég hef sagt um þessi mál sé í fullkomnu samræmi við stefnu Samfylkingarinnar og ekki bara stefnu Samfylkingarinnar eins og hún lítur út á blaði heldur líka aðgerðir okkar í Samfylkingunni þegar við höfum verið í stjórn og hvernig við höfum greitt atkvæði í þingsal þegar kemur að virkjunarkostum. Þetta er stutta svarið mitt við spurningu hv. þingmanns sem ég þakka kærlega fyrir að hafa varpað hér fram.


Ræðumaður: Jóhann Páll Jóhannsson

MorgunblaðinuHerra forseti. Það er orka í Samfylkingunni, það eitt er víst. Ja, ef það ríkti alveg stórkostlegur ágreiningur innan þingflokksins um orkumál þá er ég ekki viss um að ég myndi fara að úttala mig mikið um hann eða leysa hann og höggva á hnútana hérna í svari við hv. þingmann, sem ég þakka engu að síður fyrir skemmtilegt andsvar. Það kom mér að sumu leyti á óvart að sjá uppsláttinn í fyrr í vikunni: Samfylkingin styður aukna orkuöflun. Ég sé ekki alveg hvaða breyting er fólgin í þeirri yfirlýsingu að Samfylkingin styðji aukna orkuöflun. Flestar þær virkjanir sem farið hefur verið í á undanförnum árum eru virkjanir sem Samfylkingin setti á dagskrá á sínum tíma. Þær virkjanir sem núna eru á næsta leiti en hefur kannski ekki tekist að koma í gagnið á þeim hraða sem mörg okkar hefðu viljað, Hvammsvirkjun og Búrfellslundur, eru virkjunarkostir sem Samfylkingin greiddi atkvæði með. Rammaáætlun sem er sú umgjörð sem hér var sköpuð til að reyna að ná ákveðinni sátt um það hvað á að virkja og hvar á að vernda eru lög sem voru sett í stjórnartíð Samfylkingarinnar. Ég hefði viljað að Alþingi bæri meiri virðingu fyrir þessum lögum og afgreiddi rammaáætlun raunverulega á fjögurra ára fresti þannig að hlutirnir gætu gengið fram með meiri hraða. En ef einhver heldur því fram að það sé einhver stefnubreyting fólgin í því sem ég sagði í þessu ágæta Morgunblaðsviðtali þá held ég að sönnunarbyrðin liggi svolítið á þeim sem heldur því fram. Þetta er það sem ég vil segja í bili, en það er orka í Samfylkingunni.


Ræðumaður: Jóhann Páll Jóhannsson

Frú forseti. Ég vil byrja á því að þakka hv. þm. Óla Birni Kárasyni fyrir sína ágætu framsögu. Lokaorðin voru sérstaklega góð. Ég tek undir þau. Já, það er alltaf best. Þetta er stórt og þungt mál sem hefur mætt á nefndinni undanfarnar vikur. Áður en ég vík að efnisatriðum þess og ákveðnum athugasemdum, sem ég vil gera, þá langar mig aðeins að tala um orkumál almennt. Á undanförnum vikum hefur verið rætt talsvert í þessum sal um þá kyrrstöðu sem hefur ríkt í orkuöflun síðustu ár á vakt Sjálfstæðisflokksins, Framsóknarflokksins og Vinstri grænna. Þessi kyrrstaða bitnar á verðmætasköpun, hún bitnar á atvinnuuppbyggingu á Íslandi og hún grefur undan orkuskiptum til lengri tíma og grefur undan þeim aðgerðum sem verður einmitt að ráðast í til að ná markmiðum okkar í loftslagsmálum. Við eigum lög um rammaáætlun. Þetta eru góð lög og við í Samfylkingunni erum stolt af því að hafa haft forgöngu um að þessi lög voru sett á sínum tíma. Með þeim var umræðan um orkunýtingu og vernd hífð upp úr skotgröfunum og með þeim var mörkuð fagleg umgjörð um þessar risastóru og oft óþægilegu ákvarðanir sem þarf að taka.

Í lögum um rammaáætlun er gert ráð fyrir að slík áætlun komi til Alþingis á fjögurra ára fresti og að mörkuð sé stefna um það hvað á að vernda og hvar á að virkja. Þetta ákvæði í lögunum er auðvitað algjörlega þýðingarlaust ef það líða til að mynda sjö ár án þess að flokkarnir sem stjórna landinu komi sér saman um rammaáætlun. Þetta er engu að síður það sem gerðist núna á tímabilinu 2015–2022. Afleiðingin af slíku afstöðuleysi löggjafans er þessi kyrrstaða sem ég nefndi hérna áðan, kyrrstaða þegar kemur að undirbúningi og framkvæmdum. Við megum ekkert við því þegar leyfisveitinga- og skipulagsferlið er ekki skilvirkara en svo að það geti tekið 10, 12, 13 ár að koma virkjun í gagnið. Orkustofnun hefur bent á að leyfisveitingaferlið vegna nýrra virkjana mætti vera sjálfvirkara. Það ætti að vera hægt að einfalda umsækjendum gagnaskil og samþætta þau til stjórnvalda vegna einnar og sömu framkvæmdarinnar. Landsvirkjun hefur að sama skapi bent á að þetta ætti að vera hægt að gera án þess að slá af kröfum um samráð við almenning og um mat á umhverfisáhrifum. Ég vil hvetja sitjandi ríkisstjórn til dáða í þessum efnum og ég hygg að það sé mjög drjúgur þingmeirihluti fyrir því í þessum sal að rjúfa þessa kyrrstöðu sem við höfum rætt um.

Umgengnin við rammaáætlun er eitt og leyfisveitinga- og skipulagsferlið er annað, en svo er auðvitað þriðja atriðið sem er það að ríkisstjórnum síðustu ára hefur ekki tekist að skapa sátt um það hvernig tekjurnar af orkuframleiðslu og orkumannvirkjum eigi að skiptast. Við sjáum þetta t.d. með Búrfellslund, sem er virkjunarkostur sem við í Samfylkingunni studdum rétt eins og t.d. Hvammsvirkjun á sínum tíma. Hér erum við að tala um framkvæmdir sem hefur verið frestað að kröfu Skeiða- og Gnúpverjahrepps vegna þess að sveitarstjórnin bendir réttilega á það að tekjurnar af þessum mannvirkjum sem Landsvirkjun hyggst koma upp skila sér ekki nægilega til nærsamfélagsins. Það er ákveðin ósanngirni fólgin í skatt- og lagaumhverfinu og ég held að þetta sé eitthvað sem þurfi að bæta úr. Ég ætla að nota tækifærið hér og lýsa því yfir að mér líst ágætlega á margt af því sem kemur fram í tillögum starfshóps orkumálaráðherra þegar kemur að uppbyggingu og nýtingu vindorku, og kannski ekki alveg sjálfgefið að vindurinn eigi endilega heima í rammanum.

Kyrrstaðan í orkumálum er eitt og hún bitnar á hagvexti, grefur undan orkuskiptum og grænni og loftslagsvænni verðmætasköpun á Íslandi. En svo er það frumvarpið sem hérna til umræðu. Þetta frumvarp tekur á ákveðnum vanda á orkumarkaði, því hvernig sölufyrirtæki hafa getað keypt orku af Landsvirkjun í heildsölu og selt svo áfram til stórnotenda í meira mæli  en er sjálfbært miðað við orkuframboð í landinu og þá í raun skuldbundið sig ótæpilega gagnvart stórnotendum án þess að það sé raunveruleg trygging fyrir því að heimili og smærri fyrirtæki fái þá orku sem þau þurfa. Þetta er vandinn hérna og þótt ég sé sammála a.m.k. einhverjum þeirra sem kalla eftir frekari orkuöflun í landinu, að sjálfsögðu innan skynsamlegra marka og án þess að ganga of freklega á þau almannagæði sem felast í óspjallaðri náttúru, þá vil ég samt segja að þessi vandi sem þetta tiltekna frumvarp tekur á mun ekki leysast við það að bæta við einni eða tveimur virkjunum. Jafnvel þótt það yrði gert þá mun þetta ójafnvægi á orkumarkaði sem stafar af þessu sem ég lýsti rétt í þessu áfram vera til staðar. Það eru allar líkur á því að eftir því sem samfélagið stækkar og verður flóknara og umsvifin aukast eftir því sem orkuskiptunum vindur fram, verði eftirspurnin áfram kerfisbundið meiri en framboðið og orkan sem Landsvirkjun kemur með inn á heildsölumarkaði verði þannig áfram seld til stórnotenda að einhverju leyti umfram það sem samrýmist orkuöryggi heimila og smærri fyrirtækja.

Ég held að það sé mjög mikilvægt að hafa þetta á hreinu og skilja að einhverju leyti á milli umræðunnar um kyrrstöðu í orkuöflun almennt og þess sem við erum að gera með þessu frumvarpi því að þegar raforkulögin voru sett fyrir 20 árum síðan var skylda Landsvirkjunar til að sjá almennum notendum fyrir fullnægjandi framboði raforku aflögð og í núgildandi lögum er hvergi mælt fyrir um ábyrgð eða skyldu orkufyrirtækja til að afla orku fyrir almenna markaðinn. Hér skulum við hafa það algerlega hugfast hvað aðstæður okkar eru sérstakrar. Við erum með lokað raforkukerfi. Við getum ekki flutt inn raforku frá útlöndum eins og tíðkast t.d. í nágrannalöndunum, í Evrópu, á meginlandinu t.d. Við erum ekki með varaorkukosti eins og gasorkuver. Kerfið er fulllestað, fullselt. Þetta eru aðstæðurnar sem við búum við og ég held að enginn hér í þessum sal geri ágreining um það að raforka er nauðsynjavara. Truflun á afhendingu raforku til heimila og fyrirtækja er óboðleg í nútímasamfélagi og þeirri stöðu ætlum við, löggjafinn, ekki að leyfa að koma upp, að það þurfi einhvern veginn að skerða almenna notendur, heimili og smærri fyrirtæki, eða að orkuverð til þeirra rjúki upp úr öllu valdi. Það kemur ekki til greina og þess vegna er þetta frumvarp flutt. Einhverra hluta vegna flutti hæstv. orkumálaráðherra það ekki sjálfur heldur óskaði eftir því að atvinnuveganefnd tæki það að sér og fyrir vikið fylgdi greinargerð frumvarpsins kannski ekki jafn ítarlegt áhrifamat og rýni út frá t.d. stjórnarskrá og alþjóðlegum skuldbindingum  og venjan er þegar þingmál koma úr ráðuneyti, en látum það liggja á milli hluta hér. Með frumvarpinu eins og það var lagt fram í upphafi er mælt fyrir um að Landsvirkjun skuli tryggja framboð forgangsorku á heildsölumarkaði til notenda annarra en stórnotenda sem nemur því magni sem vinnslufyrirtækið, Landsvirkjun, seldi á heildsölumarkaði árin á undan. Svo er Orkustofnun veitt heimild til að leggja fyrir seljendur forgangsraforku í heildsölu að veita forgang að kaupum á raforku til sölufyrirtækja sem eingöngu selja til notenda, annarra en stórnotenda, og kaupum á flutningstöpum.

Nú hefur atvinnuveganefnd lagt til verulegar breytingar á þessu frumvarpi og sem áheyrnarfulltrúi í nefndinni hef ég verulegar áhyggjur af þeim breytingum sem nefndin er að leggja til og ég taldi mér ekki fært að styðja þær, lýsti mig ekki samþykkan nefndaráliti og breytingartillögum nefndarinnar sem var útbýtt í gærkvöldi. Ég ætla að fara yfir það hvers vegna þetta er. Ég ætla að fara yfir breytingartillögur nefndarinnar, lið fyrir lið, og gera grein fyrir athugasemdum mínum jafnóðum.

Í fyrsta lagi leggur atvinnuveganefnd til að vinnslufyrirtækjum sé gert að tryggja forgangsraforku til heimila og fyrirtækja, annarra en stórnotenda og þeirra sem hafa samið sérstaklega um skerðanlega notkun til þeirra auk flutningstapa í hlutfalli af heildarframleiðslu sinni næstliðið ár af heildarframleiðslunni, þ.e. heildarframleiðslu í landinu öllu. Verið er að miða þessa framboðstryggingu eða framboðsskyldu við hlutfall af heildarframleiðslu í landinu. Þetta er grundvallarbreyting frá því sem áður var lagt til í frumvarpinu. Hér er verið að leggja miklu þyngri byrðar á Landsvirkjun heldur en stóð til í upphafi, enda er hlutdeild Landsvirkjunar í heildarframleiðslu u.þ.b. 72% þannig að Landsvirkjun mun þurfa að geta tryggt orku fyrir 72% af almenna markaðnum, sem er langt umfram það sem fyrirtækið hefur verið að selja inn á almenna markaðinn. Það er eitthvað undir 50%, mig minnir að það séu 47%.

Þá vaknar spurningin: Hvaðan á þessi orka eiginlega að koma? Við erum að tala um meira en heila Hvammsvirkjun, virðulegi forseti, sem Landsvirkjun á allt í einu að hafa upp á að hlaupa til almennra notenda. Hvaðan á orkan að koma? Hvernig á þetta ákvæði að vera framkvæmanlegt? Landsvirkjun hefur ekki heimildir til að rifta samningum við stórnotendur. Það eru engir samningar að losna á næstunni. Löggjafinn getur ekki skyldað Landsvirkjun til að hafa eignarréttindi að engu og standa ekki við gerða samninga. Þetta er alveg á hreinu. Lögin eru að þessu leytinu til algerlega óframkvæmanleg, eða ég hef a.m.k. ekki heyrt hvernig í ósköpunum framkvæmdin á að ganga upp hvað Landsvirkjun áhrærir. Framboðstryggingin virkar ekki. Ég spái því að ef frumvarpið eins og það lítur út eftir umfjöllun atvinnuveganefndar verður svona að lögum og ef til þess kemur í byrjun næsta árs að það þurfi að grípa í þennan neyðarhemil sem er mælt fyrir um, muni einfaldlega þurfa að kalla Alþingi saman til að leiðrétta þessi mistök sem ég tel og óttast að atvinnuveganefnd sé að gera.

En ímyndum okkur, virðulegi forseti, að lögin væru framkvæmanleg, að Landsvirkjun gæti raunverulega uppfyllt þessa framboðsskyldu. Þá fæli breytingin í sér alveg stórkostlega röskun á starfsemi Landsvirkjunar. Þá þyrfti orkufyrirtækið okkar, Landsvirkjun, að eiga heila Hvammsvirkjun upp á að hlaupa og gæti ekki selt þessa orku stórnotendum. Þessi orka myndi þá væntanlega fara í einhvers konar skerðanlega samninga, t.d. Bitcoin. Þá erum við að ýta undir rafmyntagröft, er það það sem vakir fyrir fólki? Nei, ég trúi því ekki. Ég held að þetta séu mistök. Þarna væri, ef ákvæðið væri raunverulega framkvæmanlegt gagnvart Landsvirkjun, verið að skapa alveg gríðarlegt óhagræði og valda orkufyrirtækinu okkar og starfsemi þess skakkaföllum. Hvað með hin orkufyrirtækin? Hvað með stóru sölufyrirtækin? Með þessari útfærslu meiri hlutans eða nefndarinnar allrar — fulltrúar allra flokka nema Samfylkingar eru á þessu máli — þá verður ekkert því til fyrirstöðu, virðulegur forseti, að þessi fyrirtæki dragi bara áfram úr sölu til almennra notenda en selji jafnvel enn meira til stórnotenda en þau gera í dag. Þessi hlutföll sem er verið að lögfesta gera ekkert til að koma í veg fyrir það. Því er í raun ekkert því til fyrirstöðu að vandinn sem þessu frumvarpi er ætlað að taka á vindi bara enn frekar upp á sig. Ég er því mjög hissa á því að atvinnuveganefnd skuli fara þessa leið og að það skuli vera þessi breiða samstaða í nefndinni um að fara þessa leið. Það kemur mér mjög á óvart og ég hvet nefndarmenn og skora eindregið á þá að leggja til gagngerar breytingar á málinu áður en það kemur til 3. umræðu. Við verðum að vanda okkur þegar svona stór mál eru í húfi.

MorgunblaðsinsÍ breytingartillögum meiri hlutans var líka mælt fyrir um að stuðst yrði við spá flutningsfyrirtækisins, þ.e. Landsnets, þegar magn forgangsraforku og flutningstapa er leiðrétt sem hefði auðvitað skotið skökku við af því að Landsnet er sjálft hagaðili að þessu leyti. Fyrirtækið sjálft er að kaupa flutningstöp á markaði og hefur líka ekki það lögbundna hlutverk að gera raforkuspá. Mér skilst að nefndin ætli að bregðast við þessu þó að það liggi ekki fyrir í þessu tiltekna nefndaráliti að það sé samstaða um að leiðrétta þetta og miða bara áfram við orkuspá Orkustofnunar, sem er vel og sem ég styð. Ég lýsti þeirri skoðun minni í forsíðuviðtali fyrr í vikunni að það færi betur á því að ráðherra færi með endanlegt ákvörðunarvald þegar kemur að þeirri ákvörðun sem Orkustofnun er falin samkvæmt frumvarpinu í upphaflegri mynd og hann geri það þá að tillögu Orkustofnunar. Meiri hlutinn er sama sinnis að þessu leyti, sem er vel, en bætir reyndar Landsneti við í púllíuna og segir:

„Í stað orðanna „Orkustofnun er heimilt“ […] komi: Ráðherra er heimilt að fenginni tillögu Orkustofnunar og Landsnets.“

Hér finnst mér svolítið skautað fram hjá því að heimildir Landsnets til að sækja nákvæm gögn um þróun orkumála eru allt aðrar en heimildir Orkustofnunar og Orkustofnun hefur ekki heimildir til að deila sínum gögnum og upplýsingum um stöðu mála með Landsneti, enda Landsnet sjálft þátttakandi í t.d. því að kaupa flutningstöp o.s.frv. Hér sýnist mér strax, með þessari útfærslu, verið að búa til ákveðið flækjustig sem ég held að nefndin ætti að reyna að komast hjá. Ef það er endilega vilji til þess að Landsnet komi að þessu með einhverjum hætti þá væri kannski skynsamlegra að orða ákvæðið með eftirfarandi hætti:

Ráðherra er heimilt, að fenginni tillögu Orkustofnunar sem skal leita umsagnar lykilaðila, svo sem Landsnets, að leggja fyrir seljendur forgangsraforku í heildsölu að veita forgang að … o.s.frv.

Hér vil ég líka benda meiri hlutanum, sem hefur haft áhyggjur af því að verið sé að taka íþyngjandi ákvarðanir gagnvart fyrirtækjunum, á tillögu sem Orkustofnun sendi nefndinni um að áður en þessari heimild sé beitt skuli gera sölufyrirtækjum raforku viðvart um stöðu almenna markaðarins og hvetja til viðleitni til að bregðast við í raforkuviðskiptum sínum. Með þessu hefði Orkustofnun mjög skýra lagaheimild til að láta reyna á það fyrir fram gagnvart sölufyrirtækjum hvort það sé hægt að leysa úr þeim vanda sem frumvarpinu er ætlað að bregðast við.

Atvinnuveganefnd leggur líka til að heimild skv. 2. mgr. skuli aðeins beitt ef ljóst er að vægari úrræði duga ekki til, svo sem kaup á orku frá stórnotendum. En hafa stórnotendur heimildir samkvæmt gildandi samningum til slíkrar endursölu? Hve margir stórnotendur eru þetta sem er raunhæft að ætlast til þess að geti selt sína orku áfram og í hvers konar stöðu eru þá neytendur settir ef gerð er krafa um að orkan sé sótt til stórnotenda á því verði sem stórnotendur ákveða væntanlega sjálfir? Þótt þetta sé eflaust skynsamlega hugsað þá held ég að það þurfi að skapa skýrari ramma um svona endursölu áður en við förum að lögfesta það sérstaklega í þessu tiltekna frumvarpi að kaup á orku frá stórnotendum sé úrræði sem skuli reynt áður en gripið er til heimildarinnar í 2. mgr. 1. gr. frumvarpsins.

Ég ætla ekki að hafa þetta lengra í bili. Þær breytingartillögur sem nefndin hefur lagt til á þessu máli eru þannig úr garði gerðar að Samfylkingin mun að óbreyttu ekki geta stutt þetta mál. Ég skora á atvinnuveganefnd að leiðrétta þessi mistök.


Ræðumaður: Jóhann Páll Jóhannsson

Virðulegi forseti. Þetta er mikilvægt mál og mér sýnist það vel unnið. Við í Samfylkingunni styðjum þetta mál rétt eins og við höfum stutt og liðkað fyrir eins og kostur er öllum málum er varða Grindvíkinga og stuðning við Grindvíkinga vegna þeirra hörmunga sem hafa riðið yfir. Ég vil nota tækifærið hér og hvetja til áframhaldandi góðrar samstöðu og trúnaðartrausts milli stjórnar og stjórnarandstöðu í þessum aðgerðum.


Ræðumaður: Logi Einarsson

Herra forseti. Þó að þetta skipti kannski ekki miklu máli fyrir okkur sem notum þessa vöru sárasjaldan þá er þetta mikilvægt mál. Þetta eflir auðvitað litla framleiðslu um allt land. Það sem mér finnst gott við þetta líka er að þetta hvetur til samkeppni og ýtir við stóru framleiðendunum, sem hafa haft dálitla einokunarstöðu á markaðnum, sem hafa brugðist við og framleiða miklu betri vöru en áður en þessir framleiðendur komu til, þótt það skipti svo á endanum heldur ekki miklu máli fyrir mig sem nota sjaldan þessa vöru.


Ræðumaður: Oddný G. Harðardóttir

Herra forseti. Hér kennir ýmissa grasa. Við erum hér að tala um breytingar á lögum um gistináttaskatt, tekjuskatt, virðisaukaskatt, staðgreiðslu opinberra gjalda, innheimtu opinberra skatta og gjalda, lögum um gjald af áfengi og tóbaki, vörugjald af ökutækjum, eldsneyti o.fl., útflutningi hrossa, höfundalögum, búvörulögum, lögum um utanríkisþjónustu Íslands, tollalögum, um aukatekjur ríkissjóðs og svo breytingar sem varða stöðu Grindvíkinga. Því er farið inn í mörg lög í þessum bandormi. Við í Samfylkingunni munum taka afstöðu til einstakra greina og einstakra breytingartillagna eins og okkur þykir best og skynsamlegast og með okkar lagi, þó að við munum síðan ekki geta stutt frumvarpið í heild þegar að því kemur.


Ræðumaður: Dagbjört Hákonardóttir

Virðulegur forseti. Við í Samfylkingunni höfum unnið ötullega með hv. allsherjar- og menntamálanefnd og hæstv. ráðherra í tengslum við efni þingsályktunartillögunnar en við getum ekki stutt efni hennar að virtum þeim áherslum sem fram koma í henni og þeirri umræðu sem að sjálfsögðu hefur skapast um menntamál á Íslandi að undanförnu. Hæstv. ráðherra talar um að hér falli niður tímabundnar hækkanir til háskólasamfélagsins og grunnrannsókna. Tölurnar tala sínu máli. Þetta eru u.þ.b. 70 stöðugildi rannsóknarnema sem þarna munu falla út til út ársins 2026. Þekkingarsamfélagið samanstendur aukinheldur af öllum skólastigum, ekki bara þeim stofnunum sem heyra beint undir ráðuneyti háskóla-, iðnaðar- og nýsköpunarráðherra, og fyrir það líður þessi tillaga. Hér er engin framtíðarhugsun, engin heildarsýn og það er svo augljóst að jafnaðarmenn standa ekki að þessari ályktun sem ætti svo sannarlega að innihalda öll skólastig þessa samfélags.


Ræðumaður: Logi Einarsson

Herra forseti. Við í Samfylkingunni styðjum málið og ég fagna líka samstöðu um það. Nú er það svo að Ísland greiðir aðeins þriðjung í þróunarsamvinnu af því sem þau lönd á Norðurlöndunum greiða sem gera best og við erum hálfdrættingar á við þau sem eru lökust á Norðurlöndunum. Okkar framlag hefur staðið í stað í allt of langan tíma. Í þessari stefnu er þó gefinn ádráttur um það að nú eigi loksins að bæta í. Það er undir okkur komið hvort þetta verður þá bara stefna og marklaus orð eða hvort því verði fylgt eftir í fjárlögum á næstu árum.


Ræðumaður: Oddný G. Harðardóttir

Herra forseti. Þann 28. september sendi ég eftirfarandi spurningar til þáverandi fjármála- og efnahagsráðherra með ósk um skriflegt svar:

Hve margar barnafjölskyldur nutu óskertra barnabóta á árunum 2013–2023, greint eftir árum?   Hve margar barnafjölskyldur alls nutu barnabóta á árunum 2013–2023, greint eftir árum?   Hve margar barnafjölskyldur hefðu átt rétt á barnabótum ef engin skerðingarviðmið barnabóta væru tiltekin í lögum á árunum 2013–2023, greint eftir árum?

Nýjum hæstv. fjármála- og efnahagsráðherra sendi ég sömu spurningar 16. október en engin svör hafa borist. Vegna vinnu efnahags- og viðskiptanefndar um mál nr. 2, um breytingar á ýmsum lögum vegna fjárlaga 2024, voru sendar spurningar til fjármála- og efnahagsráðuneytisins um viðmið vaxtabóta og barnabóta til að undirbyggja breytingartillögur, til að áætla kostnað við slíkar breytingar og einnig um hvaða áhrif það hefði að breyta ekki viðmiðum á milli ára. Svar barst 13. nóvember um að áætlað væri að 5.000 færri heimili fengju vaxtabætur á næsta ári og að svör við barnabótaspurningum væru langt komin og yrðu send síðar. Engin svör sem hægt væri að nota við gerð breytingartillagna um vaxtabætur bárust nefndinni. Svarið sem kom var að það væri pólitísk ákvörðun stjórnvalda að beina húsnæðisstuðningi ekki í gegnum vaxtabætur. En spurningin var um tölur, um kostnað og viðmið en var ekki svarað. Vegna barnabóta var sagt að svarið væri væntanlegt innan tíðar í beinu framhaldi af yfirlestri. En, herra forseti, svarið hefur ekki borist enn og það er búið að afgreiða málið þar sem svör ráðuneytisins hefðu gagnast. Það er ólíðandi að ráðuneyti hunsi þingmenn og nefndir þingsins með þessum hætti. Forseti verður að beita sér fyrir hönd þingsins. Það verður að koma í veg fyrir að ráðuneyti standi í vegi fyrir því að þingmenn geti sinnt hlutverki sínu. Það eru ráðherrar sem starfa í umboði þingsins. Það er ekki öfugt, forseti.


Ræðumaður: Þórunn Sveinbjarnardóttir

VísiHæstv. forseti. Hvers vegna svelta ráðamenn Samkeppniseftirlitið? spyr forseti ASÍ í aðsendri grein á í dag. Og það er ekki nema von að spurt sé. Fyrir liggur að fjárframlög til eftirlitsins hafa lækkað um 20% á síðustu tíu árum á föstu verðlagi á sama tíma og verkefnum eftirlitsins hefur fjölgað og efnahagsumsvif aukist um og yfir 35–40% í landinu. Það er pólitísk ákvörðun að svelta Samkeppniseftirlitið. Það er pólitísk ákvörðun um að grafa undan neytendavernd,  grafa undan samkeppni í landinu og grafa undan jafnræði á milli fyrirtækja á markaði. Góð neytendavernd og heilbrigð samkeppni er vörn fyrir launafólk í landinu og því er ekki nema von að forseti ASÍ, Finnbjörn A. Hermannsson, spyrji þessarar spurningar í dag. Á  síðasta áratug hafa ríkisstjórnir í þessu landi einsett sér að fjársvelta Samkeppniseftirlitið með tilheyrandi afleiðingum fyrir neytendur í þessu landi og fyrirtæki á markaði. Um þetta hefur verið fjallað m.a. í skýrslum Ríkisendurskoðunar og það verður að spyrja — það verður að spyrja hér, hæstv. forseti: Hverra hagsmuna er ríkisstjórn Íslands að gæta með þessari sveltistefnu gagnvart Samkeppniseftirlitinu? Hverra hagsmuna er verið að gæta? Það er alveg öruggt að það er ekki verið að gæta hagsmuna neytenda og smærri fyrirtækja á markaði. Það er hins vegar verið að byggja undir einokun og fákeppni í litlu hagkerfi þar sem miklar aðgangshindranir ríkja og það er erfitt að vera að stunda burðuga samkeppni. Þess vegna er mikilvægara en nokkru sinni fyrr að við styrkjum og styðjum Samkeppniseftirlitið.


Ræðumaður: Logi Einarsson

Herra forseti. Ég ætla ekki að hirða um að elta ólar við hv. þm. Birgi Þórarinsson en get hins vegar fullvissað hann um það að Samfylkingin stendur a.m.k. ekki með þeim áherslum gagnvart almenningi sem komu fram í fjárlagafrumvarpinu. Það er ömurlegt að þurfa hér í síðustu störfum þingsins á þessu ári að þurfa að lýsa vonbrigðum með afrakstur haustsins. Það hafa vissulega verið hérna góð mál, komið hefur verið til móts við Grindvíkinga af fullum krafti, sveitarfélög fá aukið fé inn í málefni fatlaðra og það er komið á móts við bændur. Allt er þetta gott en við lestur fjárlaga er eins og ríkisstjórnin telji að íslenska meðalheimilið svífi um á einhverju rósrauðu skýi. Svo er ekki, herra forseti. Í 8% verðbólgu með 9,25% stýrivexti búa þúsundir heimila sig nú undir það að mæta mjög hörðum vetri og jafnvel árum. Í sumum tilfellum mun greiðslubyrði á íbúðalánum hækka tvöfalt, þrefalt á við það sem nú er. Og hvernig bregst ríkisstjórnin við því? Jú, með því að skutla 5.000 heimilum út úr vaxtabótakerfinu og með því að leyfa barnabótum og húsnæðisbótum að lækka að raunvirði. Nú er það þekkt, herra forseti, að magn er ekki það sama og gæði og látum það nú algjörlega vera þó   að ríkisstjórnin komi inn með fá stjórnarmál. En að aðalmál ríkisstjórnarinnar, fjárlög, séu svo gersneydd skilningi á stöðu almennings í landinu er auðvitað bara forkastanlegt. Ef ríkisstjórnin væri í bíómynd þá fengi hún svona 1,2–2 á Rotten Tomateos.


Ræðumaður: Oddný G. Harðardóttir

Herra forseti. Það er nú bara svo að það bárust afskaplega margar umsagnir um þessa þrjá bandorma sem efnahags- og viðskiptanefnd hefur verið að glíma við, alls konar athugasemdir settar fram, sömu í fleiri en einni umsögn o.s.frv. Hv. efnahags- og viðskiptanefnd eða meiri hluti nefndarinnar er ekki að koma með breytingartillögur um allt sem gert var athugasemdir við og við megum þá vera ansi skyggn og glögg, við nefndarmenn, ef við hefðum átt að geta okkur til um það hvað það væri sem meiri hluti nefndarinnar myndi koma með. Ég kvarta undan því, forseti, að núna, korteri fyrir jól og korteri fyrir þingfund þar sem málefnið er á dagskrá, sé slík breytingartillaga sett fram án umræðu um hana sérstaklega og um sögu ívilnananna til bílaleiga, m.a. vegna orkuskipta, að það sé ekki dregið fram og áhrifin metin. Hér finnst mér vera kastað til höndunum.

Hv. þingmaður spyr hvort launahækkanir umfram framleiðni hafi ekki áhrif á verðbólgu í landinu og auðvitað, ef það er í ríkum mæli, hefur það áhrif. Við vitum það bæði. En það er framleiðnivandi í stærstu atvinnugrein okkar sem er ferðaþjónustan og þess vegna er mikilvægt að horfa á þetta allt saman í samhengi. Og þegar verið er, eins og ég sagði í ræðu minni, að kokka upp nýja gjaldtöku af því að við verðum einhvern veginn að fá inn fjármagn til að undirbúa innviðina okkar til að taka á móti öllum þessum ferðamannafjölda og við þurfum að takmarka aðgengi hér og þar, þá finnst mér skrýtið að láta eins og ferðaþjónustan sé ekki í lægra skattþrepinu — sem er neysluskattur, líkt og almenningur greiðir fyrir mat, fyrir orku og fyrir nauðsynjar — og við gefum erlendum ferðamönnum afslátt á gistingu. Og það má alveg tala um það, virðulegur forseti.


Ræðumaður: Oddný G. Harðardóttir

Herra forseti. Ég þakka fyrir þessar spurningar en ég vil biðja hv. þingmann og formann efnahags- og viðskiptanefndar að rifja það upp með mér hvenær minnisblaðið frá fjármálaráðuneytinu barst nefndarmönnum og segja um leið hvort honum finnist það ásættanlegur tímafrestur fram að umræðu um sjálfa tillöguna.

VísbendinguHv. þingmaður spyr hvort laun geti ekki skipt máli þegar kemur að verðbólgunni. Auðvitað geta ástæður fyrir verðbólgu, eins og ég nefndi í upphafi ræðu minnar, verið margþættar en það sem ég var að draga fram var það sem hagfræðingurinn Gylfa Zoëga benti á í þegar hann vildi skoða hvað það er sem veldur því að þó að í nágrannalöndunum og löndunum sem við viljum bera okkur saman við hafi verðbólgan farið upp í kjölfar heimsfaraldurs og stríðs í Úkraínu þá hafi hún farið hraðar niður í þeim löndum sem við viljum helst bera okkur saman við en hér heima. Hver gæti ástæðan verið? Hagfræðiprófessorinn dregur fram hvað það er sem er hér með öðrum hætti og það er m.a. að ferðaþjónustan er mjög stór hér á landi og tekur stærra pláss í hagkerfinu heldur en í löndunum í kringum okkur. Það væri óábyrgt af stjórnvöldum að horfa ekki til þess í þessu sambandi vegna þess að fyrir vikið helst hér húsnæðisverð mjög hátt og við glímum við húsnæðisskort.

Forseti. Tíminn er svo fljótur að líða í andsvörum. En nei, ég var ekki með neina tillögu en mér finnst nauðsynlegt, þegar við erum að ræða rekstrarumhverfi ferðaþjónustunnar, að horfast í augu við það hvernig það nákvæmlega er og færa rök fyrir því hvers vegna ferðaþjónustan er í lægra þrepi heldur en önnur þjónusta hér á landi. Ef þau rök halda er ég sátt við það en ég hef ekki heyrt stjórnvöld ræða það lengi.


Ræðumaður: Oddný G. Harðardóttir

Herra forseti. Verðbólga hér á landi hefur minnkað minna eftir heimsfaraldur og áhrif stríðsins í Úkraínu en í flestum öðrum löndum sem við viljum bera okkur saman við. Þráláta verðbólgu hér á landi þarf að skoða í ljósi breytinga á verðbólgu í öðrum ríkjum. Það þarf að greina það hvað það er hér á landi sem veldur þessari þróun og kortleggja hvar við skerum okkur frá öðrum í þessum efnum. Staðan hér á landi bitnar harðast á tekjulágu fólki sem ver stærstum hluta launa sinna í húsnæðiskostnað og nauðsynjavörur. Þótt augljóslega sé íslenska krónan hluti vandans þar sem tengsl eru á milli gjaldmiðils og vaxta, verðlags og verðbólgu, þá skýrir krónan ekki allan þennan mun. Ísland sker sig einnig úr vegna sérstaklega umfangsmikilla umsvifa í ferðaþjónustu í hagkerfinu samanborið við í nágrannalöndunum.

VísbendinguÍ grein í sem kom út 1. desember bendir Gylfa Zoëga á að vöxtur ferðaþjónustunnar skýri mikinn aðflutning vinnuafls. Hann segir, með leyfi forseta:

Peningamálum„Einungis á þriðja ársfjórðungi fluttu til landsins 2.400 erlendir ríkisborgarar umfram brottflutta samkvæmt nýútgefnum Seðlabankans. Þegar hagvöxtur er drifinn áfram af aðfluttu vinnuafli sem fyllir lágframleiðslustörf kemur ekki á óvart að framleiðni hefur ekki vaxið. Það er hagvöxtur, verg landsframleiðsla sem vex í heildina með fleira fólki, en hagvöxtur á mann er mun minni og framleiðsla á unna vinnustund vex mjög lítið.“

Gylfi bendir einnig á að jafnvel þó að vaxtahækkanir hafi slegið á hækkun húsnæðisverðs og fleiri íbúðir séu til sölu og húsnæðisverð lækkað að raunvirði, að háir vextir hafi slegið á einkaneyslu og innlenda fjárfestingu, geti stýrivextir Seðlabankans ekki slegið á fjölgun ferðamanna. Mikill fjöldi ferðamanna og aðflutts vinnuafls verði til þess að halda húsnæðisverði háu í hlutfalli við laun. Stjórnvöld hafa í þessu ástandi ýtt undir fjölgun ferðamanna með fjölgun lendingarstæða á Keflavíkurflugvelli og með lægri virðisaukaskatti á ferðaþjónustu.

Vöxtur ferðaþjónustunnar kom okkur út úr efnahagsvanda, bæði eftir bankahrun og síðan eftir heimsfaraldur, en verkefnið til lengri tíma er að skapa umgjörð og búa til hvata sem leiða til aukinnar framleiðni í hagkerfinu og sjálfbærari ferðaþjónustu.

Samfylkingin hefur gagnrýnt það að í fjárlagafrumvarpinu fyrir árið 2024 og tekjubandormi sem því fylgir vanti markvissar aðgerðir til að draga úr verðbólgu og bregðast við afkomu- og húsnæðisvanda heimila. Við viljum öfluga velferð sem byggð er á öflugu atvinnulífi. Nú er ferðaþjónustan orðin stærsta atvinnugreinin og sú atvinnugrein sem er og hefur verið í mestum vexti. Við erum á örskömmum tíma orðin mjög háð greininni efnahagslega og verðum að sjá til þess að hún falli ekki eins snöggt og hún reis. Kostnaðurinn, ef það gerist, félli ekki á neinn annan en almenning í þessu landi sem er varla búinn að jafna sig eftir fall bankanna sem uxu á skömmum tíma okkur yfir höfuð.

Það er að mínu mati löngu tímabært að innheimta sanngjörn gjöld sem ferðamenn greiða. Fyrir það sem þá innheimtist verði fjárfest í vegum, heilbrigðisþjónustu, löggæslu og betra aðgengi að ferðamannastöðum. Sveitarfélögin verða að fá hluta af auknum tekjum til að mæta þjónustu við ferðamenn og viðhalda innviðum. Þá þarf að stýra uppbyggingu ferðaþjónustunnar betur. Með virkari gjaldtöku og flokkun á neti áfangastaða um allt land er hægt að draga fram gæði og minnka áherslu á magn. Um leið og uppbygging er á Keflavíkurflugvelli þarf að mæta fjölgun ferðamanna með því að millilandaflug á Akureyri og Egilsstöðum verði raunverulegur valkostur. Í grunninn þarf að setja fram raunverulega stefnu um hvernig sé hagkvæmast og best að ferðaþjónustan þróist til framtíðar, meta tekjur og kostnað við fjölgun ferðamanna og hvað teljast megi æskilegt umhverfi atvinnugreinar í miklum vexti. Við þurfum að tryggja að orðspor Íslands sem ferðamannastaðar verði áfram gott og fjárfestingar sem ráðist hefur verið í beri ríkan ávöxt.

Ferðaþjónustan hefur vaxið svo mikið á undanförnum áratug að hún skilar nú meiri gjaldeyristekjum en sjávarútvegurinn. Hún er á örstuttum tíma orðin ein af undirstöðuatvinnugreinum þjóðarinnar. Það hlýtur að vera forgangsverkefni stjórnvalda að setja fram stefnu um hvernig hagkvæmast er að ferðaþjónustan þróist til framtíðar, meta kostnað við ágang ferðamanna á fjölförnum stöðum og hvað teljast megi æskilegt rekstrarumhverfi atvinnugreinarinnar. Það þarf að horfa til framtíðar í þessari atvinnugrein sem öðrum og þó fyrr hefði verið.

Í samráðsgátt stjórnvalda eru fyrstu drög að aðgerðum í aðgerðaáætlun ferðamálastefnu 2030. Byggt er á vinnu sjö starfshópa og stýrihóps um mótun ferðamálastefnu 2030 og aðgerðaáætlun hennar. Umsagnarfrestur í samráðsgáttinni rann út 30. nóvember sl. Í drögunum er m.a. fjallað um samkeppnishæfni, verðmætasköpun og gjaldtöku. Þar segir að mikilvægt sé að þróun ferðaþjónustunnar sé í samræmi við þau takmörk sem náttúruauðlindir landsins, ferðamannastaðir, innviðir og samfélag setja. Náttúruauðlindir og samfélagsleg þolmörk munu ekki umbera óheftan aðgang með tilheyrandi aukinni þröng og hugsanlegum skemmdum. Einnig þurfi að tryggja samkeppnisstöðu ferðaþjónustu á alþjóðlegum grundvelli og við aðrar atvinnugreinar innan lands.

Um gjaldtöku segir, með leyfi forseta:

„Allir þeir sem eru með skattalegt heimilisfesti hér á landi skulu undanþegnir gjöldum fyrir aðgang á staði hins opinbera, enda auðlindir íslensku þjóðarinnar sem um ræðir. Erlendir ferðamenn greiði sjálfir fyrir aðgang að ferðamannastöðum á vettvangi ríkisins, á vefsíðu eða með öðrum sambærilegum hætti. Með því er líklegra að umrætt gjald hafi lágmarksáhrif á eftirspurn ferðamanna eftir áfangastaðnum Íslandi.

Aukinn fjöldi erlendra ferðamanna á Íslandi hefur leitt til aukins álags á náttúru og innviði landsins. Fjölgun þeirra ferðamanna sem sækja hingað til lands hefur ekki eingöngu verið um fluggáttir heldur einnig með aukinni komu skemmtiferðaskipa. Helstu ferðamannastaðir landsins hafa nú þegar fundið fyrir þessari öru þróun með einum eða öðrum hætti í mynd aukinna þrengsla og ágangs á þeirra náttúru og innviði. Vísbendingar eru um að á sumum þessara staða sé álagið nú þegar komið að eða yfir þolmörk, að minnsta kosti á vissum árstímum. Ferðaþjónusta á hverjum tíma þarf að gæta að því að ekki reyni á umhverfisleg, efnahagsleg eða samfélagsleg þolmörk.“

Sem dæmi um verkþætti sem lagðir eru til í þessari skýrslu er að skipaður verði starfshópur til að útfæra fyrirkomulag álagsstýringar á ferðamannastöðum í eigu ríkisins með tillögur þessa starfshóps að leiðarljósi.

Í umfjölluninni um skemmtiferðaskip er dæmi um verkþátt, með leyfi forseta:

„Lagt verði á með lögum eða öðrum viðeigandi hætti sértækt gjald á veru erlendra skemmtiferðaskipa sem flytja ferðamenn til Íslands og hringinn í kringum það sem kalla má innviðagjald. Gjaldtakan miðist við að jafna samkeppnisstöðu innlendra og erlendra aðila. Sanngjarnt væri ef slíkt gjald yrði innleitt í tveimur áföngum þannig að það hækki til dæmis yfir tveggja ára tímabil, þar sem það sé hugsað til lengri tíma og þá sé gætt að fyrirsjáanleika fyrir atvinnugreinina.“

Síðan er fjallað um gistináttaskatt, kosti hans, en einkum galla. Bent er á að undanþágureglur frá gistináttaskatti séu að ekki skuli leggja hann á gistingu sem ekki ber virðisaukaskatt. Þeir sem selja gistingu fyrir innan við 2 millj. kr. ári eru undanþegnir virðisaukaskattsskyldu. Það þýðir að stór hluti heimagistingar greiðir ekki gistináttaskatt. Seldar gistináttaeiningar á sjó eru jafnframt undanþegnar gistináttaskatti en þessu vill stjórnarmeirihlutinn breyta og gerir um það tillögu.

Líkt og kemur fram í tollalögum tekur tollfrelsi til skemmtiferðaskipa sem eru skráð erlendis og notuð í innanlandssiglingum í allt að fjóra mánuði á hverju 12 mánaða tímabili. Gert er ráð fyrir í frumvarpinu að tollfrelsi þetta verði lagt af en meiri hluti efnahags- og viðskiptanefndar leggur til að því ákvæði verði frestað.

Svo segir um gistináttaskatt í stefnudrögunum, með leyfi forseta:

„Gistináttaskattur er efnahagslega brenglandi skattheimta sem skerðir samkeppnisstöðu íslenskra fyrirtækja í ferðaþjónustu og eykur óhagræði á milli ólíkra tegunda gististaða.“

Síðan er lagt til að fella úr gildi lög um gistináttaskatt þannig að hann verði afnuminn sem allra fyrst og samkeppnisstaða ólíkra tegunda gististaða hér á landi verði jöfnuð.

Forseti. Svo mörg voru þau orð um gistináttaskattinn í drögum að stefnu fyrir ferðaþjónustu til ársins 2030. En hvað er stjórnarmeirihlutinn að gera núna með frumvarpi sem við ræðum? Jú, einmitt að leggja á gistináttaskatt. Í frumvarpinu er lagt til að skatturinn verði 300 kr. á hvern dvalargest, sama verð á tjaldstæðum, farfuglaheimilum jafnt sem lúxushótelum. Margar umsagnir komu um þetta og sem nærri má geta bentu rekstraraðilar tjaldstæða og farfuglaheimila á óréttlætið. Þannig bæri sex manna herbergi á farfuglaheimili 1.800 kr. gistináttaskatt, sem væri hátt hlutfall heildarverðs, en herbergi á lúxushóteli bæri aðeins 300 kr. á mann sem væri mjög lágt hlutfall af heildarverði hótelherbergisins.

Meiri hluti efnahags- og viðskiptanefndar leggur til breytingar sem farið er yfir í nefndaráliti meiri hlutans og hv. formaður nefndarinnar fór ágætlega yfir hér fyrr í dag, sem er 300 kr. á hvert tjald eða tjaldvagn, 600 kr. á hvert gistiherbergi og 1.000 kr. á hvern klefa skemmtiferðaskipa. Breytingin er eitthvað sanngjarnari en 300 kr. á mann en engu að síður stendur sú gagnrýni um gistináttaskattinn í drögunum að stefnu fyrir ferðaþjónustuna óhögguð.

Umræðan um að kokka upp nýtt gjaldtökukerfi fyrir ferðamenn skautar alltaf fram hjá því að við búum við virðisaukaskattskerfi sem virkar ágætlega. Við setjum á neysluskatta í formi virðisaukaskatts á vöru og þjónustu. Gistingin er í neðra þrepi þess kerfis og nýtur þannig skattstyrks. Ferðamenn fá afslátt af gistiþjónustunni og hótel og gistiheimili greiða aðeins mismun á inn- og útskatti til ríkisins og ef hann er neikvæður greiðir ríkið rekstraraðilum mismuninn. Rökin fyrir þessum skattstyrk er að svona sé þetta í flestum löndum sem við viljum bera okkur saman við og sé til þess fallið að laða að fleiri ferðamenn til landsins. Duga þau rök þegar ferðaþjónustan hér á landi er mun fyrirferðarmeiri í hagkerfinu en í þeim löndum sem við viljum bera okkur saman við? Ættu slíkir skattstyrkir ekki alltaf að vera tímabundnir og teknir til endurskoðunar í ljósi aðstæðna?

Forseti. Stjórnarmeirihlutinn fjallar um ákvæði frumvarpsins um lægra áfengisgjald á tiltekið magn áfengra drykkja til lítilla sjálfstæðra framleiðenda. Embætti landlæknis leggst gegn breytingum í þessa veru á lögum um gjald af áfengi og tóbaki. Að mati embættisins er með þessu verið að draga úr áhrifum áfengisgjaldsins sem er að takmarka skaða vegna áfengisneyslu. Alþjóðaheilbrigðismálastofnunin hefur bent á þrjár árangursríkustu leiðirnar til að takmarka neyslu áfengis sem eru að takmarka aðgengi, verðlagning og takmörkun markaðssetningar. Svo segir í umsögn embættis landlæknis, með leyfi forseta:

„Embætti landlæknis undirstrikar og ítrekar enn og aftur fyrri afstöðu um mikilvægi þess að allar breytingar á málaflokknum kalla á heildræna nálgun og að erfitt geti verið að leggja mat á einstakar aðgerðir án þess að sérstaklega sé fjallað um mat á heildaráhrifum, bæði tilætluðum og óvæntum. Í þessu samhengi bendir embættið sérstaklega á mikilvægi þess að taka upp heildrænt lýðheilsumat á fyrirhuguðum aðgerðum sem gætu haft áhrif á lýðheilsu.

Verði umræddar breytingar samþykktar leggur embættið áherslu á að breytingar verði ekki innleiddar nema sem hluti af opinberri stefnu um málaflokkinn, þá annaðhvort í uppfærðri stefnu í áfengis- og vímuvörnum (rann út 2020) eða í nýrri stefnu.“

Síðan er í umsögninni bent á að vitað er að aukið aðgengi og lækkað verð muni auka áfengisneyslu og þar með valda aukinni sjúkdómsbyrði, þjáningu og samfélagslegum kostnaði. Tekjur ríkisins af sölu áfengis eru einungis brot af kostnaði þeim sem fellur á ríkið vegna áfengisneyslu.

Jafnvel þótt segja megi að það að gera litla áfengisframleiðendur samkeppnishæfari með þeim hætti sem lagt er til muni ekki hafa stórkostleg áhrif á áfengisneyslu er það samt skref í átt frá áherslum embættis landlæknis, þótt lítið sé. Sama má segja um nýlega ákvörðun Alþingis um að framleiðandi megi selja framleiðsluna á framleiðslustað. Það hefur t.d. aukið aðgengi að áfengi í Garðinum, mínum heimabæ, þar sem Litla brugghúsið starfar. Jafnvel þótt ég leggist ekki gegn breytingunni sem lögð er til þá tek ég undir með embætti landlæknis um mikilvægi þess að taka upp heildrænt lýðheilsumat á öllum fyrirhuguðum aðgerðum og lagasetningum sem gætu haft áhrif á lýðheilsu og að hægt sé að benda á Finnland sem fyrirmynd í þeim efnum.

HeimildinHerra forseti. Ég styð heils hugar breytingartillögu meiri hluta efnahags- og viðskiptanefndar um að gera þær breytingar á lögum um tekjuskatt sem duga til að Grindvíkingar sem fengu vexti og verðbætur felldar niður á húsnæðislánum sínum þurfi ekki að bera skatt af þeirri aðgerð bankanna. Þó er ástæða til að benda á að þeir Grindvíkingar sem eru með húsnæðislán frá lífeyrissjóðum hafa ekki enn fengið niðurfellingu vaxta og verðbóta líkt og viðskiptavinir bankanna. Það verður ekki við það unað að sá hópur verði skilinn eftir með fjárhagsbyrði að þessu leyti eftir hamfarirnar í Grindavík. greinir frá því á vef sínum að forystumenn stéttarfélaga í Grindavík hafi ásamt formanni VR staðið fyrir reglulegum mótmælum við skrifstofu Gildis undanfarið til að þrýsta á að sjóðurinn gefi eftir vexti og verðbætur sem safnast á íbúðalán Grindvíkinga líkt og viðskiptabankarnir þrír, Landsbankinn, Íslandsbanki og Arion banki, hafi þegar ákveðið að gera. Síðustu mótmæli fóru fram á mánudag. Þar ávarpaði Árni Guðmundsson, framkvæmdastjóri Gildis, mótmælendur og sagði að þetta væru ekki stórar fjárhæðir fyrir sjóðinn og hann væri að leita allra leiða til að koma til móts við Grindvíkinga með sama hætti og bankarnir hefðu gert. En í gær sendu lífeyrissjóðirnir frá sér yfirlýsingu um að sjóðunum væri óheimilt samkvæmt lögum að gera það sama og bankarnir en útilokuðu þó ekki að einstaka sjóðir færu yfir það með viðskiptavinum sínum hvað gera mætti. Einar Hannes Harðarson, formaður Sjómanna- og vélstjórafélags Grindavíkur, sagði kröfuna skýra. Hann vilji sjá það að lífeyrissjóðirnir geri nákvæmlega það sama og bankarnir; felli niður vexti og verðbætur. Ef lífeyrissjóðirnir megi ekki bregðast við þegar náttúruhamfarir dynja yfir þá eigi þeir ekkert erindi á lánamarkað. Einar er sjálfur ekki með lán hjá Gildi en segir marga félagsmenn sína vera í þeirri stöðu. Heimildin vitnar í orð Einars, með leyfi forseta:

„Það er fullt af fólki sem á um mjög sárt að binda. Húsið þeirra er ónýtt og það á enn að borga af því, það fær ekki vexti og verðbætur niðurfelld. Ef þessi hús verða dæmd ónýt, og þú ert með lán hjá Gildi, þá er það að rýra eignarhlutinn um kannski einhverjar milljónir og greiðslur frá Náttúruhamfaratryggingu Íslands munu rýrna í kjölfarið. Þetta er galið.“

Forseti. Við þurfum öll að standa með Grindvíkingum, bæði efnahagslega og félagslega, í þeirri erfiðu og ótrúlegu stöðu sem þau búa við nú um stundir. Það þarf að fara yfir þau lög sem eiga að tryggja fólk fyrir slíkum hamförum. Það þarf einnig að gæta að þeim sem ekki geta hugsað sér að flytja aftur til Grindavíkur, jafnvel þó húsin þeirra séu óskemmd. Það gengur ekki að skilja íbúa Grindavíkur eftir eignalausa og skulduga eftir hamfarir sem enginn gat ráðið við. Ég treysti á að við stöndum öll saman um það.

En að lokum, forseti, þá er ég ánægð með að það eigi að fresta því að setja virðisaukaskatt á rafmagnshjól því það er umhverfisvænn ferðamáti að ferðast um á rafmagnshjóli og það er líka heilsusamlegt. En í dag kom breytingartillaga frá hv. formanni efnahags- og viðskiptanefndar um ívilnanir til bílaleiga og satt að segja, forseti, get ég ekki tjáð mig um þá tillögu því að hún hefur ekki fengið næga umfjöllun í nefndinni. Við fjöllum um hana á morgun en þá verður þessari umræðu væntanlega lokið.


Ræðumaður: Jóhann Páll Jóhannsson

Herra forseti. Orð eru ódýr á sama tíma og ríkisstjórn Íslands leggur fram stefnu þar sem segir, með leyfi forseta:

„Rannsóknarhlutverk háskóla verði aukið og metnaður og hugvit nemenda virkjað í því skyni að efla þekkingu og skapa ný tækifæri fyrir vísindafólk.“

Þá ætlar sama ríkisstjórn að skera niður nákvæmlega þetta, skera niður til samkeppnissjóða Vísinda- og tækniráðs um milljarð króna, skera niður sem nemur ársverkum 70 doktorsnema, sem er ígildi fjöldauppsagna. Sú afsökun að hér sé bara verið að fella niður tímabundið Covid-framlag verður ósköp hjákátleg þegar horft er til þess að framlög úr sjóðnum verða líka umtalsvert lægri  á næsta ári en þau voru árið 2019 að raunvirði og þau verða líka skert árið 2005 og 2026. Á sama tíma og hæstv. ráðherra og stjórnarmeirihlutinn hér á Alþingi tala um ný tækifæri fyrir vísindafólk þá á einmitt að hrifsa tækifærin af vísindafólki. Það er það sem raunverulega stendur til samkvæmt fjárlögum næsta árs. Það er skömm að þessu. Hér kristallast sýndarmennskupólitík ríkisstjórnarinnar og flokkanna sem stjórna landinu; að segja eitt en gera annað. Alltaf sama sagan. Við þurfum breytta stefnu og breytta forgangsröðun og nýja ríkisstjórn.


Ræðumaður: Dagbjört Hákonardóttir

Herra forseti. Aftur þakka ég hv. þingmanni fyrir frábæra spurningu. Á bara að vera hér einn rannsóknarháskóli? Ég vísa til niðurstöðu Ríkisendurskoðunar frá því 2005 þar sem var mjög efnislega góð umfjöllun um kosti þess að einskorða rannsóknir við Háskóla Íslands. Sú greining er reyndar komin til ára sinna en ég ætla ekki að gefa neitt út með það hér og nú. Ég hef ekki til þess forsendur að leggja dóm þann dóm á íslenskt háskólalíf að það sé bara einn staður fyrir rannsóknir.

Hins vegar tel ég algjörlega ljóst — og ég vil kannski koma svolítið inn á það sem hv. þingmaður spurði mig að í fyrra andsvari því að ég komst ekki í að svara í fyrra andsvari. Á ekki háskólinn að þjóna atvinnulífinu? Svarið við því er: Jú að sjálfsögðu. En spurningin sem ég verð að spyrja mig sem kjörinn fulltrúi hér er: Hvernig er búið þannig í haginn fyrir háskólana, fyrir menntakerfið í heild sinni að það geti þjónað atvinnulífinu sem best? Það er auðvitað grundvallarspurningin. Auðvitað eigum við ekki að hlusta á einhverjar fortölur um að við séum að búa til háskólalíf sem geti ekki þjónað atvinnulífinu eða búið hér til blómlegt nýsköpunarlíf eða metnaðarfullar útflutningsgreinar, að sjálfsögðu ekki. Auðvitað er alger sátt um það. Það er hins vegar ekki samræmd pólitísk sýn á það hvernig við náum þessu markmiði. Ég tel að við eigum að byrja mun fyrr í íslensku skólakerfi að búa til hamingjusama einstaklinga sem eru líklegri til að velja sér nám við hæfi og skila ágóða út í þetta samfélag. Þetta eru mjög háleitar umræður, ég geri mér grein fyrir því, en ég er svo sannfærð um að þessi vinna byrji á leikskólastiginu, svo það sé bara sagt.


Ræðumaður: Dagbjört Hákonardóttir

Virðulegi forseti. Ég þakka hv. þm. Eyjólfi Ármannssyni kærlega fyrir andsvarið. Mér er ljúft og skylt að ræða aðeins ástríðuna hér í ræðustól Alþingis því að ástríðan er lykillinn að öllu því sem við fáumst við, sum hver alla vega, ég get alla vega talað fyrir sjálfa mig. Hún er drifkrafturinn í mörgu því sem maður gerir vel.

Ef ég skil spurningu hv. þingmanns rétt þá kemur hann inn á það hvort við eigum ekki að vera með einhvers konar traust á yfirvöldum í því að forgangsraða fjármunum í þágu ákveðinnar áherslu í þeim námsleiðum sem eru í boði í háskólum þannig að það verði ekki til  einhver óráðsía, að allir læri bara það sem þeim þykir skemmtilegast hverju sinni. Ég held að þarna séu bara mjög góðir millivegir. Það má kannski útskýra þessar áherslur í nefndarálitinu með þeim hætti að við höfum séð að með núverandi reiknilíkani háskólanna verða til ofboðslega stórar námsleiðir, óeðlilega stórar, vil ég bara leyfa mér að segja, sem er ódýrt að kenna, sem byggist á því að það séu stórir bekkir. Ég nefni hér lögfræðina, mína fræðigrein, ég nefni hér sálfræðina og viðskiptafræðina, sem ég held að séu bara hver um sig gríðarlega mikilvægar fræðigreinar sem við eigum ekki að tala niður að neinu leyti. En miðað við hversu hátt hlutfall er af nemendum í þessum greinum versus það hvar þær eru staðsettar í reiknilíkaninu þá eru vísbendingar og teikn á lofti um að fólk búi ekki við það frelsi að geta raunverulega ráðstafað vali sínu á námi eftir því hvar raunverulegur áhugi þeirra liggur.


Ræðumaður: Dagbjört Hákonardóttir

Frú forseti. Ég mæli hér fyrir nefndaráliti 2. minni hluta allsherjar- og menntamálanefndar í fyrirliggjandi tillögu um stefnumótandi aðgerðir til eflingar þekkingarsamfélagi. Heilt yfir finnst okkur sem undir nefndarálitið rita, mér og hv. þm. Halldóru Mogensen, það hafa verið samstaða meðal hagaðila og umsagnaraðila sem komu á fund allsherjar- og menntamálanefndar um að það sé ánægjulegt að stefna að því að efla þekkingarsamfélagið. Það ætti að vera mjög erfitt í sjálfu sér að vera á móti því og í rauninni ekki forsvaranlegt. En það skiptir máli hvaða aðferðir við notum til að ná árangri og ná settum markmiðum.

Við teljum að þingsályktunartillagan sé að mörgu leyti of afmörkuð. Hún nær ekki að öllu leyti utan um það mikilvæga og raunverulega verkefni sem við stöndum frammi fyrir, að efla þekkingarsamfélagið í heild sinni.

Ég minnist á það sem ég kom aðeins inn á áðan í andsvari við hv. formann allsherjar- og menntamálanefndar, um mikilvægi þess að hugsa um þekkingarsamfélagið með breiðara móti heldur en að einskorða það bara við raunhagkerfið og háskólana vegna þess að við munum ekki ná neinum árangri sem nýsköpunarsamfélag þar sem háskóla- og vísindastarfi er gert hátt undir höfði, þar sem hingað sækir hámenntað fólk til að koma og starfa ef við erum ekki með öflugan efnivið og þann mannauð sem á að starfa í þessum fyrirtækjum og nema við íslenska háskóla. Við mótum þennan mannauð frá því að barnið kemur í heiminn og við gefum því færi á að blómstra í leikskóla á samfélagslegum forsendum, þar sem allir koma jafnir inn á grunnskólastigið, þar sem hugað er að félagslegri samþættingu og öllum er veitt tækifæri til þess að nema tæknigreinar og iðngreinar eða bóknámsgreinar í menntaskólum, þar sem allir geta með raunverulegum hætti framfleytt sér í háskólanámi.

Ég ætla að fara efnislega í þetta og reifa það sem fram kemur í nefndaráliti okkar í 2. minni hluta. Í umsögn Siðfræðistofnunar er réttilega bent á, og þetta er mjög mikilvægt, að STEM-greinar og áherslan á þær, á ensku „Science, Technology, Engineering, Mathematics“ sem nú er orðið að STEAM, þar sem „Arts“ er bætt inn, færa okkur ekki lausnir við samfélagslegum áskorunum nema hugað sé að félagslegum álitaefnum sem raunvísindin svara að mjög takmörkuðu leyti. Það eru nefnilega mjög erfiðar áskoranir sem lausnirnar sem þessar greinar bjóða upp á hafa í för með sér og úrlausnarefnin eru nefnilega ekki nema að mjög takmörkuðu leyti tæknilegs eðlis. Til að takast á við þau þurfum við að efla og virkja þekkingu á mörgum sviðum. Við þurfum lögfræðina, við þurfum uppeldis- og menntavísindi, félagsvísindi, siðfræði og önnur hugvísindi. Verum með það alveg á hreinu að gagnrýnin hugsun verður ekki til í stærðfræðinni eða efnafræði eða verkfræði. Það eru félagsvísindagreinarnar, hugvísindin og heimspekin sem leiða okkur áfram um þá rangala sem gagnrýnin hugsun býður upp á því hún á alltaf erindi.

Að okkar mati í 2. minni hluti á það þar af leiðandi að vera sérstakt markmið að stuðla að þverfaglegu samstarfi allra þessara ólíku þekkingargreina. Það er auðvitað sjálfsagt mál að leggja áherslu á STEAM-greinar. Það er í sjálfu sér mjög virðingarvert markmið og við sjáum það alveg að tölfræðin sýnir fram á að það þarf að auka hlut kvenna í þessum fögum. Við þurfum að gera bragarbót í ýmsu sem lýtur að því að gera þessum námsgreinum hærra undir höfði. Ég gæti auðvitað talað hér í allan dag um áherslur í íslensku menntakerfi og sérstaklega í framhaldsskólakerfinu á bóknám og ástæðu þess að mjög margir skila sér inn í stóru bóknámsgreinarnar í háskólanum sem STEAM-greinar mögulega líða fyrir ég. Ég ætla ekki að fara út í þá sálma hér og nú en bind vonir við það að íslenskt menntakerfi hér á Íslandi geti fundið lausnir á því, bæði hvað varðar þessa miklu áherslu á stórar bóknámsgreinar og þann kynjahalla sem því miður virðist ætla að leiða af þessari forgangsröðun.

Ef ég held áfram með umfjöllun Siðfræðistofnunar þá er í rauninni mjög óábyrgt að einblína á þröngt hagnýtt gildi afmarkaðra þekkingarsviða og aukna tæknilega getu án tillits til tilgangs eða afleiðinga í víðara samhengi. Þetta þýðir auðvitað að við verðum að byggja þetta á talsvert breiðari grunni. Það dregur í rauninni fram galla þeirrar þingsályktunartillögu sem er hér til umfjöllunar að mörgu leyti því að leiðandi stef í tillögunni er atvinnulífið og hugvit sem útflutningsgrein. Áherslur eru allar á þau málefnasvið sem heyra beint undir þetta tiltekna ráðuneyti, háskóla-, iðnaðar- og nýsköpunarráðuneyti. Heildarmyndin má ekki missa marks. Við getum ekki verið að búa hérna til nýjan ramma fyrir íslenskt menntakerfi og íslenskt atvinnulíf og íslenskar nýsköpunargreinar ef við ætlum ekki að hugsa um menntakerfið okkar í einni heild, frá leikskólastiginu upp í háskólastigið, þegar það er klippt á kórónu íslensks menntakerfis, sem er reyndar ekki að mínu mati háskólinn heldur leikskólinn og grunnskólinn, framhaldsskólinn. Ef við klippum á þessa mikilvægu samfellu þá er eitthvað að.

Þekkingarsamfélagið sprettur upp úr spíral, út frá þörfum og ástríðu fólks frekar en að mótast af valdboði að ofan. Aðgerðir í þágu eflingar þekkingarsamfélags verða að tryggja raunverulega getu fólks til að sækja sér tækifæri. Við þurfum að tryggja að staðinn sé vörður um félagsleg og stjórnmálaleg réttindi og lýðræðisleg gildi. Hvað þýðir það? Jú, það verður að leggja áherslu á sjálfstæð markmið um að auka gæði náms og námsumhverfis í samkeppnishæfum háskólum og taka mið af þeirri alvarlegu stöðu sem íslenskt menntakerfi stendur frammi fyrir um þessar mundir. Það liggur fyrir að á Íslandi hafa töluvert færri lokið háskólamenntun en annars staðar á Norðurlöndum. Tæplega 42% ungs fólks á aldrinum 25–34 ára hafa aflað sér háskólamenntunar á Íslandi. Þessi tala er 49% í Danmörku, 49,2% í Svíþjóð og 55% í Noregi. Samhliða þessu fylgjumst við með lakari niðurstöðu úr könnunum á borð við PISA og líka öðrum mælitækjum á undanförnum árum. Þær sýna alltaf að það dregur verulega úr hæfni íslenskra grunnskólanema í alþjóðlegum samanburði. Þarna erum við að bregðast börnunum okkar.

Aðgerðaáætlunin tekur ekki á nokkurn einasta hátt til þess hvernig efling þekkingarsamfélagsins geti náð til fleiri menntastofnana, eins og ég hef áður komið inn á. Aðgreiningin frá öðrum stoðum íslensks menntakerfis, ég get ekki lagt nógu mikla áherslu á þetta, er svo óæskileg og svo vanhugsuð. Hún mun til langs tíma koma verulega niður á samkeppnishæfni íslenskra háskóla og rannsóknastarfi á þeim vettvangi og íslensku atvinnulífi ef við ætlum að fara út í þá sálma.

Eitt meginmarkmið þingsályktunartillögunnar er að stefnumótun og samhæfing á sviði rannsókna, þróunar og nýsköpunar verði efld. Það er fjallað nánar um þessa hluti í greinargerðinni, að það þurfi að styrkja þverfaglega samvinnu allra námsgreina, nota bene ekki stofnana, til þess að mæta helstu úrlausnarefnum samtímans og auka þekkingu til framtíðar. Hraðar breytingar á samfélaginu kalli á breyttar áherslur og til að mæta vaxandi eftirspurn eftir tækniþekkingu, breytingum á vinnumarkaði og aukinni samkeppnishæfni þurfi að fjölga nemendum í þessum STEAM-greinum.

Þá langar mig aðeins til þess að ræða þá umsögn sem okkur barst frá Listaháskólanum þar sem því var fagnað því að bókstafnum A var bætt inn í STEM svo úr varð STEAM og lögð áhersla á að A-ið feli í rauninni í sér hugvísindi. Það hafa í rauninni ekki komið neitt sérstaklega skýr svör frá þeim sem leggja fram nefndarálit meiri hluta allsherjar- og menntamálanefndar um hvað A-ið felur í sér. Við getum bara borið þá von að það opni á einhvers konar áherslur á hugvísindi. Það kæmi mér reyndar samt á óvart en ég vona svo sannarlega að hægt verði að skerpa á þessum áherslum í síðari umræðu hérna á Alþingi.

Önnur skemmtileg skammstöfun er SHAPE, með leyfi forseta, „Social Sciences, Humanities and the Arts for People and the Economy“. Þær greinar hafa nefnilega ekki síður vægi í framtíðaráskorunum og verðmætasköpun samfélaga. Þetta leiðir okkur síðan yfir í umsagnir sem okkur bárust frá Landssamtökum íslenskra stúdenta, ReykjavíkurAkademíunni og Háskólanum á Bifröst þar sem er tekið undir þetta sjónarmið og lögð áhersla á að efling raungreina geti ekki verið á kostnað annarra greina. Ég held að það sé mjög mikilvægt þegar við heyrum því fleygt fram að þó að verið sé að leggja áherslu á STEAM þá sé ekki ætlunin að skilja aðrar greinar eftir. En ég held að það hljóti að liggja í hlutarins eðli að þegar við setjum eitthvað í sérstakan fókus og leggjum sérstaka áherslu á einhverjar fræðigreinar umfram aðrar þá verði það til þess að annað verði a.m.k. sett aftar í röðina.

Við teljum að þekkingarsköpun innan háskóla eigi að vera forsendum þekkingar, þarfa og ástríðu nemenda en ekki á forsendum atvinnulífsins. Þá langar mig samt sem áður að leggja áherslu á að eitt þarf ekki að útiloka annað. En við eigum hins vegar að gjalda varhug við því að atvinnulífið fái að ráða of miklu um það hvernig námi vindur fram innan veggja háskólastofnana vegna þess að við þurfum að tryggja sjálfstæði háskólanna umfram allt og að við séum algerlega trygg fyrir þeirri stöðu að fjársterkir hagnaðardrifnir aðilar séu komnir í eitthvert forræðishlutverk, sérstaklega gagnvart opinberum háskólum, um það hvernig rannsóknum skuli háttað og hvaða áherslur eru lagðar á námsúrval eða námsval hvers nemanda í hvaða fræðigrein sem er. Við vitum það, og ég kom inn á þetta í fyrri umræðu þegar málið var lagt fyrir Alþingi, að það er ekki æskilegt að sérfræðingar á ákveðnum fræðasviðum séu menntaðir að hluta til af aðilum sem þeir munu kannski koma til með að hafa eftirlit með í framtíðinni, fari svo að viðkomandi muni starfa t.d. í eftirlitsgeiranum, vegna þess að við eigum að bera virðingu fyrir eftirlitsgeiranum. Í litlu nærsamfélagi er þetta alveg sérstaklega „relevant“ og ég nefni bara í dæmaskyni greinar eins og sjávarútvegsfræði, lögfræði og aðrar vísindagreinar á hvaða sviði svo sem er. Það þurfa að vera skýrir veggir þarna á milli. Faglegt sjálfstæði er eitthvað sem þarf að tryggja fram í rauðan dauðann, svo ég leyfi mér það orðalag, og við eigum ekki góða háskóla ef þeir eru ekki sjálfstæðir. Það er algerlega á hreinu.

Annað meginmarkmið þingsályktunartillögunnar er að auka gæði náms. Ég kom inn á þetta áðan, við verðum að auka samkeppnishæfi og gæði í námi. Aftur komum við inn á það að rannsóknarhlutverk háskólanna verði aukið og metnaður og hugvit virkjað í því skyni að skapa ný tækifæri fyrir vísindafólk. Ég get bara ekki lagt nógu mikla áherslu á það hversu innilega við tökum undir þetta í 2. minni hluta. En við verðum þá aðeins að staldra við og skoða hverjar áherslur ríkisstjórnarinnar eru í fjárlögum. Við getum ekki tekið fögur fyrirheit í þessari tillögu til þingsályktunar án þess að skoða hvert peningarnir fara. Hv. þm. Björn Leví Gunnarsson kom inn á þetta áðan og vil ég aðeins bæta við þá umræðu sem hefur mjög mikla þýðingu.

Í frumvarpi til fjárlaga fyrir árið 2024 er þessi sýn tillögunnar ekki endurspegluð. Það er áætlað að skera niður fjármagn til grunnrannsókna og Rannsóknasjóður Vísinda- og tækniráðs, svo dæmi sé tekið, sér eftir 500 millj. kr., fer úr 3.727 millj. kr. niður í 3.230 millj. kr. Þetta er 41,7% niðurskurður á nýveitingum sjóðsins árið 2023. Í frumvarpi til fjárlaga fyrir árið 2024 er jafnframt gert ráð fyrir áframhaldandi skerðing verði á sjóðnum árið 2025 og 2026. Miðað við núverandi verðbólguspár er algerlega ljóst að rýrnun sjóðsins verður mikil. Grunnrannsóknir eru að mati 2. minni hluta forsenda fyrir því að nýsköpunarumhverfi geti þrifist hérna. Hver á eiginlega að starfa í nýsköpunarfyrirtækjum önnur en þau sem hafa notið góðs af því að grunnrannsóknir séu ræktaðar í skjóli háskólanna, ekki bara á vettvangi nýsköpunarfyrirtækja?.

Til samanburðar þá er hér í sama fjárlagafrumvarpi gert ráð fyrir því að auka framlög til nýsköpunarfyrirtækja um 14% eða tæpa 2 milljarða. Þau munu nema samtals 15 milljörðum árið 2024 og 16 milljörðum árið 2025. Við sjáum bara hvert við stefnum. Fjármagnið er að fara úr grunnrannsóknum, úr sjóðum sem háskólasamfélagið getur sótt í og sækir í. Þessir sjóðir hafa ekki verið digrir í gegnum tíðina. En það á að rækta nýsköpunarfyrirtækin.

Við höfum í rauninni ekki mjög öfluga innviði heldur þegar kemur að því að hafa eftirlit með því í hvaða verkefni þessara sömu nýsköpunarfyrirtækja opinberir fjármunir streyma. Ég ætla ekki að tala niður einstaka nýsköpunarfyrirtæki, mér finnst ekki bragur á því. Auðvitað sækja fyrirtækin í þá sjóði sem þeim standa til boða. En erum við að sjá fram á mjög frjálst umhverfi sem lítið eftirlit er haft með, lítið gæðaeftirlit? Skattyfirvöld hafa bent á það ítrekað að það þurfi að vera mjög skýr rammi um það hvernig þetta fjármagn er nýtt. En svo virðist ekki vera.

Í fjárlagafrumvarpinu er jafnframt gert ráð fyrir 8% lækkun á fjárveitingu til Innviðasjóðs sem fjármagnar þá innviði sem þarf til þjálfunar íslensks vísindafólks á öllum sviðum, auk þess sem íslensk sprotafyrirtæki hafa átt greiðan aðgang að innviðum þeim sem fjármagnaðir eru af sjóðnum. Það má alls ekki vanmeta hlutverk sjóða sem þessara við þjálfun og menntun ungs vísindafólks í rannsóknum og atvinnulífi á Íslandi.

Ég bara ítreka að það eru skýr teikn á lofti í áherslum ríkisstjórnarinnar að fyrirtækjum sem starfa í hagnaðarskyni verði gert hærra undir höfði við úthlutun opinbers fjármagns en aðilum innan háskóla- og vísindasamfélagsins. Við þurfum að gjalda varhug við þeirri sýn að atvinnulífið eigi að hafa forræði á þekkingarsköpun og fræðilegum áherslum háskólanna. Það er akademískt frelsi. Það verður ekki annað séð en að þessi þróun muni hafa, þegar fram líða stundir, bein áhrif á sjálfstæði háskólanna og gera þá háða fjárveitingu hagnaðardrifinna aðila, ef þetta er staðurinn þar sem rannsóknir eiga að eiga sér stað.

Við getum eiginlega ekki yfirgefið þessa umræðu um eflingu þekkingarsamfélagsins án þess að gagnrýna að það eru ekki mjög skýrar aðgerðir hér um að bæta aðgengi að námi. Við sjáum að það eru teikn á lofti um að breyta reiknilíkani háskólanna, sem er vel, ég fagna því. En ég ætla hins vegar líka að nefna að það er ekki tímabært fyrir okkur til að leggja mat á það hvort hugsanlegar breytingar á Menntasjóði námsmanna muni fela í sér raunverulega bætingu á kjörum námsmanna. Til þess vantar mig bara hreinlega útfærsluna. En í þessum áætlunum ætti slíkt liggja fyrir. Væri ég ráðherra hefði ég helst ekki sent frá mér slíka áætlanagerð án þess að útfæra það nokkuð dyggilega hvernig ég ætlaði að tryggja betur framfærsluöryggi námsmanna og stuðla að því að horfið verði frá þeirri þróun sem hefur átt sér stað á Íslandi að sífellt fleiri háskólanemar sjá sér ekki fært að stunda nám án þess að vinna verulega mikið með námi. Þau eru mörg hver hreinlega í fullu starfi með námi sem er uggvænleg þróun og einstök á heimsvísu.

Það er, eins og ég segi, hætta á að hluti af fjármögnun háskólanna muni velta á útskrifuðum nemendum, þ.e. að árangurstengingin við útskrifaða nemendur muni leiða til þess að það verði ákveðin rýrnun, það verði ákveðin einkunnaverðbólga. Ég get ekki annað en tekið undir kröfur LÍS um að það verði að endurskoða lög um Menntasjóð námsmanna. Það verður að efla hlutverk hans sem félagslegs jöfnunarsjóðs að norrænni fyrirmynd. Landssamtök íslenskra stúdenta hafa bent á að viðunandi stuðningur við stúdenta sé forsenda fyrir eflingu þekkingarsamfélags og því ætti aukið fjármagn til Menntasjóðs námsmanna að vera grundvöllurinn fyrir öllum þeim aðgerðum sem koma fram í þingsályktunartillögunni. Ef fram heldur sem horfir þá verður bara alls enginn lánasjóður í eiginlegri mynd hér því eins og staðan er í dag eru lánskjör á þessum lánum, sem hér í upphafi voru félagslegt jöfnunartæki, alls ekki góð, jafnast á við fasteignalán, mörg hver. Þetta þjónar ekki jaðarsettum hópum eða almenningi, við þurfum ekki einu sinni að tala um jaðarsettra hópa í þessu samhengi. Þetta fólk á ekki sama kost á því að sækja sér menntun og aðrir. Við þurfum líka að huga að aðstæðum fólks á landsbyggðinni og fólks sem kýs að sækja sér menntun þrátt fyrir að vera komið yfir miðjan aldur.

Allur stuðningur við háskólanema er fjárfesting í framtíðinni og mun skila miklum ágóða fyrir íslenskt þekkingarsamfélag til lengri tíma, ég ætla bara að fullyrða þetta. Ef það á að ná þessum markmiðum stjórnvalda um að fjölga háskólanemum, sem lagt er upp með í fyrirliggjandi þingsályktunartillögu, og gera hugvit að stærstu útflutningsgrein þjóðarinnar, þessari ótakmörkuðu auðlind, þá verður hreinlega að bæta dyggilega við stuðning við nemendur. Þá þurfa háskólanemar einhverja vissu um það hvernig þeir ætli að fjármagna nám sitt og framfærslu sína og komast út á húsnæðismarkað að námi loknu án þess að það komi niður á gæðum náms þeirra. Við þurfum að tryggja að þau geti líka valið sér nám við hæfi miðað við áhugasvið hvers og eins. Ég vil bara benda á að við eigum alveg frábærar fyrirmyndir nálægt okkur sem við getum horft til og dregið lærdóm af því fyrirkomulagi sem þekkist á Norðurlöndunum í því samhengi eins og í svo mörgu öðru.

Ég ætla að koma rétt inn á mikilvægi fjarnáms. Aðgengi að menntun snýr ekki bara að efnislegum hindrunum, það snýst líka um búsetu og aldur, eins og ég nefndi hérna áðan. Ein leið til að tryggja jafnræði er að bjóða upp á styttri og sérhæfðari námsleiðir, þar á meðal starfstengt fagháskólanám. Þar vísum við til umsagnar Samtaka iðnaðarins að því leyti. Þannig geti einstaklingar á vinnumarkaði aukið hæfni sína og fengið hana viðurkennda. Sveigjanleiki menntakerfisins er eitthvað sem við ættum að taka til alvarlegrar skoðunar. Það eru stór tækifæri sem fylgja rafrænum kennsluháttum og fjarnámi og það er mjög mikilvægt, tel ég, að stjórnvöld skoði þær hindranir sem mæta þessum hópum sem ég hef nefnt hér áðan og móti aðgerðir þekkingarsamfélagsins eftir því.

Ég tel ástæðu til að koma stuttlega inn á stuðningsumhverfi nýsköpunar. Það verður að segjast að háskólar eru ekki eina umhverfið sem hugvit og nýsköpun geta sprottið út frá. Fólk utan þess samfélags getur líka fengið góða hugmynd og haft áhuga á að koma henni í framkvæmd í formi nýsköpunarverkefnis.

Við þurfum að tryggja aðgengi smærri og yngri frumkvöðlafyrirtækja að endurgreiðslum, tryggja þeim stuðning í formi endurgreiðslu úr sjóðum að einhverju leyti. Ég vísa hér til umfjöllunar atvinnuveganefndar um efni þingsályktunartillögunnar og tökum við í 2. minni hluta undir hana að mörgu leyti. En það er líka mikilvægt að árétta að styrkjaumhverfi á Íslandi sé gert heildrænna, aðgengilegra, sveigjanlegra og kvikara. Það er mikilvægt í umræðunni um umgjörð styrkjaumhverfis að við skoðum hvernig sé best að haga styrkjaumhverfi út frá markmiðum þekkingarsamfélagsins. Við leggjum til að í þeirri vinnu verði ábendingar atvinnuveganefndar um aðgengi ólíkra hópa að þessum sömu samkeppnissjóðum hafðar að leiðarljósi.

Við viljum þó gjalda varhug við fyrirætlunum sem fram koma í tillögunni um að kanna hvort fækka megi sjóðum á sviði rannsókna og nýsköpunar. Frá þessu greint í kafla 3.3.1 í greinargerð með þingsályktunartillögunni. Ávinningur af slíku liggur ekki fyrir og við þurfum miklu frekar, eins og ég kom inn á hér áðan, að stórauka gagnsæi um úthlutun úr opinberum sjóðum og tryggja að úthlutun úr þeim verði flestum til góðs. Það liggur fyrir að opinberir styrkir til nýsköpunarfyrirtækja hér á landi hafa vaxið gríðarlega mikið á undanförnum árum. Árið 2015 — og þetta er mjög mikilvægt — námu þessir styrkir 1,3 milljörðum, 1.300 milljónum, en gert er ráð fyrir að árið 2024 verði þeir 16,6 milljarðar. Þarna hefur styrkjakerfum okkar vaxið ásmegin og við ættum að fagna því. Jú, við skulum fagna framlagi og fjárfestingum inn á þennan vettvang en í mjög nýlegri úttekt OECD í nóvember 2023, pöntuð af hálfu háskóla-, iðnaðar- og nýsköpunarráðherra, er bent á að mjög mikill skortur sé á gögnum og reglulegu eftirliti með styrkþegum og verkefnum þeirra. Það þýðir ekki bara að standa og skrifa upp á ávísunina, það verður fylgja þessum verkefnum eftir í formi eftirlits. Það er einhvern veginn alltaf svo mikið bannorð hér, það má aldrei hafa eftirlit, þá erum við einhvern veginn að grafa undan þessu gagnkvæma trausti sem á að vera til staðar milli yfirvalda og aðila sem starfa í hagnaðarskyni. En við verðum aðeins að átta okkur á því að það er bara mjög mikilvægt að eftirlitið sé mikið með slíkum styrkjum vegna þess að hagnaðardrifnir aðilar hafa að sjálfsögðu bara mjög mikinn hag af því að ná sem mestu út úr slíkum styrkjum. Við þurfum að skoða hvort þessi framlög fari í verkefni sem hafa t.d. verið lengi til innan fyrirtækjanna, fari ekki í það sem þau ættu raunverulega að fara í, nýsköpunarverkefni. OECD bendir á að það sé erfitt að leggja mat á árangur hvers og eins fyrirtækis og skortur er á gögnum sem gefa vísbendingu um dreifingu styrkja í formi skattafsláttar. Ljóst þykir að ráðstöfun opinbers fjár hefur fyrst og fremst nýst örfáum stórfyrirtækjum hér á landi, þvert á markmið þessara styrkjasjóða. Það sýni fram á talsverða einsleitni við úthlutun þess.

Ég vil koma því mjög skýrt á framfæri að íslensk skattyfirvöld hafa bent á mikla þörf á að herða eftirlit með útgreiðslu styrkjanna. Ég þarf ekkert að tvítaka að það er ekki mikið minnst á styrkjaeftirlit í þingsályktunartillögunni eða eflingu eftirlitsiðnaðarins sem hefur að geyma mjög marga færa sérfræðinga.

Við verðum algjörlega að vera skýr með þá sýn að íslenskt þekkingarsamfélag þarf að vera aðgengilegt og sveigjanlegt ef það á að þjóna þörfum samfélagsins um þessar mundir og til framtíðar. Það þarf að aðlaga aðgerðir þingsályktunartillögunnar að þörfum einstaklinga, nemenda og frumkvöðla í stað þess að einblína á þarfir hagnaðardrifinna aðila vinnumarkaðarins eingöngu. Það liggur ekki alveg í augum uppi hvað verður mikilvægt fyrir samfélagið og atvinnulífið í náinni framtíð því að þetta breytist allt saman hratt. Við ættum að leggja áherslu á að skapa samfélag þar sem fólk getur leitað sér þekkingar á eigin forsendum. Við ættum að leggja áherslu á það að hugsa heildrænt um menntakerfið, að við eflum og búum í haginn fyrir þekkingarsamfélagið því að slíkar áherslur stuðla að framsæknu þekkingarsamfélagi sem lagar sig að fólk í framtíðinni.

Við í 2. minni hluta hvetjum háskóla-, iðnaðar- og nýsköpunarráðuneyti til að taka til greina þau sjónarmið sem hafa verið reifuð í umsögnum sem hér hefur verið fjallað um í ræðu minni í dag og endurskoða þingsályktunartillöguna með tilliti til þeirra.


Ræðumaður: Dagbjört Hákonardóttir

Frú forseti. Ég þakka hv. þingmanni andsvarið. Í þessu kristallast kannski bara áherslumunur okkar jafnaðarmanna og þeirrar ríkisstjórnar sem er nú við völd. Ég fæ þau svör hér að það séu þrír kaflar í því að búa til þekkingarsamfélag; markmið í háskóla- og vísindastarfi, nýsköpun, fjarskipta- og upplýsingatækni, öryggi — þetta er fullorðna fólkið.

Virðulegur forseti. Ef þetta væri tillaga jafnaðarmanna, Samfylkingarinnar, þá væru hér fjórir kaflar og fjórði kaflinn væri fyrsti kaflinn og hann væri gjörsamlega, fullkomlega lykilgrunnstoðin að því að búa hér til öflugt þekkingarsamfélag þar sem kæmu áherslur inn í hugvísindi, félagsvísindi, menntunarfræði, inn í mikilvægi þess að treysta velferðarkerfið okkar þannig að það geti sinnt því mikilvæga hlutverki að búa til öfluga íslenskukennslu á fyrstu árum okkar skólafólks, þ.e. í leikskólakerfinu.

Ég held bara að það sé algjör áfellisdómur, leyfi ég mér að segja, og fullkomlega óskynsamlegt að hafa gert þá ráðstöfun í íslensku menntakerfi að tvístra því með því að taka  háskólann úr menntamálakerfinu. Hann þarf að vera menntastofnun, hann er ekki til þess að þjóna hjólum atvinnulífsins fyrst og fremst.


Ræðumaður: Dagbjört Hákonardóttir

Virðulegi forseti. Ég vil þakka hv. formanni allsherjar- og menntamálanefndar fyrir ágæta yfirferð á efni þingsályktunartillögunnar hér í dag. Það er auðvitað margt um þessa að mörgu leyti metnaðarfullu áætlun að segja og ég geymi það fyrir ræðu mína hér á eftir sem framsögumaður 2. minni hluta. Í andsvari finnst mér ágætt að koma inn á þá augljósu staðreynd og fá þá svör frá hv. þingmanni um það í fyrsta lagi hvernig þessi allsherjarefling eigi að koma þekkingarsamfélaginu öllu til góða — þá er ég að tala um þekkingarsamfélag sem hlýtur að vera á öllum menntastigum þessa þjóðfélags, vegna þess að ég er þeirrar einkennilegu skoðunar sem háskólamenntuð kona að öll menntastig séu í eðli sínu jafn merkileg, hvort sem það er leikskólinn, grunnskólinn eða framhaldsskólinn og þá er ég auðvitað að tala um bæði bóknámsskóla, tækniskóla og iðnskóla — og hvernig henni finnist þessi tillaga endurspegla þær áherslur og að það sé mikilvægt, ef við á, og vilji sé til þess að efla þekkingarsamfélagið í heild sinni hjá þessari ríkisstjórn. Hvernig ætlum við að stemma stigu öðruvísi við þeirri þróun sem hefur átt sér stað á undanförnum misserum og árum í t.d. grunnmenntun á Íslandi? Við sjáum ógnvænlega þróun í grunnskólum þessa lands. Eins og þessi þingsályktunartillaga lítur út lýtur hún að því að efla háskóla- og vísindastarf, nýsköpun, fullorðna fólkið sem býr til peninga, þar sem hjól atvinnulífsins snúast. En þau sem byggja grunninn að þessari verðmætasköpun, unga kynslóðin, hvernig fær hún að njóta góðs af því?


Ræðumaður: Logi Einarsson

Frú forseti. Mann setur auðvitað hljóðan við fréttaflutning af þeim voðaverkum sem framin hafa verið á Gaza-svæðinu undanfarna tvo mánuði. Nú hafa ríflega 18.000 Palestínumenn verið drepnir á Gaza og fjöldi barna þar af nálgast 8.000. Sjúkrahús, skólar, sjúkrabílar, neyðarskýli alþjóðlegra hjálparsamtaka verða fyrir ítrekuðum árásum á Gaza og þar er enginn óhultur. Það er enginn öruggur staður.

Þrátt fyrir að við njótum þess að búa við frið og öryggi fjarri Gaza þá eru þessir atburðir þó ekki lengra frá okkur en svo að þeir hafa bein áhrif á talsvert stóran hóp Palestínumanna sem hér búa í okkar samfélagi, fólk sem hefur misst ástvini og ættingja  undanfarnar vikur, fólk sem óttast um líf foreldra, maka og barna sem eru enn á Gaza, fólk sem veit ekkert um afdrif þeirra sem standa þeim næst.

Frú forseti. Nú skilst mér að um 100 einstaklingar sem staddir eru á Gaza hafi nú þegar fengið samþykkta umsókn um svokallaða fjöldasameiningu við fjölskyldumeðlimi á Íslandi, en það dugar skammt þar sem fólkið situr fast inni á svæðinu, kemst ekki yfir landamærin til Egyptalands til að sækja ferðaskilríki og koma sér heim til fjölskyldu sinnar á Íslandi. Á undanförnum vikum hefur þrátt fyrir allt hundruðum ef ekki þúsundum einstaklinga verið komið út af svæðinu fyrir tilstuðlan nágranna og samstarfsríkja okkar og íslensk stjórnvöld standa vissulega ekki ein í   aðgerðum sem þessum. En á tímum eins og þessum reynir hins vegar verulega á utanríkisþjónustu okkar. Því langar mig að spyrja hæstv. utanríkisráðherra hvort og þá hvenær ráðuneytið hóf vinnu við að tryggja þessu fólki farsæla för eða endi á sínum málum og í hverju sú vinna sé falin.


Ræðumaður: Kristrún Frostadóttir

Forseti. Ég vil byrja á að þakka hæstv. utanríkisráðherra fyrir að bregðast hratt við beiðni okkar í Samfylkingunni um að gefa Alþingi munnlega skýrslu um ástandið fyrir botni Miðjarðarhafs. Það er rúmur mánuður síðan við samþykktum hér inni þingsályktun þar sem Alþingi kallaði eftir vopnahléi án tafar á Gaza-svæðinu og þar sem öll ofbeldisverk gegn almennum borgurum voru fordæmd. Síðustu vikur hafa ríflega 18.000 Palestínumenn verið drepnir, þar af um 8.000 börn. Fólk hefst nú við í rústum, lifir við matar- og vatnsskort og við fylgjumst með fréttum um áframhaldandi árásir á þegar óstarfhæf sjúkrahús, á heilbrigðisstarfsfólk, starfsfólk alþjóðlegra hjálparsamtaka og blaðamenn. Aðstöðumunurinn í þessum átökum er ótrúlegur, herra forseti. Það er ekkert sem réttlætir þessar árásir. Almenningur á Íslandi fylgist vel með, fólk er vel upplýst en um leið meðvitað um vanmátt okkar til að stöðva þessar hryllilegu hernaðaraðgerðir. Fólk hefur hins vegar kallað eftir umræðu og veltir eðlilega fyrir sér hvað Ísland getur gert. Hvernig getum við beitt okkur af þunga á alþjóðlegum vettvangi í samfloti með öðrum ríkjum? Því að þótt við séum smáþjóð þá höfum við svo sannarlega beitt okkur áður á stóra sviðinu, líkt og utanríkisráðherra benti hér á áðan.

Hvað hefur hæstv. ríkisstjórn gert til að fylgja ályktun Alþingis eftir til að halda ákalli Íslands á lofti og vinna að þessum markmiðum? Hæstv. utanríkisráðherra fór ágætlega yfir þetta hér áðan og fyrr í vikunni og ég vil segja að ríkisstjórninni hefur tekist að samstilla málflutninginn í þessu máli og það er mjög gott. Sömuleiðis hefur samstaðan um að kalla eftir tafarlausu vopnahléi aukist í alþjóðasamfélaginu að undanförnu sem sést t.d. á því að í fyrrakvöld greiddu 153 ríki atkvæði með ályktun allsherjarþings Sameinuðu þjóðanna. Við verðum að trúa því, forseti, að það sé von um frið. Palestínska þjóðin þarf á því að halda og ég tel það vera einu von Ísraelsmanna um öryggi til lengri tíma. Hún hlýtur að byggja á friði og svo samstilltri baráttu fyrir tveggja ríkja lausn þó að það kunni að virðast fjarlægur draumur á þessum tímapunkti.

Í framhaldi af fyrirspurn minni til hæstv. utanríkisráðherra fyrr í vikunni vil ég spyrja spurninga um framhaldið sem ég veit að brenna á fjölda fólks hér á landi: Hefur ríkisstjórnin rætt hvort Ísland tæki þátt í samfloti, ekki einhliða heldur í samfloti, fleiri ríkja um beitingu einhvers konar refsiaðgerða eða viðskiptaþvingana til að knýja á um vopnahlé? Hefur ríkisstjórnin rætt möguleikana á að Ísland taki frumkvæði í umræðu um þetta mál? Hefur ríkisstjórnin eða hæstv. ráðherra þegar beitt sér í samtali við bandalagsríki okkar um aðgerðir af slíkum toga? Nú er ég kannski sérstaklega að hugsa í þessu samhengi um fundinn sem hæstv. utanríkisráðherra ræddi að myndi eiga sér stað í Noregi á morgun, hvort það komi til greina að Ísland beiti sér fyrir því að taka til umræðna og vangaveltna um viðskiptaþvinganir í samfloti með bandalagsþjóðum okkar, af því að við erum alveg meðvituð um það í Samfylkingunni að þetta gerum við ekki ein.


Ræðumaður: Þórunn Sveinbjarnardóttir

Herra forseti. Ég þakka hæstv. ráðherra svörin. Við vitum auðvitað að hún brást fljótt við og hyggst flýta uppbyggingu nýs fangelsis. Það tekur hins vegar mörg ár. Það þarf auðvitað líka að byggja á stefnumótun um velferð fanga og þá kannski ekki síst kvenfanga, sem var atriðið sem ég gat ekki komið að í fyrri spurningu minni, af því að við vitum að það er algjört ófremdarástand, eins og álit umboðsmanns sýna, m.a. í aðstæðum kvenfanga og aðstandenda þeirra hér á landi. Þetta er mjög alvarleg staða. Endurbóta er þörf vegna þess að við getum ekki beðið eftir nýju fangelsi á meðan Litla-Hraun grotnar niður. Það er hreinlega ekki boðlegt og það brýtur í bága við skuldbindingar okkar er varða mannréttindi fólks. Mér er kunnugt um hið varanlega framlag en það er samt þannig að Fangelsismálastofnun er í mjög miklum rekstrarvanda, mjög miklum, og ég er mjög hrædd um að það sem hér var nefnt af ráðherra dugi ekki til til að vinda ofan af honum.


Ræðumaður: Þórunn Sveinbjarnardóttir

Hæstv. forseti. Það ríkir ófremdarástand í fangelsismálum, ástand sem eftirlit umboðsmanns Alþingis ber vitni um og einnig ný stjórnsýsluúttekt Ríkisendurskoðunar á Fangelsismálastofnun. Niðurstöðurnar eru sláandi. Þær eru á ábyrgð þeirra sem setið hafa í dómsmálaráðuneytinu undanfarin ár og síðastliðin tíu ár hafa þingmenn Sjálfstæðisflokksins vermt sæti dómsmálaráðherra. Ítrekaðar ábendingar umboðsmanns Alþingis, Afstöðu, Fangavarðafélagsins, Rótarinnar og aðstandenda fanga virðast lítil áhrif hafa á framþróun á þessum málaflokki. Við blasir vanfjármögnun og vanræksla. Ástandið á Litla-Hrauni er til skammar og engum bjóðandi. Að telja aðbúnað fanga þar stuðla að betrun og mannrækt er í besta falli öfugmæli. Aðstaðan sem veitt er til fjölskylduheimsókna er dapurlegur vitnisburður um hvað við teljum börnum bjóðandi. Róður Fangelsismálastofnunar er þungur og fjárskortur hennar hefur keðjuverkandi áhrif. Það er undirmönnun á flestum sviðum. Það vantar 18 ársverk fangavarða og tíu sérfræðinga til að uppfylla öryggiskröfur og aðrar kröfur um aðbúnað fanga. Illa gengur að stytta boðunarlista og fyrir kemur að dómar fyrnast, t.d. ofbeldisdómar.

Forseti. Við getum ekki beðið eftir nýju fangelsi í fimm ár eða meira. Við verðum að grípa til aðgerða núna sem stuðla að betri rekstri Fangelsismálastofnunar og velferðar í málefnum fanga og aðstandenda þeirra sem eðlilegt er að gera kröfur til í velferðarríki sem kennir sig við lýðræði. Því spyr ég hæstv. dómsmálaráðherra: Hvernig hyggst hún bregðast við þessari stöðu sem lýst er bæði í álitum umboðsmanns og í stjórnsýsluúttektinni?


Ræðumaður: Kristrún Frostadóttir

Heyr, heyr.Virðulegi forseti. Ég kem hér upp fyrir hönd Samfylkingarinnar til að gera grein fyrir atkvæði okkar. Við styðjum þessa tillögu. Við vorum sjálf með breytingartillögu inn í 2. umræðu fjárlaga sem sneri að því að leggja tvo 2 milljarða til viðbótar í eins konar vaxtabætur til bænda. Við féllum frá þeirri tillögu vegna þess að við fréttum af því að þetta væri að koma inn í fjárauka, þannig að við styðjum þetta heils hugar. Ég lít á þetta sem svo að þetta sé viðurkenning á vanda bænda en líka viðurkenning á ákveðnum vanda sem finnst of víða í samfélaginu sem eru áhrif vaxta á viðkvæma hópa.


Ræðumaður: Kristrún Frostadóttir

Herra forseti. Það er til mikils að vinna að lækka verðbólgu og vexti og við í Samfylkingunni höfum vakið athygli á grunnorsökum þess og hvaða þætti ríkið gæti mögulega komið að. Þar erum við annars vegar að tala um kjarasamninga og húsnæðismarkaðinn og svo líka um það sem er mögulega að bresta á, þ.e. gjaldskrárhækkanir sveitarfélaga. Ég ætla að vekja athygli á því að hér í fjárlögum og í bandormi er búið að fella allar tillögur sem snúa að kjarasamningum eða húsnæðismarkaðnum. Það hefði getað gefist tækifæri hérna í fjáraukanum til að bæta við framlag til sveitarfélaganna í tengslum við málaflokk fatlaðs fólks og gefa þeim þannig svigrúm til að vinna upp þann gríðarlega halla sem hefur orðið og er í rauninni að setja þau í mjög óþægilega stöðu hvað varðar gjaldskrárhækkanir. Með þessu er algerlega verið að vísa ábyrgðinni á ástandinu frá ríkissjóði þrátt fyrir að aðalútgjaldavöxturinn núna á milli ára sé vegna vaxtakostnaðar, verðlags og launa. Ríkisstjórnin og hæstv. fjármálaráðherra virðast í rauninni, eins og hæstv. ráðherra hefur sjálf  sagt, halda að það sé nóg að við trúum því bara að verðbólgan lækki, að það þurfi engar sértækar aðgerðir.


Ræðumaður: Kristrún Frostadóttir

Virðulegi forseti. Við greiðum hér atkvæði um tillögu sem felur í sér hærri endurgreiðslu á virðisaukaskatti vegna uppbyggingar á íbúðum í almenna íbúðakerfinu. Þetta er samhljóða tillögu sem við vorum með í Samfylkingunni um að draga til baka breytingu sem átti sér stað í lögum í vor þar sem þessi ívilnun var minnkuð.

Ég vil vekja athygli þingheims á umsögn sem barst frá Bjargi til Þjóðhagsráðs fyrr í vetur þar sem var talað um að það sé 70% af kostnaði sem fellur til vegna almennrar uppbyggingar, sem hækkar út af þessu og þessari breytingu. Það var búið að reikna út að þessi breyting sem fór í gegnum stjórnarheimilið í vor hafi verið andvirði heillar íbúðar í 60 íbúða í byggingu. Þetta er hækkun sem leggst beint á leigutaka. Hér er verið að leita að leiðum til að lækka verðbólgu, lækka húsnæðiskostnað, lækka leiguverð. Hér væri hægt að vera með beinar aðgerðir inn á leigumarkað fyrir viðkvæmasta hópinn af fólki og hér er verið að fella þessa tillögu.


Ræðumaður: Oddný G. Harðardóttir

Heyr, heyr.Herra forseti. Í þessari breytingartillögu, sem mér sýnist stjórnarmeirihlutinn fella, eru grunnfjárhæðir húsnæðisbóta látnar halda verðgildi sínu og launaviðmiðin hækka miðað við  regluleg laun, eins og kallað er, sem er aðeins meira en launavísitalan. Leigjendur eru í slæmri stöðu. Það sýna allar greiningar. Það vitum við öll hérna inni. Þess vegna er það ótrúlegt að stjórnarmeirihlutinn skuli vilja að staða þeirra versni enn á milli áranna 2023 og 2024. Þetta er hneyksli, herra forseti.


Ræðumaður: Kristrún Frostadóttir

Virðulegi forseti. Já, þetta virðist vera leikur sem er leikinn hérna endurtekið. Síðustu jól var ákveðið að fella á síðustu stundu niður fiskeldisgjaldið. Nú er það lækkað. Hér er ekki svigrúm til aðhalds, það er hins vegar svigrúm til aðhalds á lágtekjufólk með þunga greiðslubyrði á Íslandi. Við skulum halda því til haga hvar er verið að kroppa milljónir hér og þar.

Heyr, heyr.Ég vil samt líka vekja athygli hér inni á að allir þeir stjórnarmeðlimir sem eru að samþykkja þessa breytingu hérna í dag  eru að samþykkja breytingu sem felur í sér að það sem rennur í fiskeldissjóð lækkar um 100 millj. kr. miðað við það sem áður stóð til. Þetta er peningur sem á að fara til sveitarfélaganna sem stunda þetta fiskeldi, sveitarfélaga sem hafa grátbeðið um fjármagn og ramma og regluverk til að styrkja uppbyggingu þessarar atvinnugreinar á landsvísu, 100 millj. kr. sem er verið að taka núna úr fiskeldissjóðnum. Það er líka gaman  að segja frá því að það er aðhaldskrafa sem fellur í ár á fiskeldissjóð, þannig að ríkið er að greiða inn í sjóðinn og leggja aðhald á sjálft sig, sem bitnar auðvitað beint á þessum sveitarfélögum.


Ræðumaður: Oddný G. Harðardóttir

Herra forseti. Vaxtabætur eru tekju- og eignatengdar bætur til þeirra sem greiða vaxtagjöld af lánum vegna eigin húsnæðis. Viðmiðunarfjárhæðir stóðu í stað í mörg ár eftir breytingar sem tóku gildi árið 2009. Það ár stóð vaxtabótakerfið undir 20% vaxta og verðbóta heimila. Í ár er hlutfallið um 3%. Vaxtabótakerfið hefur verið látið grotna niður í tíð stjórnarflokkanna en kostnaður vegna húsnæðislána hefur vaxið umtalsvert og mörg heimili í miklum fjárhagsvanda fyrir vikið. Tillaga í kjarapakka Samfylkingarinnar um að styðja 10.000 heimili til viðbótar í gegnum vaxtabótakerfið hefur þegar verið felld. Hér er lagt til að vaxtabætur lækki ekki að raunvirði á milli ára og þannig sé komið í veg fyrir að 5.000 heimili detti út úr kerfinu á árinu 2024. Það er það allra minnsta, forseti, sem hægt er að gera. En stjórnarmeirihlutinn vill að staða heimilanna versni á milli ára. Það er fréttin.


Ræðumaður: Oddný G. Harðardóttir

Herra forseti. Þessi breytingartillaga er um það að óskertar barnabætur haldi verðgildi sínu á milli áranna 2023 og 2024 og launaviðmið hækki einnig. Ef stjórnarmeirihlutinn myndi samþykkja þessa tillögu þá væru þau a.m.k. að segja: Við ætlum ekki að lækka stuðning til barnafjölskyldna á milli ára í þessu árferði sem við búum við núna. En þau ákveða að gera það, því miður. Kannski finnst þeim þessi breyting vera bara of lítil, þetta eru ekki nema 20.000 kr. í óskertar barnabætur fyrir venjulegt fólk og 30.000 fyrir einstæða foreldra. En ég hef fréttir að færa stjórnarmeirihlutanum: Fólkið sem er á lægstu laununum í landinu munar um 20.000–30.000 kr. á ári. Það eru góðir kuldaskór eða jafnvel ágætisúlpa á börnin yfir veturinn.


Ræðumaður: Jóhann Páll Jóhannsson

Herra forseti. Það er með ólíkindum að á sama tíma og fleiri og fleiri heimili eiga erfitt með að ná endum saman þá vilji stjórnarmeirihlutinn láta barnabætur til tekjulægsta fólksins á Íslandi rýrna að raunvirði milli ára. Það er líka með ólíkindum að ríkisstjórnin vilji skerða 5.000 heimili út úr vaxtabótakerfinu, þetta er mestmegnis tekjulágt fólk með þunga greiðslubyrði og þennan hóp á að skilja eftir. Stjórnarmeirihlutinn hefur hins vegar tækifæri núna í atkvæðagreiðslunni sem fram undan er til að leiðrétta þessi mistök og senda þannig skýr skilaboð inn á vinnumarkaðinn þegar krefjandi kjaraviðræður eru fram undan.


Ræðumaður: Oddný G. Harðardóttir

Herra forseti. Í 8% verðbólgu og með stýrivexti upp á 9,25% er augljóst að hagur heimilanna versnar enn ef mótvægisaðgerðir eru ekki settar fram af hálfu stjórnvalda. Stjórnarmeirihlutinn felldi því miður tillögu Samfylkingarinnar um aukinn stuðning við heimilin í gegnum vaxta- og húsnæðisbótakerfið við 2. umræðu fjárlaga. En núna leggjum við til breytingartillögur um það allra minnsta sem gera ætti við þessar aðstæður; að vaxta-, húsnæðis- og barnabætur haldi verðgildi sínu á milli áranna 2023 og 2024 og að aðgerðir til að lækka leigu í almenna íbúðakerfinu verði settar fram þannig að ástandið versni ekki á milli ára líkt og stjórnarmeirihlutinn leggur til. Samfylkingin mun taka afstöðu til breytingartillagna sem hér eru til umræðu en við getum augljóslega ekki stutt frumvarpið óbreytt.


Ræðumaður: Oddný G. Harðardóttir

Herra forseti. Traust og örugg greiðslumiðlun er ein undirstaða virkni hagkerfisins og efnahagslegrar velsældar, segir í frumvarpsdrögum í samráðsgátt stjórnvalda um rekstraröryggi í greiðslumiðlun. Á undanförnum árum hefur áhætta vegna greiðslukerfa á Íslandi aukist. Aukin ógn á heimsvísu sem snýr að netöryggismálum, stríðsástand í Evrópu og aukin sundrung á alþjóðavísu hefur aukið enn á þörf fyrir bættan viðnámsþrótt greiðslukerfa og um þetta er einnig fjallað í frumvarpsdrögunum. Núverandi fyrirkomulag hér á landi hefur ógnað þjóðaröryggi líkt og Már Guðmundsson, þá seðlabankastjóri, benti á árið 2019 með bréfi til þjóðaröryggisráðs. Þjóðaröryggisráð hefur ítrekað fjallað um málið og bent á að tryggja þurfi fullnægjandi, innlenda, óháða smágreiðslulausn þar sem greiðslur og uppgjör fari fram á innviðum undir innlendri stjórn og sé ekki háð fjarskiptum til og frá landinu.

En málið varðar ekki einungis þjóðaröryggi heldur einnig hag almennings. Hvers vegna er notkun greiðslukorta og greiðslumiðlunar hér á landi margfalt dýrari fyrir okkur Íslendinga en íbúa annarra norrænna ríkja? Það er að mestu vegna þess að greiðslulausnir okkar eru allar háðar erlendum aðilum og þó að kostnaður vegna íslensku krónunnar og færri íbúa leiki einnig eitthvert hlutverk vegur hitt þyngra. Þetta þýðir að íslenskir neytendur eru ekki bara að greiða til íslenskra banka heldur borga þeir einnig til kortafyrirtækja í útlöndum. Hagnaður bankanna af þessu fyrirkomulagi hleypur á milljörðum en það er okkur neytendum mjög kostnaðarsamt því allir milliliðir vilja sitt á öllum stöðum og við neytendur borgum og getum ekki annað. Á þingmálaskrá ríkisstjórnarinnar var gert ráð fyrir að frumvarp um þetta kæmi fram á Alþingi í október en það er ekki enn komið fram. Hvað tefur framgöngu þessa hagsmunamáls almennings og þjóðaröryggis?


Ræðumaður: Jóhann Páll Jóhannsson

Herra forseti. Tölum aðeins áfram um orkumálin. Ég held að það fari ekki fram hjá neinum að það hefur ríkt ákveðin kyrrstaða í orkumálum síðustu tíu ár. Við eigum góð lög um rammaáætlun. Í þeim er gert ráð fyrir að rammaáætlun komi til Alþingis á fjögurra ára fresti og að mörkuð sé stefna um það hvað eigi að vernda og hvar eigi að virkja. En hvað hefur gerst á vakt Vinstri grænna, Sjálfstæðisflokksins og Framsóknarflokksins? Jú, það liðu sjö ár án þess að flokkarnir sem stjórna landinu kæmu sér saman um nýjan rammaáætlun. Afleiðingin af þessu afstöðuleysi löggjafans er kyrrstaða þegar kemur að undirbúningi og framkvæmdum. Við megum ekki við þeirri kyrrstöðu þegar leyfisveitinga- og skipulagsferlið er ekki skilvirkara en svo að það getur tekið meira en tíu, tólf ár að koma nýrri virkjun í gagnið.

Ofan á þetta bætist svo það að ríkisstjórninni hefur mistekist gersamlega að skapa sátt um það hvernig tekjurnar af orkuframleiðslu og tekjurnar af orkumannvirkjum eigi að skiptast. Við sjáum þetta t.d. með Búrfellslund sem Samfylkingin studdi. Þar hefur framkvæmdum verið frestað vegna þess að sveitarstjórninni á svæðinu finnst laga- og skattumgjörðin ósanngjörn. Og hún hefur rétt fyrir sér. Auðvitað ættu tekjurnar af orkumannvirkjum að skila sér í miklu ríkara mæli til nærsamfélagsins. Við þurfum að rjúfa kyrrstöðuna sem hefur ríkt í orkumálum. Við þurfum að tryggja að sú orkuöflun sem ráðist er í renni til orkuskipta og til grænnar uppbyggingar. Við þurfum að ná eðlilegu jafnvægi milli náttúruverndar og orkunýtingar. Þetta er það sem leikreglur rammaáætlunar snúast um og við stjórnmálamenn þurfum að rísa undir þeirri ábyrgð.


Ræðumaður: Dagbjört Hákonardóttir

Virðulegi forseti. Ísland ætlar greinilega að keyra sig út úr loftslagsvandanum. Ríkisstjórnin ætlar a.m.k. að stuðla að því að ná fram kolefnishlutleysi sínu og 1,5°C lækkun á meðalhita fyrir árið 2050 með því að treysta á eitt og aðeins eitt, einkabílinn. Við skulum hafa eitt á hreinu, það hefur aldrei verið til umhverfisvænn einkabíll og það verður aldrei neitt til sem heitir umhverfisvænn einkabíll. Orkuskipti í samgöngum eru og verða eitt helsta framlag íslenskra stjórnvalda í baráttunni við loftslagshamfarir. Breyting á eldsneytisgjöfum bílaflotans breyta alveg merkilega litlu þar um. Bílar hafa slæm áhrif á umhverfi, land, loftslag og heilsu fólks. Virðulegi forseti. Ef ekkert verður að gert munu um áramótin taka gildi stórfurðulegar og hreint út sagt galnar hugmyndir um afnám skattafsláttar vegna kaupa á einhverjum öflugustu umhverfisvænstu samgöngumátum sem til eru, sem eru reiðhjól og rafmagnsreiðhjól.

Hæstv. ráðherra ætlar ekki bara að fella niður ívilnanir til þess að kaupa slík farartæki heldur hefur hann hreint engin svör þegar hann er spurður um þessa óskiljanlegu forgangsröðun. Á þessu ári er áætlaður  stuðningur við svokallaða hreinorkubíla  um 11,6 milljarðar. Til samanburðar er heildarupphæð endurgreiðslu virðisaukaskatts vegna hjóla, rafmagnsreiðhjóla og annarra slíkra farartækja, áætluð 520 milljónir. Það sér hver einstaklingur að það að fella niður þennan stuðning eru ekki bara óréttlátt orkuskipti, það vinnur beinlínis gegn loftslagsmarkmiðunum.

Virðulegur forseti. Alþingi verður að gera hæstv. ráðherra afturreka með þetta mál, þetta ömurlega mál. Með þessum breytingum er hann bara að vinna gegn helsta tækifæri Íslands til orkuskipta. Og þegar ráðherra gerir alvarleg mistök sem þessi er það Alþingis að leiðrétta þau.  Ég legg til að þessu verði skutlað aftur heim á teikniborð.


Ræðumaður: Logi Einarsson

Frú forseti. Það sem ég á nákvæmlega við er að vegna lausataka ríkisstjórnarinnar á ríkisfjármálunum, með því að sýna ekki nægt aðhald og það þarf að gera bæði á útgjaldahlið og tekjuhlið, hefur Seðlabankinn þurft að grípa líklega til róttækari vaxtahækkana  en ef hér hefði verið styrkari stjórn. Það er rétt hjá hv. þingmanni að eignamyndun í landinu hefur aukist gríðarlega hjá einstaklingum og fjölskyldum, m.a. vegna húsnæðisbólu sem á m.a. rætur sínar að rekja til stefnu ríkisstjórnarinnar og orða fyrrverandi hæstv. fjármálaráðherra. En það er ekki síst vegna þessara háu vaxta núna sem vandamál blasa við fjölmörgum Íslendingum, ekki bara sárafátækasta fólkinu heldur líka venjulegum Íslendingum, millitekjufólki. Það er nú einu sinni þannig, hv. þingmaður, að jafnvel þó að á pappírunum hafi orðið til einhver eignamyndun þá borðar fjölskyldan ekki hurðarkarma, steinsteypu eða eldhúsinnréttinguna. Það þarf að koma til móts við þessar fjölskyldur.


Ræðumaður: Logi Einarsson

Frú forseti. Það er rétt að Ísland er meðal þeirra landa þar sem jöfnuður mælist mikill. En það fer auðvitað, eins og hv. þingmaður sagði, aðeins eftir því hvað þú notar til grundvallar. Gini-stuðullinn mælir t.d. bara tekjujöfnuð. Það eru stórir hlutar samfélagsins hérna sem hafa afkomu sína fyrst og fremst af fjármagnstekjum. Þar er miklu meiri ójöfnuður.

Það er rétt hjá hv. þingmanni að hér er ekki allt á vonarvöl en í ljósi þess að allar rannsóknir sýna að mikill jöfnuður í samfélagi er líklegri til að skila kraftmeira, friðsamara og betra samfélagi þá ættu stjórnvöld að huga aðeins að því að þróa þetta enn frekar í réttari átt.

Nú stöndum við frammi fyrir gríðarlega flóknum efnahagslegum aðstæðum þar sem ríkisstjórnin hefur meira eða minna útvistað verkefninu til Seðlabankans sem talar um þetta fjárlagafrumvarp sem í besta falli hlutlaust. Hvaða afleiðingar hefur það? Jú, Seðlabankinn hefur þetta tæki, að hækka vexti. Gallinn við það tæki er að það leggst jafnt á alla hópa og þess vegna hlutfallslega langverst á láglaunafólk og þá sem eru skuldsettir. Þess vegna ætti ríkisstjórnin að beita aðhaldi, bæði á útgjaldahlið en ekki síst tekjuhlið, og styrkja tilfærslukerfin sem eru langskilvirkasta leiðin til að koma aðstoðinni nauðsynlega þangað sem hennar er þörf. Ég tek eftir því að það gerir ríkisstjórnin t.d. í tilfelli ungra bænda, sem eru í miklum erfiðleikum. Þar beita þau einmitt vaxtabótakerfinu til að koma aurunum þangað sem þörf er á þeim. Það sama ætti ríkisstjórnin að gera varðandi húsnæðisbætur, barnabætur og vaxtabætur.


Ræðumaður: Logi Einarsson

Frú forseti. Eins og kom hér fram þá mæli ég fyrir nefndaráliti 1. minni hluta fyrir hönd hv. þm. Oddnýjar Harðardóttur sem er stödd á fundi á vegum Norðurlandaráðs. Þessu nefndaráliti fylgja breytingartillögur um barnabætur, vaxtabætur, húsnæðisbætur og endurgreiðslu vegna almennra íbúða.

Frú forseti. Verðbólgan hér á landi hefur minnkað minna eftir heimsfaraldur og vegna áhrifa stríðs í Úkraínu en í flestum löndum sem við kjósum að bera okkur saman við. Þráláta verðbólgu hér á landi verður að skoða í ljósi breytinga á verðbólgu í öðrum ríkjum. Greina þarf hvað það er hér á landi sem veldur þessari þróun og kortleggja hvar við greinum okkur frá öðrum í þessum efnum. Staðan hér á landi bitnar mest á tekjulágu fólki sem ver langstærstum hluta launa sinna í húsnæðiskostnað og almennar nauðsynjavörur. Þó að íslenska krónan sé augljóslega hluti vandans, þar sem tengsl eru á milli gjaldmiðils og vaxta, verðlags og verðbólgu, skýrir hún ekki allan þennan mun. Ísland sker sig einnig úr vegna mikilla umsvifa ferðaþjónustu í hagkerfinu. Samfylkingin hefur gagnrýnt að í frumvarpi til fjárlaga fyrir árið 2024 og tekjubandormum sem því fylgja vanti markvissar aðgerðir til að draga úr verðbólgu og bregðast við afkomu- og húsnæðisvanda heimila. Fleiri hafa einnig gagnrýnt frumvörpin á sömu nótum, t.d. Alþýðusamband Íslands, BSRB og Öryrkjabandalagið.

Stjórnvöld búa yfir stýritækjum sem geta í senn mildað og magnað ójöfnuð við skiptingu tekna og eigna í samfélaginu. Spurningin er aðeins hvort eða hvernig þau beita þeim tækjum. Ljóst er að stefna ríkisstjórnar VG, Sjálfstæðisflokks og Framsóknar er að ekki eigi að beita stýritækjum til að auka jöfnuð. Efnahags- og framfarastofnunin, OECD, hefur vitnað til rannsókna sem sýna að aukinn ójöfnuður dregur úr hagvexti. Þær rannsóknir og fleiri virtar rannsóknir sýna að meiri jöfnuður leiðir til sanngjarnara samfélags og styrkir hagkerfi og hagsæld.

Ef stjórnvöld vilja jafna leikinn til að auka samfélagslegt traust þarf að beita bæði skatt- og bótakerfinu. Skattstefna stjórnvalda á hverjum tíma segir til um hvernig þau vilja búa að almenningi og hvernig stjórnvöld vilja að samfélagið þróist. Jöfnunarhlutverk skattkerfisins og áhrif þess á eignarmyndun og tekjudreifingu eru ekki síður mikilvæg en tekjuöflunarhlutverk þess. Niðurstöður alþjóðlegra rannsókna sýna að neikvæð áhrif ójafnaðar á samfélög, ásamt íslenskri og erlendri greiningu, sýni skýr áhrif tekjujöfnunaraðgerða sem ættu að vera meiri hlutanum næg rök fyrir því að hverfa frá stefnu ójafnaðar og forðast að róa enn lengra á mið vaxandi misskiptingar. Ef greiðslur almannatrygginga og atvinnuleysistrygginga, vaxtabætur, húsnæðisbætur, barnabætur og fæðingarorlofsgreiðslur hækka ekki til samræmis við laun og verðlag er ríkisstjórnin að taka pólitíska ákvörðun um að auka ójöfnuð í landinu.

Nú ætla ég aðeins að koma inn á málefni sem tengjast þessum breytingartillögum, fyrst vaxtabætur. Vaxtabætur eru tekju- og eignatengdar bætur til þeirra sem greiða vaxtagjöld af lánum vegna eigin húsnæðis. Viðmiðunarfjárhæðir stóðu í stað í mörg ár eftir breytingar sem tóku gildi árið 2009. Það ár stóð vaxtabótakerfið undir 20% vaxta- og verðbóta heimila. Í ár er það hlutfall nær 3%. Í umsögn ASÍ kemur fram að árið 2020 hefðu vaxtabætur þurft að vera 14,6 milljarðar til að standa undir 20% af vaxtagjöldum en í frumvarpi til fjárlaga fyrir árið 2024 er hins vegar aðeins gert ráð fyrir að um 2 milljarðar fari í vaxtabætur.

Vegna stýrivaxtahækkana sem hafa leitt til þess að stýrivextir eru nú 9,25% hefur kostnaður vegna húsnæðislána vaxið umtalsvert og mörg heimili eru í miklum fjárhagsvanda fyrir vikið. Tillaga í kjarapakka Samfylkingarinnar um að styðja 10.000 heimili til viðbótar í gegnum vaxtabótakerfið var felld við 2. umræðu fjárlaga. Stjórnarmeirihlutinn vill að viðmið til vaxtabóta verði óbreytt milli ára jafnvel þó að fasteignamat hafi hækkað mikið á flestum stöðum í landinu. Áhrifin eru þau að 5.000 færri heimili munu njóta vaxtabóta árið 2024 en í ár. Ríkisstjórnin er því í raun að leggja auknar álögur á skuldsett heimili þegar þörf er fyrir aukinn stuðning. Því leggur 1. minni hluti til að ráðstafanir verði gerðar til að heimilum sem njóta vaxtabóta fækki ekki milli ára. Það er það minnsta sem stjórnvöld geta gert. Því er gerð tillaga um að viðmið fyrir vaxtabætur hækki um 12% líkt og fasteignamat og að launaviðmið fylgi launavísitölu.

Þá að barnabótum. Ef Ísland á að vera barnvænt samfélag, líkt og við jafnaðarmenn ætlum okkur að koma á í kringum næstu kosningar ef við fáum til þess stuðning, verður að styðja fleiri barnafjölskyldur. Í Noregi, Svíþjóð og Finnlandi eru barnabætur ekki tekjutengdar líkt og hér á landi en í Danmörku hefjast skerðingar við háar tekjur. Tekjutengingin er í öðrum norrænum ríkjum í gegnum tekjuskattskerfið. Hugsunin er sú að með barnabótum séu kjör þeirra sem hafa börn á framfæri jöfnuð á við kjör þeirra sem hafa ekki börn á framfæri. Barnafjölskyldur fá þannig skattalækkun en tekjuhæstu einstaklingarnir greiða hins vegar hærri tekjuskatta en hinir, hvort sem þau hafa börn á framfæri eða ekki. Við í Samfylkingunni, jafnaðarflokki Íslands, viljum stíga örugg skref í átt að barnvænna samfélagi og til þess þarf skilvirkara barnabótakerfi. Það allra minnsta sem stjórnvöld geta gert nú er að sjá til þess að óskertar barnabætur skerðist ekki að raunvirði. Því leggur 1. minni hluti til breytingartillögu um það.

Þá um almennar íbúðir. Lög um almennar íbúðir voru samþykkt árið 2016. Íbúðakerfið er í raun tilraun til að endurreisa vísi að félagslega húsnæðiskerfinu sem var aflagt undir lok síðustu aldar með þeim afleiðingum að félagslegum íbúðum fækkaði um helming milli áranna 1998 og 2017. Markmið laga um almennar íbúðir er að bæta húsnæðisöryggi þeirra sem eru undir ákveðnum tekju- og eignamörkum með því að auka aðgengi að öruggu og viðeigandi leiguhúsnæði. Þannig sé stuðlað að því að húsnæðiskostnaður sé í samræmi við greiðslugetu þeirra sem leigja húsnæði og fari að jafnaði ekki yfir 25% af ráðstöfunartekjum þeirra. Styrkja þarf almenna íbúðakerfið verulega og halda áfram að byggja óhagnaðardrifnar leiguíbúðir um allt land. Meginmarkmið almenna íbúðakerfisins er aukið framboð leiguhúsnæðis og að húsnæðiskostnaður ungs fólks verði í samræmi við greiðslugetu.

Brynja leigufélag segir í umsögn sinni að endurgreiðsla virðisaukaskatts af vinnu á byggingarstað við nýbyggingar, endurbætur og viðhald íbúða hafi mikil áhrif á rekstur félagsins og getu til að viðhalda hóflegu leiguverði. Breytingar sem tóku gildi 1. júlí 2023 og lækkuðu endurgreiðsluhlutfall úr 60% í 35% hafi haft neikvæð áhrif. Í umsögnum Búseta og Félagsbústaða var sama upp á teningnum, ákall um að þessi lækkun yrði afturkölluð. Undir þetta tekur 1. minni hluti og leggur fram breytingartillögu um að falli íbúðarhúsnæði undir lög um almennar íbúðir skuli endurgreiða byggjendum þess 60% virðisaukaskatts sem þeir hafa greitt af vinnu manna á byggingarstað. Einnig leggur 1. minni hluti til að húsnæðisbætur haldi verðgildi sínu milli ára því að öðrum kosti væru lagðar auknar byrðar á leigjendur sem eru í mjög erfiðri stöðu nú þegar.

Frú forseti. 1. minni hluti fagnar því hins vegar að samkomulag hafi tekist milli ríkis og sveitarfélaga um skref í þá átt að málaflokki fatlaðs fólks fylgi aukið fjármagn til sveitarfélaga. Það var árið 2011 sem þjónusta við fatlað fólk fluttist til sveitarfélaga og nær allar götur síðan hafa ríki og sveitarfélög deilt um fjárframlög. Sú deila hefur í einhverjum tilfellum komið niður á þjónustu við fatlað fólk. Það skref sem stigið er með breytingartillögum meiri hluta efnahags- og viðskiptanefndar er til bóta en þó er mikilvægt að unnið verði áfram að varanlegri lausn.

Að lokum aðeins um fiskeldisgjald, frú forseti. Meiri hluti efnahags- og viðskiptanefndar gerir tillögu um að lækka fiskeldisgjald frá því sem gert var ráð fyrir í 30. gr. frumvarpsins. 1. minni hluti telur þá breytingartillögu meiri hlutans vanhugsaða. Atburðir sem tengjast fiskeldi sýna skýrt að það er ekki vanþörf á auknu fjármagni til eftirlits með fiskeldi og til rannsókna á því. 1. minni hluti mótmælir því að bíða þurfi eftir breytingum á lögum um laxeldi áður en gjaldið tekur meiri breytingum. Bæta þarf stjórnsýslu fiskeldis strax, m.a. til að koma til móts við athugasemdir sem komu skýrt fram í skýrslu Ríkisendurskoðunar. Á þessu ári hafa komið í ljós alvarlegir misbrestir á eftirliti og starfsemi fyrirtækja í fiskeldi og fjármagn þarf til að bæta þar úr. Því er 1. minni hluti mótfallinn því að fiskeldisgjaldið, það sem lagt er til í 30. gr. frumvarpsins, verði lækkað.

Undir þetta nefndarálit ritar hv. þm. Oddný G. Harðardóttir.


Ræðumaður: Þórunn Sveinbjarnardóttir

Frú forseti. Í gær kynnti ríkisendurskoðandi hv. stjórnskipunar- og eftirlitsnefnd stjórnsýsluúttekt sína á því hvernig til tókst við uppstokkun og fjölgun ráðuneyta í öðru ráðuneyti Katrínar Jakobsdóttur, breytingar sem voru tilkynntar í lok nóvember 2021 og tóku gildi rúmlega tveimur mánuðum síðar. Eins og kunnugt er var fjölgað úr 10 ráðuneytum í 12, eða um tvö. Það sem mesta athygli vekur í þessari úttekt er að ekki liggur enn fyrir endurmat á viðbótarkostnaði vegna þessara breytinga. Einu upplýsingarnar sem liggja fyrir eru í þingskjölum í svari við fyrirspurn hv. fyrrverandi þingkonu Samfylkingarinnar, Helgu Völu Helgadóttur, þar sem sagt var að viðbótarkostnaðurinn næmi 1.770 millj. kr. og forsætisráðherra hefur staðfest að hann sé líklega um 2 milljarðar á kjörtímabilinu, jafnvel meiri. Í annan stað kemur fram í úttektinni að ekki hefur verið gerð nein tilraun til að meta sparnað eða hagræðingu vegna þessara breytinga. Í þriðja lagi má nefna að það verður ekki séð að markmiðum, háleitum markmiðum þessara breytinga, um að fella ósýnilega múra á milli ráðuneyta, efla samráð, samhæfingu og samstarf þeirra í milli hafi gengið eftir, a.m.k. er ekkert handfast um það í úttektinni að finna. Þá skortir yfirsýn yfir fjárhagslega stöðu ráðuneytanna. Stjórnarráðið var illa í stakk búið til að takast á við þessar breytingar og það virðist ýmislegt hafa komið mönnum í opna skjöldu, t.d. það að launaumhverfi væri ólíkt á milli ráðuneyta sem þó hefur verið kunnugt áratugum saman. Að auki hefur starfsánægja minnkað meðal starfsfólks ráðuneytanna.

Horfumst í augu við það, frú forseti, að þessar aðgerðir og breytingar á Stjórnarráðinu voru aðeins gerðar til þess að þjóna pólitískum hagsmunum þriggja stjórnarflokka svo hægt væri að mynda ríkisstjórnina eftir kosningarnar 2021.


Ræðumaður: Kristrún Frostadóttir

Virðulegi forseti. Ég ætla nú bara að koma hérna upp í fundarstjórn og bera af okkur í Samfylkingunni þær sakir að við séum að gera lítið úr ástandinu í landinu. Það er alls ekki svo. Það sem hv. þm. Þórunn Sveinbjarnardóttir var einfaldlega að benda á var að það væri ótrúlegt í þeirri stöðu sem upp er komin að fólk taki ekki ábyrgð á ástandinu innan ríkisstjórnarinnar í staðinn fyrir að blaðra um það í fjölmiðlum hversu ómögulegt ástandið er. Það er það sem er verið að benda á í þessum þingsal. Þessi staða sem uppi er í orkumálum í dag er á borði ríkisstjórnarinnar þó að þingið muni að lokum þurfa að koma að því, líklega fyrir áramót, þar sem takmarkaðir hlutir hafa verið gerðir hvað þetta varðar. Samfylkingin tekur þessu bara mjög alvarlega, svo það liggi fyrir.


Ræðumaður: Þórunn Sveinbjarnardóttir

Hæstv. forseti. Hv. þingmenn eru komnir í jólaskap. Hér falla pólitískar ástarjátningar frá Miðflokki, Viðreisn og Flokki fólksins líklega.  Er ekki bara best, hæstv. forseti, að gera hlé á þessum þingfundi, kalla hæstv. forsætisráðherra heim svo að hægri flokkarnir geti sameinast og rætt um þann draum sinn að mynda hér alvöru hægri stjórn, því að mér heyrist það vera tilboðið sem liggur hér í loftinu, eða hvað? Er þá ekki bara best að gera hlé á þessum fundi, slíta þessu stjórnarsamstarfi og leyfa hægri flokkunum að ráða ferð, sjá hvort þeir geti það?


Ræðumaður: Kristrún Frostadóttir

Herra forseti. Ég þakka hæstv. ráðherra fyrir svörin. Mig langar í lokin að beina tveimur öðrum spurningum til hæstv. ráðherra því að Samfylkingin hefur farið þess á leit við forseta Alþingis að hann óski eftir því að hæstv. utanríkisráðherra gefi þinginu munnlega skýrslu um ástandið á Gaza og viðbrögð íslenskra stjórnvalda núna fyrir þinghlé. Frá því að málið var síðast rætt með virkum hætti inni í þinginu er ljóst að ofbeldið hefur stigmagnast og við vitum að við munum ekki eiga efnisríka umræðu um málið hér á nokkrum mínútum. Alvarleiki átakanna er einfaldlega slíkur að opinber umræða þarf að fara fram um það hér inni og því spyr ég hvort hæstv. ráðherra muni samþykkja ósk okkar um þinglega umræðu um málið fyrir jólahlé. Í öðru lagi vil ég spyrja í ljósi fregna sem berast af því að krafan um tafarlaust og varanlegt vopnahlé verði til umræðu og atkvæðagreiðslu í allsherjarþinginu á morgun: Hefur Ísland tekið ákvörðun um afstöðu sína í þeirri atkvæðagreiðslu?


Ræðumaður: Kristrún Frostadóttir

Herra forseti. Hryllingurinn á Gaza kemur okkur öllum við. Síðastliðna tvo mánuði höfum við fylgst með ofbeldinu stigmagnast. Árásir Ísraelshers á saklausa borgara eru meðal þeirra grimmilegustu og umfangsmestu á síðari tímum. Það sem fólkið á Gaza þarf núna er varanlegt vopnahlé. Þar hefur alþjóðasamfélagið brugðist skyldum sínum og það er augljóst að ástandið snertir við almenningi á Íslandi. Skilaboð Íslands voru óljós hér í upphafi með hjásetunni á allsherjarþingi Sameinuðu þjóðanna en í kjölfarið tók Alþingi af skarið og ályktaði um málið þann 9. nóvember. Í ályktuninni eru stríðsglæpir fordæmdir og kallað eftir tafarlausu vopnahléi. En það sem skiptir mestu máli er að þessi ályktun sé ekki bara til heimabrúks og ekki bara til að friða samvisku okkar hér inni. Þess vegna verður ríkisstjórnin að tala skýrt og þess vegna verðum við að gera þá kröfu til hæstv. utanríkisráðherra að hann fylgi þessari ályktun eftir og beiti sér af fullum þunga gegn stríðsglæpum og fyrir friði.

Ég vil því spyrja hæstv. utanríkisráðherra: Hver eru næstu skref Íslands og samstarfsríkja okkar eftir að Bandaríkin beittu neitunarvaldi í öryggisráðinu á föstudag? Telur hæstv. utanríkisráðherra að viðskiptaþvinganir eða einhvers konar refsiaðgerðir geti komið til greina til að setja þrýsting á Ísraelsríki og hefur utanríkisráðherra átt samtöl um slíkar leiðir við samstarfsríki okkar?


Ræðumaður: Jóhann Páll Jóhannsson

Frú forseti. Við greiðum hér atkvæði um hvort það sé rétt að láta beinan stuðning ríkisins við skuldsett heimili í gegnum vaxtabótakerfið lækka um 700 millj. kr. milli ára, hvort það sé rétt og eðlilegt að 5.000 heimili séu skert út úr vaxtabótakerfinu með því að láta eignaskerðingarmörk rýrna að raunvirði. Það er pólitísk ákvörðun. Athugum að þetta er stuðningskerfi sem gagnast fyrst og fremst heimilum sem eru í senn tiltölulega tekjulág og með þunga greiðslubyrði og hér er verið að taka pólitíska ákvörðun um að rýra þennan beina stuðning. Mér finnst þetta gersamlega óþolandi og fyrir neðan allar hellur og ég segi nei. Auðvitað segi ég nei og við í Samfylkingunni segjum nei.


Ræðumaður: Kristrún Frostadóttir

Virðulegur forseti. Hér erum við að greiða atkvæði um mjög hóflega hækkun á fjárheimild til húsaleigubóta. Staðan er sú að leiguverð hefur hækkað á árinu um 4% samkvæmt opinberri leiguverðsvísitölu, sem við vitum að nær ekki til alls markaðarins, á sama tíma og fjárheimildir eru að rýrna á milli ára um 500 millj. kr. eða hálfan milljarð. Húsnæðisbætur stóðu óbreyttar frá árinu 2017 þar til á miðju ári í fyrra og við fögnum því í Samfylkingunni að þær hafi verið hækkaðar. En frá þessu tímabili hafa sem sagt þessar bætur hækkað um 21% en leiguverð um 30%. Við vitum öll að þeir sem eru á leigumarkaði eru að greiða hvað hæsta hlutfall ráðstöfunartekna sinna út af greiðslubyrði húsnæðis og þetta er fólkið sem er að finna hvað harðast fyrir hækkun á nauðsynjavöru í dag. Er ekki til milljarður hér inni til að fjármagna stöðu þessara einstaklinga, þar sem við erum að fara inn í kjarasamninga þar sem stór hluti af útgjöldum ríkisins á næsta ári mun vera vegna launahækkana og verðlagsbóta? Ég velti því fyrir mér hvort fólk átti sig á samhengi hlutanna sem er að eiga sér stað í þessum sal.


Ræðumaður: Kristrún Frostadóttir

Virðulegi forseti. Við greiðum hér atkvæði um hvort við viljum fjölga þeim fjölskyldum sem fá vaxtabótastuðning eða í rauninni skattalega ívilnun vegna hárra vaxtagreiðslna á næsta ári í staðinn fyrir, eins og ríkisstjórnin stefnir að, að henda 5.000 manns út úr vaxtabótakerfinu. Það hefur ýmislegt verið sagt um vaxtabótakerfið   í þessari umræðu fjárlaga sem hefur átt sér stað, m.a. talað um að þetta sé allt of eftirspurnarhvetjandi. En sömu aðilar, þar á meðal formaður Sjálfstæðisflokksins, seðlabankastjóri, hvetja fólk til að færa sig yfir í verðtryggingu, sem er ekkert annað en ígildi þess að forðast það vaxtastig sem nú þegar er til staðar en rýrir eiginfjárstöðu fólks og skapar vanda síðar í framtíðinni. Það er ekki hægt að segja eitt og gera annað. Staðan er mjög slæm hjá ákveðnum hópi fólks í dag. Vaxtabótakerfið nær bara til eins tekjulægsta fólksins í landinu með þyngstu greiðslubyrðina. Við erum ekki að tala um bætur fyrir fólk sem hefur borð fyrir báru þessa dagana. — Ég segi já.


Ræðumaður: Kristrún Frostadóttir

Jú.Virðulegi forseti. Ég vona að ég sé komin upp í réttum lið en ég ætla að tala um Landhelgisgæsluna. Ég ætlaði bara að vekja athygli á því að við í Samfylkingunni fögnum þessu og höfum verið að hvetja ríkisstjórnina til dáða í þessu máli. En ég vil vekja athygli á því að þau eru ekki sloppin. 240 milljónir eru ekki neitt neitt miðað við þá stöðu sem jú, hið umrædda sérstaka og almenna aðhald sem Landhelgisgæslan hefur verið undir undanfarin ár hefur valdið. Ég ætla að vekja athygli á því að hér var haldin sérstök umræða um stöðu Landhelgisgæslunnar og hver og einn einasti stjórnarliði kom hér og mærði þá stofnun og talaði um hvað það væri slæmt hversu illa fjármögnuð hún væri. Það vantar 750 millj. kr. að öðru óbreyttu, meira að segja með því sem kemur inn í fjáraukann, 750 millj. kr. að öðru óbreyttu til þess að Landhelgisgæslan þurfi ekki að skera niður í starfsemi sinni á næsta ári. Og þá er enginn að tala um sjúkraflutningaþyrlu á Norðausturlandi sem hér hefur mikið verið rætt um og auglýst í fjölmiðlun. Við erum að tala um óbreytta starfsemi sem verður skert.


Ræðumaður: Kristrún Frostadóttir

Virðulegi forseti. Samfylkingin styður að það sé tekin af sérstök aðhaldskrafa á lögregluna. Ég vil samt bara koma hingað upp og vekja athygli á því, fyrst að við erum komin út í þennan leik að fjárlaganefnd er að fjarlæga stakar aðhaldskröfur af ákveðnum stofnunum og stéttum, og velti fyrir mér hvort ríkisstjórnin í heild ætti ekki að hugsa sinn gang varðandi almennar aðhaldskröfur í fjárlögunum. Við áttum okkur öll á því að það eru margar stofnanir rúnar inn að skinni út af þessari aðferðafræði sem virðist ekki hafa skilað neinni hagræðingu til lengri tíma vegna þess að hér koma ráðherrar trekk í trekk, þar með talið hæstv. dómsmálaráðherra, og lýsa því yfir að stofnanir séu fjársveltar eftir allt saman. Við fögnum því að hv. fjárlaganefnd átti sig á mikilvægi þessa að fjarlægja sérstakt aðhald en ég gæti nefnt fleiri stofnanir og fleiri svið þar sem þetta á svo sannarlega við um líka.


Ræðumaður: Dagbjört Hákonardóttir

Virðulegur forseti. Við sjáum að hér er lagður til niðurskurður um tæpan hálfan milljarð í rannsóknasjóð Vísinda- og tækniráðs. Þetta er 42% niðurskurður sjóðsins árið 2023 og heldur áfram út 2026. Miðað við núverandi verðbólgu er alveg ljóst að rýrni sjóðsins verður veruleg. Þetta er gersamlega óásættanlegt fyrir íslenskt vísindasamfélag. Við sjáum að þetta leiðir til þess að grunnrannsóknir verða verulega skertar en við sjáum það líka að samhliða, sem gerir þetta alveg sérstaklega áhugavert, fá nýsköpunarfyrirtæki ríflega aukningu í fjárframlögum sem nemur um 2 milljörðum. Áætlunin er sem sagt að taka þennan sjóð og færa hann yfir til nýsköpunarfyrirtækja. Það vekur upp spurningar og við vitum ekki hvernig þessi nýsköpunarfyrirtæki eiga að fá til sín starfsfólk sem ekki hefur aðgang að öflugum grunnrannsóknum. Mér er alveg sérstaklega illa við áherslur þessarar ríkisstjórnar í eflingu þekkingarsamfélagsins á Íslandi þannig að ég segi nei.


Ræðumaður: Kristrún Frostadóttir

Virðulegi forseti. Við munum hérna síðar í dag greiða atkvæði um tillögur frá ríkisstjórninni sem draga í rauninni úr skattaívilnun sem snýr að vaxtagreiðslum þar sem 700 millj. kr. aðhald er boðað fyrir tekjuminnsta og eignaminnsta fólkið í landinu. En í því samhengi er ekki vakin athygli á því að fyrir nokkrum árum síðan samþykkti þessi ríkisstjórn tillögur sem gerði vexti, mjög háa vexti, frádráttarbæra til að mynda frá veiðigjaldi. Sú skattaívilnun virðist vera í lagi þessa dagana en ekki skattaívilnun fyrir tekjuminnsta og eignaminnsta fólkinu í landinu. Afurðaverð hefur verið hátt og það hefur gengið vel í sjávarútvegi. Þetta er jákvætt. Við eigum öll að græða á þessu sem samfélag en á erfiðum tímum þegar talað er um erfiðar ákvarðanir sem verið er að taka hér inni í nafni aðhalds, þá veltir maður fyrir sér: Af hverju má ekki ræða það að sú atvinnugrein sem skilar sögulega mikilli arðsemi á þessu og næsta ári greiði meira til samfélagsins svo að við getum stutt við þau sem þurfa?


Ræðumaður: Jóhann Páll Jóhannsson

Herra forseti. Við höldum áfram að ræða ísjakann. Sú mikla lækkun á bankaskatti sem var ráðist í hér í miðjum heimsfaraldri skilaði sér illa til neytenda, skilaði sér ekki í minni vaxtamun eins og boðað hafði verið. Þetta er rakið ágætlega í skýrslu frá sérfræðingahópi menningar- og viðskiptaráðherra um gjaldtöku í bankakerfinu. Það var farið of geyst í þessa lækkun. Full ástæða er til að afturkalla hana, a.m.k. að hluta til. Um það snýst þessi tillaga okkar í Samfylkingunni sem styrkir þá tekjugrunn ríkisins um 5 milljarða og gæti m.a. staðið undir auknum stuðningi við heimili sem eru að kikna undan þungri greiðslubyrði og íþyngjandi húsnæðiskostnaði almennt. — Ég segi já.


Ræðumaður: Kristrún Frostadóttir

Virðulegur forseti. Þessi breytingartillaga gengur út á að hækka fjármagnstekjuskattsprósentuna upp í 25%. Fjármálaráðuneytið hefur gert útreikning á þessari hækkun og núverandi frítekjumörk sýna að þetta myndi fyrst og fremst hafa áhrif á efstu tíundina í landinu. Mig langar til að veita ykkur tölfræði í þessu samhengi. Á yfirstandandi ári voru 75 milljarðar kr. greiddir í fyrirframgreiddan arf á árinu. Fjármálaráðuneytið hefur lýst því að að öllum líkindum sé þetta vegna þess að húsnæðisverð hefur hækkað það mikið að fólk er í auknum mæli farið að greiða út arfinn fyrir fram til að hjálpa börnunum sínum. Tveir þriðju af þessum arfi koma frá efstu tíundinni í landinu. Hverra manna þú ert á Íslandi skiptir svo sannarlega máli. Ég bið ykkur að íhuga við þessa atkvæðagreiðslu hvort ykkur finnst raunverulega ósanngjarnt að við hækkum fjármagnstekjuskatts sem snertir aðeins efstu tíundina í landinu.


Ræðumaður: Jóhann Páll Jóhannsson

Herra forseti. Í skýrslu sérfræðingahóps um endurskoðun tekjuskatts og bótakerfa frá 2019 kemur fram að sterkar vísbendingar séu um að launatekjur séu ranglega taldar fram sem fjármagnstekjur í stórum stíl á Íslandi. Það er langt síðan hæstv. ríkisstjórn boðaði að brugðist yrði við þessu en það bólar ekkert á aðgerðum. Hagdeild Alþýðusambands Íslands hefur áætlað að það geti skilað 8 milljörðum að girða fyrir þennan tekjutilflutning ef beitt yrði sams konar aðferðafræði og á hinum Norðurlöndunum. Við leggjum til að fjárheimildir næsta árs endurspegli þetta og köllum eftir því að þessi vinna verði kláruð sem allra fyrst.


Ræðumaður: Oddný G. Harðardóttir

Herra forseti. Stjórnvöld búa yfir stýritækjum sem geta mildað eða magnað ójöfnuðinn í skiptingu tekna og eigna í samfélaginu. Það er bara spurning um hvort beita eigi þeim stýritækjum og hvernig. Stefna ríkisstjórnar VG, Sjálfstæðisflokksins og Framsóknar er augljóslega að ekki eigi að beita þessum stýritækjum til að auka jöfnuð. Ef greiðslur almannatrygginga og atvinnuleysistrygginga hækka ekki og vaxtabætur, húsnæðisbætur, barnabætur og fæðingarorlofsgreiðslur hækka ekki í samræmi við laun og verðlag er ríkisstjórnin að taka ákvörðun um að auka ójöfnuð í landinu. Og það er einmitt það sem verið er að gera með þessu frumvarpi, taka pólitíska ákvörðun um að auka ójöfnuð í landinu og því mótmælum við jafnaðarmenn.


Ræðumaður: Kristrún Frostadóttir

Virðulegi forseti. Í dag er 8% verðbólga og yfir 9% vextir og við erum að fara inn í þessi áramót með gífurlega erfiða kjarasamninga fram undan. Mig langar að vekja athygli þingheims á því, þeirra sem hafa ekki velt því upp, hvaðan umdeildur og umræddur útgjaldavöxtur kemur. Tveir þriðju af útgjaldaaukningu á milli ára er verðbólga og launakostnaður. Hér ræðum við um alls konar aðhald en því er ekki gefinn gaumur hvað gæti mögulega dregið úr launaþrýstingi á komandi ári: Með því að tryggja húsnæðisöryggi og kjarabætur fyrir fólk sem raunverulega stendur ekki á bak við 8% verðbólgu í landinu. Ég vek athygli á því að meiri hlutinn ætlar að samþykkja hér tillögu um að henda 5.000 heimilum út úr vaxtabótakerfinu. Þetta er tekjuminnsta og eignaminnsta fólkið í landinu sem svo sannarlega ber ekki ábyrgð á ástandinu og mun sækja sín kjör ef þörf krefur.


Ræðumaður: Dagbjört Hákonardóttir

Hæstv. forseti. Við jafnaðarmenn tökum undir með hv. þm. Þorgerði Katrínu Gunnarsdóttur varðandi samþykkt þessa frumvarps. Við höfum átt ágætissamstarf innan nefndarinnar í tengslum við þær breytingar sem verða á eftirlitsumhverfi með skólastarfi  í þessu landi og ég tek undir það sem hefur verið sagt að það er  einsýnt að íslenskar skólastofnanir skortir tilfinnanlega gagnleg mælitæki til að framkvæma nauðsynlegar úrbætur á því skólastarfi sem núna er í mikilli umræðu.

Það verður hins vegar að segjast alveg eins og er að yfirlýsingar sem hafa mikið komið fram hérna um að við  eigum að horfa með auknum hætti út fyrir landsteinana og þá sérstaklega til Norðurlandanna verður auðvitað að skoða í mjög stóru samhengi og við fleira en bara menntamál því að ef við ætlum að horfa með þeim hætti til norrænna stofnana þá hlýtur annað og fleira að koma til skoðunar en bara það hvernig skólinn lítur út, það kemur til skoðunar hvernig samfélagið lítur út. Að öðru leyti þá lofa ég því að samhliða auknu eftirliti og aðhaldi inni í skólastofnunum þá munum við jafnaðarmenn að sama skapi halda ráðherra við efnið og veita honum aðhald með því að hafa aðhald.


Ræðumaður: Jóhann Páll Jóhannsson

Virðulegi forseti. Ég vil þakka hv. þingmanni fyrir sína ræðu. Það hefur auðvitað verið um margt athyglisvert að fylgjast með umræðunni um afkomubata ríkissjóðs síðastliðna mánuði. Það er eitthvað sem ráðherra hefur hreykt sér mikið af þegar það liggur auðvitað fyrir að sá afkomubati byggir að miklu leyti á tekjufroðu vegna verðbólgunnar. Þegar ráðherra er að hreykja sér af þessum afkomubata má kannski segja í vissum skilningi að hann sé að monta sig af ofþöndu hagkerfi sem við ættum einmitt að vera að reyna að tempra.

Ég vil spyrja hv. þingmann, vegna þess að hann kallaði eftir auknu aðhaldi á útgjaldahlið: Hvar sér hv. þingmaður helst fyrir sér að hægt sé að ná fram slíku aðhaldi? Nú liggur auðvitað fyrir að stærstu útgjaldaliðirnir eru mjög viðkvæm þjónusta. Við erum að tala um heilbrigðiskerfið, við erum að tala um almannatryggingakerfið, við erum að tala um menntakerfið. Dæmin sanna nú bara að þegar ríkisstjórnir hafa ákveðið að fara þá leið að ná fram auknu aðhaldi fyrst og fremst á útgjaldahlið þá er mjög erfitt að gera það án þess að það komi niður á þessari þjónustu.

Ég vil því kannski spyrja hv. þingmann: Hvað sér hann helst fyrir sér þegar kemur að þessu aðhaldi á útgjaldahlið, hvar mætti helst spara? Hvað hann sér fyrir sér, t.d. varðandi heilbrigðismálin? Hvernig mætti nýta þar fjármuni betur?


Ræðumaður: Jóhann Páll Jóhannsson

Var ekki verið að tala um 6 í …?Virðulegur forseti. Það er nú kannski ekki ónákvæmni í framsetningu. Það er bara þannig að við tölum um 6 milljarða í auknar vaxta- og húsnæðisbætur, 6 milljarða útgjaldahlið, og erum þá bæði að telja með vaxtabætur til heimila og til bænda sem eru líka að reka sín heimili sem … — Já, 1 í húsnæðisbætur …

Ekki samtal.

Já, 2 og 2. 1 ef við námundum og svo ívílnun til uppbyggingar. Þetta passar.


Ræðumaður: Jóhann Páll Jóhannsson

Virðulegur forseti. Ég held að það sem gæti skýrt þennan mismun sem hv. þingmaður er að tala um sé það að við teljum vaxtabæturnar til bænda með í ljósi þess að búskapur er alla jafna mjög samofinn heimilisbókhaldinu. Auk þess erum við að leggja til líka sérstaka ívilnun til uppbyggingar í almenna íbúðakerfinu sem kostar skildinginn en það er mjög erfitt að leggja mat á það hvað það mun nákvæmlega kosta, til þess þyrftum við að vita nákvæmlega hversu margar almennar íbúðir verða byggðar á næsta ári. En í grunninn lúta útgjaldatillögurnar okkar annars vegar að hærri vaxtabótum til heimila almennt í gegnum vaxtabótakerfið eins og við þekkjum það. Þetta eru hærri húsnæðisbætur til leigjenda, vaxtabætur til bænda og svo er það ívilnun til uppbyggingar á almennum íbúðum sem mig minnir að við höfum verðmetið á 500 millj. kr. þótt það sé mikil óvissa um það hvað þetta kostar. Raunar finnst mér líklegast að það muni kosta umtalsvert minna, en við höfðum það sem viðmið að vera mjög varkár í þessu mati öllu og frekar ofáætla útgjöld og vanáætla tekjur.


Ræðumaður: Jóhann Páll Jóhannsson

Frú forseti. Í vikunni komu út tvær mjög sláandi skýrslur. Önnur þeirra er utan úr heimi, frá UNICEF, og fjallar um fátækt barna. Hin er héðan frá Íslandi, gefin út af Vörðu rannsóknarstofnun vinnumarkaðarins og fjallar um stöðu fatlaðs fólks á Íslandi. Tölum fyrst aðeins um UNICEF-skýrsluna. Hún ber titil sem gæti útlagst á íslensku: Barnafátækt innan um allsnægtir. Þar er rýnt sérstaklega hvort og að hvaða marki börn hafi notið góðs af efnahagslegum uppgangi á tímabilinu 2014–2021. Í skýrslunni segir, með leyfi forseta, ef við snörum textanum yfir á íslensku, að sú almenna hagsæld sem þjóðir nutu á tímabilinu 2012–2019 hafi skapað gullið tækifæri til að taka á barnafátækt. Sum ríki gripu tækifærið en önnur létu tækifærið sér úr greipum ganga. Í Póllandi t.d. minnkaði barnafátækt um 38% og í Slóveníu, Lettlandi og Litháen minnkaði barnafátækt um meira en 30%. Á hinn bóginn jókst barnafátækt um meira en 10% í fimm ríkjum, sem eru Frakkland, Ísland, Noregur, Sviss og Bretland. Ísland er í öðru sæti, virðulegi forseti, á eftir Bretlandi yfir ríkin þar sem barnafátækt jókst mest á tímabilinu 2014–2021. Í skýrslunni kemur líka fram að hvergi á Norðurlöndunum er barnabótakerfið veikara miðað við umfang hagkerfisins og miðað við fjölda barna heldur en á Íslandi. Þetta vissum við auðvitað en þetta er dregið ákaflega skýrt fram í þessari samanburðarskýrslu. Hin skýrslan sem ég nefndi í upphafi og birtist í vikunni er frá Vörðu rannsóknarstofnun vinnumarkaðarins og unnin í samstarfi við ÖBÍ réttindasamtök. Í þeirri skýrslu eru dregnar fram hörmulegar staðreyndir um kjör fólks með fötlun á Íslandi. Ríflega þriðjungur fatlaðs fólks býr við efnislegan skort og meiri hluti fatlaðra metur fjárhagsstöðu sína verri en fyrir ári síðan. Helmingur þarf að neita sér um félagslíf vegna kostnaðar. Sjö af hverjum tíu geta ekki mætt óvæntum 80.000 kr. útgjöldum án þess að stofna til skuldar. Tæplega fjögur af hverjum tíu þurfa að neita sér um nauðsynlegan klæðnað og næringarríkan mat. Fjögur af hverjum tíu geta ekki greitt kostnað vegna tómstunda eða gefið börnum sínum jóla- og afmælisgjafir.

Þetta er staðan, virðulegi forseti, og þetta eru eiginlega óbærilegar niðurstöður sem vekja upp mjög alvarlegar spurningar um það hvers konar samfélag við viljum vera.

Fjárhagsstaðan er verst hjá einstæðum foreldrum sem reiða sig á örorkulífeyriskerfið. Þar búa þrjú af hverjum tíu við verulegan skort á efnislegum gæðum. Fjórðungur einstæðra mæðra hefur þurft að reiða sig á mataraðstoð á síðastliðnu ári. Ég ætla bara að segja þetta aftur: Fjórðungur einstæðra mæða sem fær greiðslur frá Tryggingastofnun ríkisins hefur þurft að reiða sig á mataraðstoð á síðastliðnu ári — fjórðungur.

Ég heyrði í gær viðtal þar sem rætt var við Kristínu Hebu Gísladóttur, framkvæmdastjóra Vörðu, viðtal á Samstöðunni, nýjum fjölmiðli. Hún sagði að það hefði verið talsverður áhugi á þessari skýrslu almennt úti í samfélaginu nema kannski hjá stjórnvöldum, stjórnvöld hefðu ekki sýnt niðurstöðunum áhuga.

Hvað fleira kemur fram í þessari skýrslu? Jú, förum yfir það. Það kemur fram að tæplega helmingur einstæðra foreldra á örorku- og endurhæfingarlífeyri getur ekki veitt börnum sínum nauðsynlegan klæðnað eða eins næringarríkan mat og þau vildu. Tæplega helmingur getur ekki greitt kostnað vegna félagslífs barnanna sinna eða haldið afmæli eða veislur fyrir börnin sín, tæplega helmingur einstæðra foreldra á örorku- eða endurhæfingarlífeyri. Þetta er staðan. Tæplega helmingur þeirra býr við þunga byrði af húsnæðiskostnaði, ríflega fjögur af hverjum tíu hafa neitað sér um tannlæknaþjónustu, neitað sér um sálfræðiþjónustu og þá gjarnan af fjárhagsástæðum. Sjö af hverjum tíu búa við slæma andlega líðan, 15% hugsa reglulega um að kannski væri betra að vera dáinn heldur en lifandi. Þetta er mikið til einmana fólk, einangrað fólk sem býr við fátækt og líður illa. Stjórnvöld eru að bregðast þessu fólki og við hér á Alþingi erum að bregðast þessu fólki með því að búa ekki betur að velferðarkerfinu okkar sem er á ábyrgð stjórnarmeirihlutans á Alþingi hverju sinni sem fer með fjárstjórnarvaldið í landinu.

Þessar sláandi skýrslur frá UNICEF annars vegar og hins vegar frá Vörðu rannsóknastofnun vinnumarkaðarins ríma ágætlega við önnur gögn sem hafa komið fram. Í því samhengi vil ég nefna sérstaklega skýrslu um fátækt sem var unnin fyrir forsætisráðuneytið að beiðni Alþingis. Þar segir að hlutfall fólks undir lágtekjumörkum hafi aukist á Íslandi frá 2016, frá því um það leyti sem ríkisstjórn Katrínar Jakobsdóttur var að taka við stjórnartaumunum á Íslandi. Fátækt hefur dýpkað lítillega á sama tímabili og nú er ég ekki bara að tala um fólk með fötlun eða barnafólk heldur um allan almenning.

Ef við skoðum svo sérstaklega stöðu launafólks þá kemur fram í skýrslu sem Varða gaf út í maí að æ fleiri heimili eiga erfitt með að ná endum saman og 20% heimila launafólks geta ekki greitt fyrir tómstundaiðkun fyrir börnin sín.

Þetta er staðan, virðulegi forseti. Staðan er líka sú að það er 8% verðbólga í landinu. Vextir hafa ekki verið hærri á Íslandi, meginvextir Seðlabankans hafa ekki verið hærri síðan árið 2009, rétt eftir bankahrunið. Húsnæðiskostnaður þyngist og þyngist og kaupmáttur ráðstöfunartekna hefur núna rýrnað fjóra ársfjórðunga í röð. Þetta er staðan. Og hvert er svar hæstv. ríkisstjórnar við þessari stöðu? Hvert er svar ríkisstjórnarinnar núna til skuldsettra heimila þegar meginvextir Seðlabankans hafa hækkað úr 6% í 9,25% á einu ári, ef við skoðum bara stöðuna síðan við vorum síðast að afgreiða fjárlög? Jú, þá er svarið að ríkisstjórnin ætlar að draga úr stuðningi við skuldsett heimili. Þá ætlar ríkisstjórnin að lækka þennan stuðning í gegnum vaxtabótakerfið okkar milli ára. Ríkisstjórnin ætlar að skerða 5.000 heimili út úr vaxtabótakerfinu. Þetta er það sem stendur til samkvæmt því fjárlagafrumvarpi sem hér hefur verið til umræðu.

Og hvert er svar ríkisstjórnarinnar þegar staða leigjenda versnar, þegar leigjendur standa eftir berskjaldaðir á stjórnlausum leigumarkaði, einhverjum þeim óregluvæddasta í hinum vestræna heimi? Hvert er svar ríkisstjórnarinnar þegar leiguverð fer hækkandi? Jú, þá á að láta fjárheimildir vegna húsnæðisbóta til leigjenda lækka milli ára. Það á líka að svíkja leigjendur enn eina ferðina um nauðsynlegar réttarbætur, t.d. leigubremsu sem við höfum talað fyrir að danskri fyrirmynd um aðgerðir og sem ríkisstjórnin hefur marglofað frá því að lífskjarasamningar voru gerðir árið 2019. Það á að svíkja leigjendur um allt þetta á sama tíma og leiguverð fer hækkandi.

Hvert er svar ríkisstjórnarinnar þegar UNICEF bendir á að hvergi nema í Bretlandi, þar sem almenningur hefur verið leikinn svo grátt af íhaldsstjórnum allt frá 2010, hefur barnafátækt aukist meira heldur en hér á Íslandi á tímabilinu 2014–2021? Jú, hér liggur fjárlagafrumvarp næsta árs fyrir framan okkur. Þar er gert ráð fyrir því að barnabætur þeirra heimila sem eru allra neðst í tekjustiganum, m.a. hjá einstæðum foreldrum sem standa allra verst, eins og ég kom inn á hér áðan, rýrni að raunvirði milli ára. Hagdeild Alþýðusambands Íslands bendir á að ef fram fer sem horfir þá verða barnabætur tekjulægsta fólksins á Íslandi lægri að raunvirði í janúar 2024 heldur en þær voru í janúar 2022.

Ríkisstjórn Katrínar Jakobsdóttur finnur nefnilega alltaf leið til þess að demba aðhaldinu í ríkisfjármálunum á lágtekju- og millitekjuheimili en hlífa þeim tekjuhærri. Í síðustu fjárlögum var þetta gert m.a. með því að hækka flöt krónutölugjöld, um 7,7%, hækkun sem kom harðast niður á þeim efnaminni og lak beint út í verðlag og verðtryggð lán heimila.

Í því fjárlagafrumvarpi sem hér er til umræðu, til viðbótar við mjög harkalegar aðhaldsaðgerðir á útgjaldahlið sem koma harðast niður á heilbrigðiskerfinu og menntakerfinu, þar erum við að tala um launaaðhald upp á u.þ.b. 2 milljarða í hvorum málaflokki fyrir sig ef mér skjátlast ekki, er farin sú leið ásamt þessu aðhaldi að draga sérstaklega úr stuðningi við heimili sem glíma við íþyngjandi húsnæðiskostnað með því að rýra vaxtabætur, með því að láta tilfærslukerfin ekki þróast eins og eðlilegt er á erfiðum tímum. Hærri og hærri vextir, lægri og lægri vaxtabætur, fleiri og fleiri heimili í vanda, færri og færri sem fá stuðning.

Þetta er staðan og það er við þessar kringumstæður sem viðræður um langtímasamninga á vinnumarkaði eru að fara af stað. Verkalýðshreyfingin hefur sagt: Við erum tilbúin að slá af okkar ýtrustu kröfum. Við erum tilbúin að gæta hófs í okkar launakröfum ef þið styrkið velferðarkerfið okkar, ef þið bætið í barnabótakerfið, vaxtabótakerfið, ef þið eflið húsnæðisstuðning svo sómi sé að.

Ríkisstjórnin segir nei. Ríkisstjórnin slær á útrétta hönd verkalýðshreyfingarinnar, vill ekki að fólk sé að, svo ég vitni hérna í hæstv. innviðaráðherra, „lifa á bótum og bótahugsun frá ríkinu“. Eins og almennu stuðningskerfin okkar að norrænni fyrirmynd séu eitthvað neikvætt eða eitthvað til að skammast sín fyrir. Að lifa á bótum og bótahugsun. Hvílík ummæli.

En hvað segir verkalýðshreyfingin? Hvað þarf til að hægt sé að ná lendingu á vinnumarkaði? Þar eru húsnæðismálin náttúrlega stærst, er haft eftir Finnbirni Hermannssyni forseta ASÍ á ruv.is. „Við erum að tala um tilfærslukerfin, eins og barnabætur, vaxtabætur og húsnæðisbæturnar. Við erum náttúrulega að tala um fjármögnun á viðbótarútgjöldum sem við erum að leggja til“, segir hann. Tökum eftir þessu. Verkalýðshreyfingunni dettur það ekki í hug, ólíkt t.d. ríkisstjórninni, að það sé sjálfbært til lengri tíma að ráðast í aukin útgjöld, efla tilfærslukerfin án þess að afla tekna, án þess að styrkja tekjugrunn ríkissjóðs og stuðla þannig að auknu jafnvægi í þjóðarbúskapnum til lengri tíma. Aðeins þannig er okkur kleift að reka hérna sterkt velferðarkerfi.

Hvað segir verkalýðshreyfingin um stöðu fátæks fólks eins og hún birtist í skýrslu Vörðu t.d. um málefni fatlaðra? Jú, Sonja Ýr Þorbergsdóttir formaður BSRB sagði á vísi.is í fyrradag eftir að skýrslan var kynnt: „Þetta er saga velferðarkerfis sem hefur brugðist og það þarf aðgerðir til. Skilvirkasta leiðin er í gegnum barnabótakerfið og húsnæðisstuðning.“

Forseti. Það er alger og fullkominn samhljómur í málflutningi verkalýðshreyfingarinnar og málflutningi Samfylkingarinnar, jafnaðarflokks Íslands. Við sjáum þetta á kjarapakka okkar í Samfylkingunni þar sem við setjum fram það sem mætti kannski kalla lágmarkskröfur um fjárlög næsta árs, breytingar sem þarf að gera á þeim, aðgerðir sem eru algjörlega nauðsynlegar til að draga úr spennu á vinnumarkaði og skapa ögn ásættanlegri upphafsstöðu núna þegar langtímasamningar á vinnumarkaði eru í bígerð. Í stað þess að grafið sé undan velferðarþjónustunni, í stað þess að höggvið sé að mennta- og heilbrigðiskerfinu með flötum aðhaldsaðgerðum þá leggjum við til að fjármálageirinn og stórútgerðin greiði meira til samfélagsins, þó það nú væri. Girt verði fyrir tekjutilflutning og fjármagnstekjuskattur hækkaður lítillega á tekjuhæstu 10% í landinu. Í stað þess að 5.000 heimili séu skert út úr vaxtabótakerfinu eins og ríkisstjórnin ætlar að gera og stuðningur ríkisins við skuldsett heimili rýrður um 700 millj. kr. milli ára þá krefjumst við þess að komið sé til móts við skuldsett og tekjulág heimili með hærri vaxtabótum, að staða leigjenda verði styrkt með hærri húsnæðisbótum en jafnframt með leigubremsu að danskri og skoskri fyrirmynd og með því að koma böndum m.a. á stjórnlausan skammtímaleigumarkað. Og auðvitað þarf að hindra það að barnabætur lækki milli ára hjá tekjulægsta fólkinu á Íslandi.

Allt það sem ég er hér að ræða um snýst um að verja heimilisbókhaldið hjá fólkinu í landinu, vinna gegn verðbólgu og verja fólk fyrir verðbólgunni. Það er skylda stjórnvalda og það er skylda okkar sem förum með fjárstjórnarvaldið hér á Alþingi á tímum mikillar verðbólgu og hárra vaxta.

Virðulegi forseti. Ég ætla að nota það sem eftir er af ræðutíma mínum til að fjalla um tvo hópa á Íslandi og kjör þeirra, annars vegar fólk með ung börn og hins vegar afa og ömmu, eftirlaunafólkið. Barnabætur skipta máli fyrir heimili með börn á öllum aldri en fyrir foreldra allra yngstu barnanna þá getur hitt jafnvel skipt enn meira máli, fæðingarorlofskerfið annars vegar og umgjörðin um leikskóla hins vegar. Leikskólar eru grundvallarstofnun í samfélaginu. Ég held að það sé mjög almenn samstaða um það. Þess vegna er það mjög umhugsunarvert að í raun hafa sveitarfélög byggt upp leikskólakerfið án þess að það liggi fyrir löggjöf um að það sé lagaskylda á þeim að gera það og án þess að búa yfir lögbundnum tekjustofnum til að standa undir þessu risastóra samfélagslega verkefni.

Ég held, virðulegi forseti, að við verðum að horfast í augu við að það tekjulíkan sem ríkið hefur markað sveitarfélögum, sem löggjafinn, Alþingi, ríkið hefur markað sveitarfélögum og samspil þessa tekjulíkans við t.d. löggjöfina um leikskóla dugar ekki til þess að við getum náð samtímis þeim markmiðum sem við viljum að náist með sterkum leikskólum. Hvaða markmið eru þetta sem ég er að tala um? Jú, í fyrsta lagi er ég að tala um að leikskólar séu öflugar menntastofnanir og þar sé hátt hlutfall menntaðra leikskólastarfsmanna, leikskólakennara og á ásættanlegum launum þar sem starfsaðstæður eru eins og best verður á kosið. Í öðru lagi er það markmiðið um að leikskólar séu ákveðin þjónustustofnun fyrir vinnumarkaðinn, að börn komist tiltölulega ung á leikskóla, helst í kringum 12 mánaða aldur, og foreldrarnir þá til vinnu. Svo loks að leikskólapláss séu á viðráðanlegu verði fyrir barnafólk. Það blasir við að tekjulíkan sveitarfélaga sem er ákvarðað á Alþingi með lögum um tekjustofna sveitarfélaga dugar ekki til að leikskólakerfið geti náð öllum þessum markmiðum í senn.

Rekstur leikskóla hefur orðið æ kostnaðarsamari þar sem samfélagsþróun hefur leitt til þess að það er hærra hlutfall barna á leikskólaaldri sem nýtir þjónustuna, dvalartíminn er lengri á hvert barn, aldursviðmið lækka og svo hefur verið lagður stóraukinn metnaður í faglegt starf í fræðslu og uppeldi sem leiðir svo af sér kröfur um fjölgun starfsfólks, hærra hlutfall fagmenntaðra og þar með aukinn launakostnað. Ef við skoðum bara sveitarstjórnarstigið í heild þá hefur þróunin verið þannig að árlegur meðalvöxtur útgjalda til leikskóla á tímabilinu 2002–2020 var 4,7% á föstu verðlagi en til grunnskóla var þessi vöxtur 1,6%. Rekstrarkostnaður leikskóla jókst að meðaltali um 3,5% á ári en rekstrarkostnaður grunnskóla jókst um 1,7%. Þetta kemur fram í skýrslu frá tekjustofnanefnd sveitarfélaga.

Forseti. Hádegisverðurinn er aldrei ókeypis. Það gengur ekki upp til lengdar að ætla bæði að halda leikskólagjöldum tiltölulega hóflegum og hækka þau minna en sem nemur hækkandi raunkostnaði við að veita þjónustuna og ætla svo um leið að reka sterka leikskóla með þeim kröfum sem ég hef farið yfir án þess að sveitarfélögin búi yfir lögbundnum tekjustofnum frá ríkinu til að gera það og þjóna þeim markmiðum sem ég nefndi áður. Þess vegna sjáum við núna mjög alvarlega þróun. Stór sveitarfélög eins og Kópavogsbær og Akureyrarbær eru að gera mjög róttækar breytingar á sínum leikskólakerfum, breytingar sem hafa verið gagnrýndar fyrir að bitna á lágtekjufólki sem vinnur langan vinnudag. Við horfum líka upp á mjög alvarlega stöðu í Reykjavík og í fleiri sveitarfélögum þar sem biðin eftir plássi er óviðunandi löng.

Það sem ég vil segja hér annars vegar um tekjulíkanið sem ríkið og löggjafinn markar sveitarfélögum og hins vegar þær kröfur sem bæði samfélagið gerir um sterka leikskóla og sem ríkið gerir til leikskóla með lögum og með reglugerðum — ég held að við hér á Alþingi þurfum að eiga alvarlegt samtal um þetta. Þetta er samtal sem ríki, sveitarfélög, samtök foreldra og samtök launafólks þurfa að koma að. Við þurfum að ná einhvers konar samfélagssátt um það hvað leikskóli er og hvernig eigi að borga fyrir hann.

Nátengt þessu öllu er auðvitað fæðingarorlofskerfið okkar, samspilið þarna á milli. Nú er uppi sú staða að kaupmáttur hámarksgreiðslna úr Fæðingarorlofssjóði er 50% lægri heldur en hann var árið 2005. Hámarksfjárhæðin hefur ekki þróast í takt við launaþróun á vinnumarkaði. Það liggur líka fyrir að barneignir hafa enn þá miklu meiri áhrif á atvinnuþátttöku og tekjur kvenna en karla og það liggur fyrir að þær umbætur sem þó hefur verið ráðist í á fæðingarorlofskerfinu á undanförnum árum hafa helst skilað konum lengri fæðingarorlofstöku, ef við skoðum bara tölfræðina. Hér skulum við bara athuga að það er algjörlega óumdeilt að sú reynsla sem einstaklingar ávinna sér á fyrsta áratug starfsævinnar getur mótað möguleika til framgangs í launum síðar meir, það held ég að enginn efist um. Hér er bara staðan sú að vegna fremur veiks fæðingarorlofskerfis eru ungir karlar með mjög mikið og mjög ómálefnalegt forskot á ungar konur vegna meiri atvinnuþátttöku á barneignaaldri.

Ég mælti nýlega fyrir frumvarpi hér á Alþingi sem þjónar þeim tilgangi að skapa réttlátara og sterkara fæðingarorlofskerfi á Íslandi. Meðal þeirra sem hafa lýst yfir stuðningi við frumvarpið eru Alþýðusamband Íslands, Kvenréttindafélag Íslands, Félag íslenskra fæðingar- og kvensjúkdómalækna, Ljósmæðrafélag Íslands og samtökin Fyrstu fimm. Í frumvarpinu legg ég til nokkuð víðtækar breytingar á löggjöfinni en ég held að það séu kannski sérstaklega tvær grundvallartillögur, tvær breytingar sem ríkisstjórnin ætti að horfa til þegar kemur að því sem við vitum öll að mun koma að, að liðka fyrir farsælli lendingu á vinnumarkaði á nýju ári með einhvers konar inngripi. Í fyrsta lagi vil ég nefna þá aðgerð að þak á fæðingarorlofsgreiðslum hækki umtalsvert. Ég legg til í frumvarpinu að það hækki úr 600.000 kr. í 900.000 kr. á mánuði. Þetta þak hefur staðið í stað frá því að núgildandi lög tóku gildi árið 2020. Hagfræðingur nefndasviðs Alþingis hefur áætlað að aðgerðin myndi kosta u.þ.b. milljarð. Þetta er mjög mikilvægt jafnréttismál og auðvitað ætti þakið að vera jafnvel enn þá hærra í tekjutengdu fæðingarorlofskerfi. Bandalag háskólamanna bendir á það í umsögn um frumvarpið að það sé mjög sterk fylgni á milli hámarksins á fæðingarorlofsgreiðslum annars vegar og hins vegar þeirrar hlutdeildar fæðingarorlofs sem tekið er af feðrum. Nú var staðan þannig árið 2022 að hlutfall feðra sem hafa tekjur umfram hámarksgreiðslurnar var 36% en hlutfall kvenna 18% og ekki ólíklegt að þessi tala hafi hækkað talsvert á árinu 2023 og tekjufórn af fæðingarorlofstöku feðra hafi þannig aukist enn frekar milli ára. Hin aðgerðin, sem ég held að gæti skipt máli, tekur sérstaklega á stöðu ungbarnafjölskyldna með lágar tekjur. Þetta er sú breyting á reiknireglu fæðingarorlofsgreiðslna að fyrstu 350.000 kr. af viðmiðunartekjum verði óskertar og að 80% reglan, það er 20% skerðingin, taki þá einvörðungu til tekna umfram þá fjárhæð. Þetta er lykilaðgerð til að verja afkomuöryggi foreldra enda má launalægsta fólkið á Íslandi ekki við enn frekari tekjuskerðingu þegar það eignast barn.

Nú fer að síga á seinni hlutann í þessari ræðu. Ég hef fjallað hér um málefni fólks með fötlun og öryrkja, fjallað um fátækt og nýleg samanburðargögn sem hafa komið fram um fátæktarþróun, einkum barnafátækt. Svo hef ég fjallað sérstaklega um stöðu fjölskyldna með ung börn. En mig langar hér rétt að lokum að víkja að málefnum eftirlaunafólks og minna ríkisstjórnina á að í 62. gr. almannatryggingalaga stendur skýrum stöfum að greiðslur almannatrygginga skuli taka mið af launaþróun, þó þannig að þær hækki aldrei minna en verðlag samkvæmt vísitölu neysluverðs. Hvernig hefur ríkisstjórnin umgengist þessi lög á tímabilinu 2017–2023? Jú, örorkulífeyrir hefur dregist mjög rækilega aftur úr launaþróun. Ellilífeyrir hækkaði minna en launavísitala árin 2018, 2019, 2020 og meira að segja minna en verðlag árið 2021 og 2022. Þannig hefur ekki einu sinni lágmarkskrafa 62. gr. almannatryggingalaga um að greiðslur hækki aldrei minna en verðlag verið uppfyllt.

Þegar ég spurði hæstv. félags- og vinnumarkaðsráðherra um þessa þróun þá sagðist hann einfaldlega horfa til þess að passa að þetta fylgi verðlagi, að ekki verði um verðrýrnun ræða en hann skautaði algjörlega fram hjá því að lögin gera líka kröfu um að greiðslur almannatrygginga taki mið af launaþróun. Fyrrverandi fjármála- og efnahagsráðherra talaði með sama hætti á Alþingi í fyrra þegar hann furðaði sig bara á því að það væri rætt um greiðslur almannatrygginga í samhengi við launaþróun, launahækkanir á vinnumarkaði, en ekki bara í samhengi við verðlagsþróun. Það er alveg kostulegt þegar horft er til þess hvað stendur í lögum um almannatryggingar. Það virðist með öðrum orðum vera bara mjög einbeittur ásetningur ríkisstjórnarinnar að hunsa þessi fyrirmæli sem koma fram í 62. gr. Til að bíta höfuðið af skömminni hefur almennu frítekjumarki eftirlaunafólks sem tekur bæði til fjármagnstekna og lífeyrissjóðstekna verið ríghaldið í 25.000 kr. á mánuði. Allar tekjur umfram þessar 25.000 kr., allar lífeyrissjóðstekjur t.d., koma til skerðingar á greiðslum Tryggingastofnunar. Með því að ríghalda þessu frítekjumarki þarna þá eykst í rauninni skerðingin í kerfinu frá ári til árs. Þetta er ekki einhver kyrrstaða heldur verður skerðingin meiri og meiri. Svona viljum við auðvitað ekki hafa almannatryggingakerfið okkar. Svona geta ráðherrar ekki umgengist það.

Að lokum vil ég hnykkja á því sem kemur fram í kjarapakkanum okkar í Samfylkingunni sem hv. þingmaður og formaður flokksins, Kristrún Frostadóttir, fór yfir í vikunni. Þar er að finna brýnustu breytingarnar sem þarf að gera á þessu fjárlagafrumvarpi og þar erum við að tala um almenna styrkingu á tilfærslukerfunum okkar, sérstaklega húsnæðisstuðningi. Þessi styrking mun m.a. skila sér mjög rækilega til launafólks, bæði á lágum tekjum og millitekjum, sem er með þunga greiðslubyrði. Hún mun líka skila sér til launafólks á leigumarkaði, skila sér til öryrkja og eftirlaunafólks á leigumarkaði og sem á húsnæði en er með þunga greiðslubyrði. Við gættum þess sérstaklega þegar við tókum saman þennan kjarapakka að búa þannig um hnútana að á móti hverri krónu sem við leggjum til í aukin útgjöld leggjum við til 2 kr. í auknar tekjur svo í heildina eru breytingarnar til þess fallnar að bæta afkomu ríkissjóðs milli ára, vinna gegn þenslu, vinna gegn verðbólgu frekar en að ýta undir hana. Þannig mildum við höggið og verjum heimilisbókhaldið hjá fólkinu í landinu.


Ræðumaður: Oddný G. Harðardóttir

Forseti lítur svo á að samkomulag sé um að þingfundur geti staðið lengur í dag en þingsköp kveða á um ef þörf krefur.




Ræðumaður: Oddný G. Harðardóttir

Herra forseti. Fulltrúi Samfylkingarinnar í fjárlaganefnd, hv. þm. Kristrún Frostadóttir, er búinn að fara yfir stóru myndina og einnig einstaka liði sem við í Samfylkingunni viljum sérstaklega leggja áherslu á fyrr í þessari umræðu. Auðvitað er fjárlagafrumvarpið fullt af tölum sem hafa áhrif á líf okkar allra á árinu 2024 og það er af nógu að taka til að ræða um en ég ætla að halda mig við nokkur atriði sem varða kjarapakka okkar í Samfylkingunni og Samkeppniseftirlitið og svo stöðuna í Grindavík.

Ástandið hér á landi er þannig að við erum með mjög háa stýrivexti, 9,25%, og verðbólgan er 8%. Hún virðist ekki vera á niðurleið og ekki vaxtastigið heldur og þetta skapar afkomuvanda á heimilunum og líka í smærri fyrirtækjum. Verðbólgan fór upp eftir heimsfaraldurinn úti um alla Evrópu og einnig höfðu afleiðingar stríðsins í Úkraínu svipuð áhrif en verðbólgan hefur hjaðnað hraðar og hratt í löndunum í kringum okkur sem við viljum helst bera okkur saman við en við erum enn þá á þessum stað. Það er mjög mikilvægt til skamms tíma, strax á árinu 2024, að koma með öflugar mótvægisaðgerðir til heimilanna til að þau geti klofið þetta ástand. En til lengri tíma þurfum við auðvitað að skoða hvað það er sem er svona sérstakt hjá okkur. Hvað er það sem greinir okkur frá hinum Evrópuríkjunum sem við viljum helst bera okkur saman við? Auðvitað er augljóst að við erum með minnstu sjálfstæðu mynt í heiminum og það er samband á milli gengis íslensku krónunnar og vaxta, verðlags og verðbólgu. Það er augljóst og óumdeilt. Hins vegar skýrir það ekki allt í þessu ástandi sem við búum núna við.

VísbendinguÞað er annað sem er sérstakt hér. Ferðaþjónustan er mjög stór í kerfinu okkar og miklu stærri en í öðrum ríkjum, stærri meira að segja heldur en á Ítalíu, Spáni og Grikklandi, stórum ferðamannaríkjum. Við erum komin fram úr þeim að þessu leyti og til skamms tíma lagaði það efnahaginn mjög hratt hér á landi þegar ferðaþjónustan tók aftur kipp eftir Covid en til lengri tíma þurfum við að finna eitthvert jafnvægi í þessari stöðu. Gylfi Zoëga bendir á í grein í að jafnvel þó að vaxtahækkanir hafi slegið á hækkun húsnæðisverðs og fleiri íbúðir séu til sölu og húsnæðisverð lækkað að raunvirði, háir vextir hafi slegið á einkaneyslu og innlenda fjárfestingu, geti stýrivextir Seðlabankans ekki slegið á fjölgun ferðamanna. Mikill fjöldi aðflutts vinnuafls verður til þess að halda húsnæðisverði háu í hlutfalli við laun. Við þurfum að skoða þessa stöðu, forseti, og fara í aðgerðir sem koma á jafnvægi að þessu leyti.

Samfylkingin hefur gagnrýnt að í fjárlagafrumvarpinu fyrir árið 2024 og tekjubandormum sem því fylgja vanti markvissar aðgerðir til að draga úr verðbólgu og bregðast við afkomu- og húsnæðisvanda heimila. Fleiri hafa gagnrýnt þessi frumvörp á sömu nótum og Samfylkingin og í því sambandi má nefna Alþýðusamband Íslands. Stjórnvöld búa yfir stýritækjum sem geta í senn mildað og magnað ójöfnuðinn í skiptingu tekna og eigna í samfélaginu. Spurningin er aðeins hvort eða hvernig þau vilja beita þessum stýritækjum. Það virðist vera nokkuð ljóst þegar við skoðum fjárlagafrumvarpið fyrir árið 2024 að það er stefna ríkisstjórnar VG, Sjálfstæðisflokks og Framsóknar að það eigi ekki að beita stýritækjum til að auka jöfnuð. Ójöfnuður, hvort sem litið er til tekna eða eigna, er að aukast hér á landi. Ef stjórnvöld vilja jafna leikinn til að auka samfélagslegt traust þarf að beita bæði skatt- og bótakerfinu. Skattstefna stjórnvalda hverju sinni segir til um hvernig þau vilja búa að almenningi og hvernig stjórnvöld vilja sjá samfélagið þróast. Jöfnunarhlutverk skattkerfisins og áhrif þess á eignarmyndun og tekjudreifingu eru ekki síður mikilvæg en tekjuöflunarhlutverk þess. Í þessari stöðu sem við erum nú er nauðsynlegt að fara í mótvægisaðgerðir sem ég vil koma nánar að á eftir en það þarf að fjármagna þær og það er best að gera með því að reyna að jafna leikinn með því að ná í tekjur þar sem aðilar hafa hagnast á þessu ástandi sem við búum við núna.

En þrátt fyrir að Ísland standi vel á öllum alþjóðlegum mælikvörðum um efnahag og jöfnuður mælist hér mikill ríkir kerfisbundinn vandi þegar kemur að stöðu og lífsskilyrðum fatlaðs fólks á Íslandi. Stór hluti fatlaðs fólks á Íslandi býr við sárafátækt og lífsskilyrði lífeyristaka eru töluvert verri en launafólks. Tæplega sjö af hverjum tíu geta ekki mætt óvæntum 80.000 kr. útgjöldum án þess að efna til skuldar og meira en helmingur metur fjárhagsstöðu sína verri nú en fyrir ári síðan. Staða einhleypra foreldra er sérstaklega alvarleg. Þetta sýna niðurstöður nýrrar rannsóknar Vörðu, rannsóknastofnunar vinnumarkaðarins, og ÖBÍ réttindasamtaka sem kynntar voru í gær. Helstu niðurstöður rannsóknarinnar eru þessar, með leyfi forseta:

„Ríflega þriðjungur býr við efnislegan skort eða verulegan efnislegan skort.

Tæplega tveir af hverjum tíu búa við verulegan efnislegan skort eða sárafátækt.

Tæplega sjö af hverjum tíu geta ekki mætt óvæntum 80.000 kr. útgjöldum án þess að stofna til skuldar“ — eins og áður sagði.

„Meira en helmingur metur fjárhagsstöðu sína nokkuð eða mun verri en fyrir ári síðan.

Helmingur þarf að neita sér um félagslíf vegna fjárhagsstöðu sinnar.

Fjögur af hverjum tíu þurfa að neita sér um nauðsynlegan klæðnað og næringarríkan mat.

Slæm fjárhagsstaða kemur í veg fyrir að hægt sé að greiða grunnþætti fyrir börn.

Tæplega fjögur af hverjum tíu geta ekki greitt kostnað vegna tómstunda, félagslífs eða gefið börnum sínum jóla og/eða afmælisgjafir.

Fjárhagsstaða einhleypra foreldra með örorkulífeyri, endurhæfingarlífeyri og örorkustyrk er á öllum mælikvörðum verst.

Ríflega þrjú af hverjum tíu búa við verulegan skort á efnislegum gæðum.

Tæplega níu af hverjum tíu einhleypum mæðrum geta ekki mætt óvæntum 80.000 kr. útgjöldum án þess að stofna til skuldar.

Fjórðungur einhleypra mæðra hefur þurft mataraðstoð á síðastliðnu ári.

Tæplega helmingur einhleypra foreldra getur ekki veitt börnum sínum nauðsynlegan klæðnað eða eins næringarríkan mat og þau vilja né greitt kostnað vegna félagslífs barna sinna eða haldið afmæli eða veislur fyrir börn sín.

Tæplega helmingur býr við þunga byrði af húsnæðiskostnaði.

Ríflega sex af hverjum tíu einhleypum foreldrum búa við þunga byrði af húsnæðiskostnaði.

Sjö af hverjum tíu búa við slæma andlega líðan.

Hlutfallið er enn hærra meðal einhleypra foreldra en ríflega átta af hverjum tíu búa við slæma andlega heilsu.

Hátt hlutfall hefur nær daglega hugsað um að það væri betra ef þau væru dáin eða hugsað um að skaða sig.

Það á við um 15% einhleypra karla, karla á endurhæfingarlífeyri, karla á aldrinum 31–50 ára og kvenna 30 ára og yngri.

Tæplega sex af hverjum tíu finna fyrir mjög eða frekar mikilli félagslegri einangrun.

Hæst er hlutfallið meðal karla á endurhæfingarlífeyri.

Ríflega fjögur af hverjum tíu hafa neitað sér um tannlæknaþjónustu og sálfræðiþjónustu og er algengasta ástæða þess að neita sér um heilbrigðisþjónustu kostnaður.“

Herra forseti. Þessi upptalning er dapurleg. Ég held að það detti engum í hug að það sé sterkt velferðarsamfélag sem býr þegnum sínum slíkt líf og þessu verður að breyta. Því miður finnum við ekki í þessu fjárlagafrumvarpi fyrir næsta ár að það eigi að taka slík skref því það er þannig, forseti, að ef greiðslur almannatrygginga eða atvinnuleysistrygginga, vaxtabætur, húsnæðisbætur, barnabætur eða fæðingarorlofsgreiðslur hækka ekki til samræmis við laun eða verðlag er ríkisstjórnin að taka pólitíska ákvörðun um að auka ójöfnuð í landinu. Við höfum auðvitað fengið þau svör hér að það sé verið að endurskoða almannatryggingakerfið og við fögnum því en á meðan bíður fólk við þær aðstæður sem rannsóknin sem Varðan gerði lýsir og ég var að telja upp áðan. Það er óásættanlegt.

Það er mikilvægt að koma með öflugar vaxtabætur til heimilanna núna og ég er ekki bara að tala um þau heimili sem búa við erfiðustu aðstæðurnar sem ég lýsti hér áðan í upptalningu á niðurstöðum rannsóknarinnar. Það er líka þannig að venjulegt launafólk með meðaltekjur á í miklum vandræðum vegna þess að húsnæðiskostnaðurinn hefur hækkað svo ótrúlega á síðustu árum og mánuðum og það verður að koma með öflugar mótvægisaðgerðir. Vaxtabætur eru tekju- og eignatengdar bætur til þeirra sem greiða vaxtagjöld af lánum vegna húsnæðis. Viðmiðunarfjárhæðin stóð í stað í mörg ár eftir breytingar sem tóku gildi árið 2009. Það ár stóð vaxtabótakerfið undir um 20% vaxta- og verðbóta heimila. Í ár er það hlutfall nær 3%. Í umsögn ASÍ kemur fram að árið 2020 hefðu vaxtabætur þurft að vera 14,6 milljarðar kr. ef það ætti að standa undir 20% af vaxtagjöldunum sem eru mun hærri núna, þremur árum síðar. Í fjárlögum 2024 er gert ráð fyrir um 2 milljörðum kr. í vaxtabætur þannig að það er augljóst þarna að það skiptir máli hverjir stjórna og vaxtabótakerfið hefur verið látið eyðileggjast þó að það sé alveg ljóst að það kæmi launafólki í tekjulægri tíundunum mjög vel ef það yrði eflt að nýju.

Stjórnarmeirihlutinn vill að viðmið fyrir vaxtabætur verði óbreytt á milli ára, jafnvel þó að fasteignamat hafi hækkað mikið á flestum stöðum á landinu og fasteignamat er eitt viðmiðið undir ákvörðun vaxtabóta þannig að þegar það hækkar þá lækka vaxtabæturnar á móti. Áhrifin eru þau að 5.000 færri heimili munu njóta vaxtabóta á árinu 2024 en í ár. Það er undarlegt, forseti, að ríkisstjórnin skuli fara í þá átt að henda 5.000 heimilum út úr vaxtabótakerfinu þegar þörf er sannarlega á fyrir mun fleiri heimili að njóta slíkra bóta. Hæstv. ríkisstjórn er því í raun að leggja auknar álögur á skuldsett heimili þegar þörfin fyrir aukinn stuðning er mikil.

Í kjarapakka Samfylkingarinnar, sem kynntur var á dögunum, gerum við ráð fyrir hækkun vaxtabóta þannig að þær styðji 10.000 skuldsett heimili til viðbótar við þau heimili sem njóta vaxtabóta í ár. Þetta viljum við gera í stað þess að henda 5.000 heimilum út úr vaxtabótakerfinu eins og stjórnarflokkarnir kjósa. Það er líka mikilvægt, forseti, að húsnæðisstuðningurinn sem er til leigjenda haldi verðgildi sínu. En það er ekki gert ráð fyrir því í þessu fjárlagafrumvarpi og það þýðir þá að það er verið að minnka stuðning til leigjenda þegar meiri stuðningur ætti augljóslega að fara til þeirra.

Ef Ísland á að vera barnvænt samfélag líkt og við jafnaðarmenn ætlum okkur eftir næstu kosningar, fáum við til þess stuðning, verður að styðja við fleiri barnafjölskyldur. Í Noregi, Svíþjóð og Finnlandi eru barnabætur ekki tekjutengdar en í Danmörku hefjast skerðingar við háar tekjur. Tekjutengingin er í hinum norrænu ríkjunum í gegnum tekjuskattskerfið en ekki í gegnum barnabótakerfið. Hugsunin er sú að með barnabótum séu kjör þeirra sem eru með börn á framfæri jöfnuð við kjör þeirra sem eru ekki með börn á framfæri. Barnafjölskyldur fá þannig skattalækkun en tekjuhæstu einstaklingarnir greiða hins vegar hærri tekjuskatta en hinir, hvort sem þau eru með börn á sínu framfæri eða ekki.

Við í Samfylkingunni, jafnaðarmannaflokki Íslands, viljum stíga örugg skref að barnvænu samfélagi. Til þess þarf skilvirkara barnabótakerfi en gert er ráð fyrir hjá þessari ríkisstjórn. Það allra minnsta sem stjórnvöld geta gert nú er að sjá til þess að óskertar barnabætur skerðist ekki að raunvirði en það er einmitt það sem gert er ráð fyrir í fjárlagafrumvarpinu og þar með er það skattahækkun á barnafjölskyldur í landinu. Þær fjölskyldur sem fá óskertar barnabætur eru allra tekjulægstu fjölskyldurnar á landinu en það á ekki samkvæmt frumvarpinu að láta óskertar barnabætur halda verðgildi sínu þannig að við sjáum, forseti, í hvaða átt stefnir. Ríkisstjórnin notar ekki jöfnunartækin heldur þvert á móti dregur úr áhrifum þeirra.

Við viljum í Samfylkingunni, og gerum ráð fyrir því í okkar kjarapakka, að það komi til aðgerðir til að auka húsnæðisöryggi. Við þurfum að ná stjórn á Airbnb og skammtímaleigu íbúða. Það er mikið rætt um þetta þessa dagana en það eru fáar aðgerðir ef nokkrar sem liggja á borðinu frá stjórnvöldum til að taka á þessu máli. Við verðum líka að taka upp tímabundna leigubremsu að danskri fyrirmynd og sjá til þess að það komi frekari ívilnanir til uppbyggingar á almennum íbúðum. Lögin um almennar íbúðir voru samþykkt sumarið 2016. Íbúðakerfið er tilraun til að endurreisa vísi að félagslega húsnæðiskerfinu sem var aflagt undir lok síðustu aldar með þeim afleiðingum að félagslegum íbúðum fækkaði um helming á milli áranna 1998 og 2017. Markmið laganna um almennar íbúðir er að bæta húsnæðisöryggi þeirra sem eru undir ákveðnum tekju- og eignamörkum með því að auka aðgengi að öruggu og viðeigandi leiguhúsnæði. Þannig sé stuðlað að því að húsnæðiskostnaður sé í samræmi við greiðslugetu þeirra sem leigja húsnæði og fari að jafnaði ekki yfir 25% af tekjum þeirra. Það þarf að styrkja almenna íbúðakerfið verulega og halda áfram að byggja óhagnaðardrifnar leiguíbúðir um allt land. Meginmarkmiðið er aukið framboð leiguhúsnæðis og að húsnæðiskostnaður fólks verði í samræmi við greiðslugetu.

Brynja leigufélag segir í umsögn sinni við bandorminn, mál nr. 2, þar sem rætt er um þessi mál, að endurgreiðsla virðisaukaskatts af vinnu á byggingarstað við nýbyggingar, endurbætur og viðhald íbúða hafi mikil áhrif á rekstur félagsins og getu þess til að viðhalda hóflegu leiguverði. Breytingarnar sem tóku gildi 1. júlí í ár þar sem endurgreiðsluhlutfallið lækkaði úr 60% í 35% hafi haft neikvæð áhrif og í umsögnum Búseta og Félagsbústaða er sama ákall um að þessi lækkun verði afturkölluð. Við tökum undir það í Samfylkingunni og munum leggja fram breytingartillögu við bandorminn þess efnis.

Allar þessar aðgerðir, forseti, þarf auðvitað að fjármagna, eins og ég nefndi hér í upphafi ræðu minnar, og við eigum að leita þangað sem hagnaður hefur myndast af þessu ástandi sem núna leggst harkalega á heimilin í landinu. Við þurfum að hækka fjármagnstekjuskattinn úr 22% í 25% og ef við myndum gera það myndu þær álögur lenda á allra ríkasta fólkinu í landinu, þeim 10% sem búa við allra bestu kjörin. Það er frítekjumark fyrir venjulegan sparnað fólks. Við viljum ekki breyta því. En þarna viljum við hækka álögur á fjármagnstekjuskattinn. En það er í rauninni ódýrara að borga fjármagnstekjuskatt en bara venjulegan tekjuskatt sem venjulegt launafólk greiðir.

Síðan er það sem við köllum að loka ehf.-gatinu. Til skýringar þá segir í skýrslu sérfræðingahóps um endurskoðun tekjuskatts og bótakerfa frá 2019 að það sé víðtækur misbrestur á því að reglur um reiknað endurgjald séu virtar og ætla megi að verulegur hluti atvinnutekna sé ranglega talinn fram sem fjármagnstekjur á Íslandi. Eins og ég sagði áðan þá er það hagstæðara vegna þess að það er lægri skattur af fjármagnstekjum og við þurfum að koma réttlæti á þetta.

Síðan viljum við leggja aukið álag á stórútgerðina. Tíu stærstu útgerðirnar fara með meira en helming kvótans og 20 stærstu meira en 70%. Þær mala gull og fénýta auðlind þjóðarinnar og borga of lágt veiðigjald og þarna viljum við leggja álag á. En það er eins og með fjármagnstekjuskattinn, það er inni í kerfinu frítekjumark fyrir minnstu útgerðirnar og við viljum halda því. Síðan viljum við afturkalla bankaskattinn, enda leyfi ég mér að segja, forseti, að bankarnir eru stútfullir af peningum og hafa sannarlega hagnast á þeirri stöðu sem nú er uppi.

Forseti. Þetta var um kjarapakka Samfylkingarinnar og efnahagsástandið sem við þurfum að bregðast við og við erum með breytingartillögur um í Samfylkingunni sem ég vona að verði samþykktar. En þá vil ég ræða um Samkeppniseftirlitið sem er afar mikilvægt að sé sterkt og virkt og sé ekki fjársvelt eins og nú virðist vera. Íslendingar voru 100 árum á eftir Bandaríkjamönnum að setja samkeppnislög. Í Bandaríkjunum var litið á það sem vandamál að í mikilvægum atvinnugreinum væri eitt fyrirtæki eða samsteypa fyrirtækja ráðandi á markaði. Þessu varð að bregðast við og samkeppnislögin náðu til þess að einokunin og fákeppnin yrði brotin á bak aftur. Í kjölfarið bötnuðu lífskjör og efnahagur Bandaríkjamanna til muna.

Það var ekki aðeins mikilvægi þess að markaðir væru skilvirkir og neytendur væru varðir fyrir fákeppni sem hvöttu Bandaríkjamenn áfram svo löngu á undan öðrum heldur ekki síður það að fákeppninni fylgir samþjöppun valds og áhrifa sem talin er ógna lýðræðinu. Það var í þessum anda sem Bandaríkjamenn beittu sér fyrir því eftir síðari heimsstyrjöldina að stórfyrirtækjum yrði skipt upp í Japan og Japanir tækju upp samkeppnislög. Svipað gerðist í Þýskalandi eftir stríð. Þetta lagði grunninn að endurreisn eftir síðari heimsstyrjöldina og mikilli efnahagslegri velgengni, bæði í Japan og Þýskalandi. Bandaríkjamenn voru sannfærðir um að ekki væri hægt að tryggja frið nema með lýðræði og öflugu samkeppniseftirliti og þetta tvennt héldist í hendur.

Við Íslendingar búum við fákeppni á flestum lykilmörkuðum. Við þekkjum áhrif og völd stórra fyrirtækja sem stýra nánast heilu byggðarlögunum. Sveitarstjórnir telja sig jafnvel verða að beygja sig undir stóru allsráðandi fyrirtækin sem oft eru jafnframt velgjörðarmenn byggðarlaga, sem styrkja íþróttafélög og byggingu íþróttamannvirkja svo algeng dæmi séu tekin.

Við þekkjum áhrifin sem stórfyrirtæki vilja sækja sér innan stjórnmálaflokka, m.a. með fjárframlögum. Nú um stundir er horft til yfirburðastöðu fyrirtækja líkt og Google, Facebook og Apple og umræða bæði stjórnmálamanna og fræðimanna æ algengari um að þau fyrirtæki geti með stöðu sinni ógnað lýðræðinu ásamt því að vera efnahagslífinu skaðleg.

Bandaríkin, sem áður voru í forystu í samkeppnismálum, hafa dregist aftur úr en ESB sótt í sig veðrið. Dæmi um þetta er heilbrigðisþjónusta í Bandaríkjunum sem er mikið dýrari en í Evrópu og nær einungis til þess hluta þjóðarinnar sem hefur efni á henni. Sérhagsmunaöfl hafa gætt þess að aðgengi að heilbrigðisþjónustunni sé háð efnahag Bandaríkjamanna.

Samkeppnislögin íslensku frá 1993 voru hluti af undirbúningi aðildar Íslands að Evrópska efnahagssvæðinu. Í gegnum EES höfum við fengið neytendavernd sem við nutum ekki áður og myndum ekki njóta án aðildar að EES, er ég sannfærð um. Á næstunni munum við vonandi taka upp ESB-tilskipanir frá árinu 2014 um viðurlög við samkeppnisbrotum og um leiðir neytenda til að sækja rétt sinn þegar samkeppnislög hafa verið brotin. Vegna EES-samningsins geta íslensk stjórnvöld ekki að öllu leyti látið undan þrýstingi sérhagsmuna og veikt Samkeppniseftirlitið. Mörg dæmi eru til um ákvarðanir sem teknar voru fyrir EES-samninginn þar sem miklir almannahagsmunir voru í húfi en sérhagsmuna var frekar gætt. Sú pólitíska ákvörðun að gefa fiskveiðikvótann frekar en að leigja hann út gegn fullu gjaldi er dæmi um ákvörðun þar sem jafnræði og hagur almennings var fótumtroðinn. Sérhagsmunaöflin í sjávarútvegi og stjórnmálaflokkar sem fyrir þau vinna hafa ætíð haft betur við tilraunir til að vinda ofan af óréttlætinu.

Á síðasta kjörtímabili samþykktu stjórnarflokkarnir breytingar á samkeppnislögum til veikingar á eftirlitinu. Við í stjórnarandstöðunni komum þá í veg fyrir að lögin yrðu jafn skaðleg og ríkisstjórnin vildi. Í íslensku viðskiptalífi hefur átt sér stað gríðarleg samþjöppun valds og áhrifa. Rökin fyrir sterku samkeppniseftirliti varða ekki einungis skilvirkni markaða heldur er það einnig vörn fyrir lýðræðið. Lýðræðinu stendur augljós ógn af of stórum fyrirtækjum sem nýta styrk sinn gegn neytendum og smærri fyrirtækjum. Það er hart sótt að Samkeppniseftirlitinu þessa dagana. Almenningur þarf að standa vörð um sinn hag og standa með öflugu samkeppniseftirliti. Það verður að fjármagna eftirlitið svo það geti sinnt lögbundnum skyldum sínum. En svo virðist, forseti, sem ríkisstjórnin hafi í hyggju að veikja Samkeppniseftirlitið áfram. Hverra hagsmuni hún er þá að verja skal ég ekki segja en það eru sannarlega ekki hagsmunir almennings.

Að lokum, forseti, vil ég tala um Grindavík. Við fórum, nokkrir þingmenn, í gær til Grindavíkur og fengum þar leiðsögn björgunarsveitarmanna um þorpið. Það var skrýtið að keyra um þorpið, svo líflaust þorp sem fyrir þessar hamfarir iðaði af lífi og krafti. Við sáum skemmdirnar á eignum. Við sáum sprungur í götum og gangstéttum, við sáum eyðilegginguna en við sáum líka stór hverfi í bænum sem höfðu sloppið. Auðvitað á eftir að meta þetta allt saman en það var ekki annað hægt en að hugsa til fólksins, hvernig því hefur liðið þegar þessar hamfarir dundu yfir og kraftar jarðar höfðu þessi eyðileggingaráhrif á þorpið og bæinn.

Það er líklegt, eins og við höfum áður rætt hér í þessum sal, að við stöndum frammi fyrir stærsta samfélagslega verkefni sem þjóðin hefur tekist á við til þess að verja Grindavík og mikilvæg mannvirki þar í kring fyrir hugsanlegum frekari eldgosum. Við þurfum að búa okkur undir að það geti gerst. Það þarf auðvitað að bæta það tjón sem orðið hefur í Grindavík. Það er sem betur fer þverpólitísk samstaða um aðgerðir í þessum efnum, hvort sem þær eru efnahagslegar eða félagslegar, varða mannvirki, vinnumarkaðinn, fyrirtækin eða heimili Grindvíkinga.

Það er þannig, forseti, að verðmætin eru ekki aðeins í hlutum, fasteignum og fyrirtækjum heldur ekki síður í fólkinu sjálfu og menningunni í Grindavík og í andlegri og líkamlegri heilsu. Grindvíkingar þurfa að gæta að andlegri heilsu sinni og leita eftir aðstoð því að áfallið hlýtur að hafa verið ólýsanlegt þegar fólk horfir upp á krafta jarðar fara svona með eigur og heimili og ræturnar í Grindavík. Óvissan er verst. Við vitum ekki hvenær Grindvíkingar geta flutt aftur heim. Vonandi stoppar þetta núna og það gefst tóm til að laga það sem hægt er að laga og byggja upp það sem hefur eyðilagst og ekki síst að samfélagið verði áfram sterkt í Grindavík.

Það er þannig, forseti, að fólk hefur haft fjárhagsáhyggjur vegna þess að auðvitað eru lán á mörgum húsum í Grindavík. Bankarnir, allir þrír, hafa gefið eftir vexti og verðbætur í þrjá mánuði til þess að gefa Grindvíkingum skjól og létta af þeim óþarfafjárhagsáhyggjum. Það er frábært að það skuli hafa verið gert en eftir stendur fólkið sem tók lífeyrissjóðslán. Lífeyrissjóðirnir hafa ekki enn gefið svör um það hvort þeir treysti sér til að gefa eftir vexti og verðbætur. Það er undir 30 milljónum, það er undir tíu milljónum á mánuði þannig að það er undir 30 milljónum á þessum þremur mánuðum sem þeir þyrftu að gefa eftir í þessari stöðu. Við höfum lagt áherslu á það í efnahags- og viðskiptanefnd, sem bíður nú eftir minnisblaði frá Landssamtökum lífeyrissjóða sem von er á í desember, eftir því sem okkur er sagt, og höfum talað um það á fundum nefndarinnar, að það kæmi ekki til greina að skilja þetta fólk eftir. Það þarf að finna út úr því hvernig hægt er að koma til móts við þá sem tóku lán hjá lífeyrissjóðunum með sama hætti og bankarnir hafa komið til móts við þá sem tóku lán hjá bönkunum. Ég á erfitt með að átta mig á því hvort það er einhver lagalegur vafi á því hvort lífeyrissjóðirnir geta gefið eftir þessa upphæð þótt hún sé lág en í þeim samanburði sem afskriftir lána hafa verið hjá lífeyrissjóðunum þá finnst manni þetta ótrúlegt ef þessi lága upphæð á að standa í vegi fyrir því en við skulum sjá hvað verður. Við getum ekki skilið Grindvíkinga eftir með fjárhagsbagga vegna náttúruhamfara. Skaðinn verður alltaf einhver en við þurfum að létta af byrðum sem hægt er að létta af Grindvíkingum og þær byrðar þurfum við sem samfélag að bera með þeim.

Forseti. Ég ætla ekki að hafa þetta lengra. Ég vona að þegar kemur að atkvæðagreiðslunni, sem væntanlega verður á morgun en einhvern tímann verður hún alla vega, muni hv. þingmenn líta til breytingartillagnanna frá okkur í Samfylkingunni vegna þess að þær eru allar til bóta fyrir heimilin í landinu sem þurfa á stuðningi að halda við þessar aðstæður.


Ræðumaður: Dagbjört Hákonardóttir

Frú forseti. Ég þakka hv. þingmanni kærlega fyrir gott svar. Ég fagna því að við séum ekki í innbyrðis ágreiningi um það hversu mikill vandinn er. Til samanburðar þá skilst mér  að tillögur hljóði upp á 1,6 milljarða þannig að tillögur Samfylkingarinnar gefa vissulega örlítið í. Áherslurnar eru umfram annað á vaxtakostnað sem leiðir af þeirri stöðu sem nú er komin upp. Ég tók  samt eftir því að hv. þingmaður nefndi það sérstaklega að það væri ekki til mikils að setja plástur á opið beinbrot. Ég ætla ekki að taka undir það orðfæri vegna þess að það er ákall um bráðaaðgerðir og ég held að það sé algerlega ljóst að það vilja öll sjá metnaðarfulla endurskoðun í þágu bænda sem eru stétt sem glímir við mjög háan meðalaldur, það er lítil sem engin endurnýjun í stéttinni og mjög mikil óvissa um þennan  atvinnuveg til framtíðar sem kjölfestugrein í íslensku efnahagslífi. Við verðum öll  að vera ásátt um að það sé stórt vandamál. Ég er ekki ein af þeim sem tala um íslenskt fæðuöryggi   vegna þess að aðföng koma erlendis frá hvað sem öðru líður. En ég hlýt að styðja eins og hvert annað mannsbarn hér á landi  fjölbreytta atvinnuvegi um land allt og þá þurfum við nýliðun. Ég segi: 12 milljarða vantar að öðru óbreyttu inn í landbúnaðarkerfið. Ég vona að við getum skapað þjóðarsátt um að reyna að skapa betri skilyrði svo að nýliðun geti orðið að veruleika.


Ræðumaður: Dagbjört Hákonardóttir

Frú forseti. Það gleður mig að heyra að hv. þm. Njáll Trausti Friðbertsson veki máls á málefnum landbúnaðarins hér í ræðu sinni um fjárlög í dag. Við verðum öll að viðurkenna að vaxtabyrði bænda er stórt vandamál og ég skynja það svo sannarlega  á hv. þingmanni að hann sé sammála því. Eins og ágætlega var farið yfir þá er eðli búskapar þannig  að það er erfitt að aðskilja annars vegar heimili og hins vegar fyrirtæki sem verið er að reka á vettvangi þess. Reksturinn er ekki að því leyti sá sami og í hreinum atvinnurekstri, hann er samofinn heimilunum. Það verður líka að segjast eins og er að velferð búfjár er í stöðugum forgangi hjá þessum hópi. Til að mynda er gott dæmi um þetta, eins og komið var  inn á,  að mjólkurbú  hafa ekki val um að fresta neinum fjárfestingum og forgangsraða sínu fé í annað  en að vera réttum megin við það lögmæti sem leiðir af gildandi réttarumhverfi hverju sinni. Að því leytinu til hefur landbúnaðurinn mikla sérstöðu. Ég  óska eftir afstöðu  hv. þingmanns um vilja hans og afstöðu til þess að koma þessum heimilum til sérstakrar bjargar í formi sérstakra vaxtabóta til bænda miðað við núverandi efnahagsaðstæður. Ég vísa þar til minnihlutaálits hv. formanns Samfylkingarinnar um viðbótarvaxtabætur í formi 2 milljarða kr. til að bregðast við þessum bráðavanda sem sannarlega er til staðar.


Ræðumaður: Dagbjört Hákonardóttir

Frú forseti. Ég þakka þeim hv. þingmönnum sem hafa tekið hér til máls í dag. Mér finnst þessi umræða ekki bara skemmtileg heldur er hún upphafið að einhverju nýju í okkar samfélagi sem lýtur að því að gera menntapólitík að alvörupólitík og færa hana úr því sem heitir: Við viljum öll að börn séu í skólum og það er gott að vera í skóla og ef börn læra heima, eru kurteis við kennarann sinn  og gefa sig að náminu sínu þá farnast þeim vel. Og ef kennarar mennta sig í fimm ár og sinna símenntun sinni og beita sér fyrir því að skila góðum nemendum út í þetta þjóðfélag þá muni þeim líka farnast vel og búa við starfsánægju og hamingju í starfi.

Við vitum að veröldin er flókin. Hún verður sífellt flóknari. Samfélagið okkar hér  á Íslandi verður líka aðeins flóknara samhliða stækkun þess, tækniþróun og aukinni fjölbreytni. Það er bara gott því að við höfum öll gott af því að upplifa nýjar áskoranir í lífinu. Það verður nú samt að segjast alveg eins og er að það kemur í hlut okkar stjórnmálafólks að veita bæði nemendum og kennurum og foreldrum tæki og tól til að láta menntakerfið ná tilgangi sínum og láta  viðfangsefni menntakerfisins blómstra til fulls. Þarna er ég að sjálfsögðu að tala um börn og nemendur.

Það má nálgast menntamál út frá mismunandi vinklum. Ég er þeirrar skoðunar að mér finnst jafn mikilvægt að tala um vellíðan kennara og starfsfólks í skólum  og vellíðan barna í skólum. Það skiptir auðvitað máli um hvaða skólastig ræðir. Ég hef fylgst með umræðum um menntamál  á undanförnum árum, ekki reyndar   beint sem notandi kerfisins. Ég er tveggja barna móðir, mér finnst allir ræðumenn hér gera dálitla grein fyrir fjölskylduhögum sínum hérna, en það er kannski allt í lagi að segja það að ég  móðir tveggja barna sem núna hafa bæði lokið leikskólanámi og  er því orðin stórnotandi í grunnskólakerfinu. Ég get alveg sagt ykkur það hér í dag að ég ætla ekki að kveðja leikskólastigið þótt ég hafi útskrifast þaðan sem foreldri, það er og verður einhver mikilvægasta stofnun sem við eigum.

Af hverju tala ég um leikskóla núna þegar PISA-könnunin er á vörum allra? Það er vegna þess að ég er að ræða það mál sem er hér til umfjöllunar í dag, sem er frumvarp til laga um Miðstöð menntunar og skólaþjónustu. Niðurstöðurnar eru sláandi — og ég kem aðeins inn á leikskóla eftir. En bara til að afgreiða aðeins þessa umræðu sem mér finnst  rétt að gefa mig að í tengslum við PISA þá er sá munur sem kemur fram í fyrsta lagi á Íslandi og svo á hinum Norðurlöndunum og í öðru lagi sá árangur  hér varðandi samfélagslega stöðu barna ekkert annað en afleiðing af forgangsröðun í ríkisstjórn. Ég fer ekki ofan af þeirri skoðun.

Ég geri mér grein fyrir því að við höfum ekki verið að æpa   á hvert annað hér inni í þingsal eða úti í samfélaginu um það hvernig við eigum að haga íslenskukennslu. Við höfum bara hreinlega sofnað hérna á verðinum varðandi það hversu mikilvægt það er að fjármagna lítið málsvæði tilhlýðilega til þess að það skili sér í raunverulegri kunnáttu barna hérna. Ég ætla bara að segja það alveg eins og er að við endurreisum okkur ekkert eitthvað sem bókmenntaþjóð og menningarþjóð og lærdómsþjóð nema það komi mjög markvissar aðgerðir til skoðunar. Það  þýðir þá að við þurfum bara að virkja okkar fremstu sérfræðinga, við þurfum að virkja hugvísindin. Hér er mikið talað um það að í þekkingarsamfélaginu þurfum við að lyfta upp STEM-greinum, sem á ensku útleggst, með leyfi forseta, „Science, Technology, Engineering and Mathematics“. Á Íslandi skiptir auðvitað máli að gera það. En ef við ætluðum að leyfa þessu litla, ofurlitla málsvæði okkar að blómstra eða bara hreinlega að láta það lifa af þá þarf annað og miklu meira að koma til.

Mér finnst kannski ágætt að  minna á það að hér er liggur fyrir þingsályktunartillaga um eflingu íslenskrar tungu. Ég ætla  að vísa í 14. lið, 14. markmið þeirrar þingsályktunartillögu, Efling íslenskuhæfni starfsfólks í leik og grunnskólum og frístundastarfi. Þar segir, með leyfi forseta:

„Mótuð verði viðmið um íslenskuhæfni starfsfólks sem vinnur við uppeldi og menntun sem hvorki er með íslensku að móðurmáli né með leyfisbréf til kennslu í leik- og grunnskólum. Hæfniviðmið byggist á markmiðum laga um leikskóla, laga um grunnskóla og aðalnámskrám viðkomandi skólastiga og taki mið af hæfniþrepi B samkvæmt Samevrópska tungumálarammanum. Jafnframt verði framboð á námskeiðum í íslensku fyrir þennan hóp aukið.“

Tímaáætlunin er 2024–2025 og ábyrgðin er sett á mennta- og barnamálaráðuneytið.

Í skýringum er gerð grein fyrir eftirfarandi, með leyfi forseta:

„Starfsfólki með fjölbreyttan menningar- og tungumálabakgrunn hefur fjölgað á íslenskum vinnumarkaði.“

Rúmlega 13% starfsfólks í leikskólum eru ekki með íslensku að móðurmáli. Þar segir enn fremur:

„Brýnt er að starfsfólkið búi yfir nauðsynlegri hæfni í íslensku til að eiga í samskiptum við nemendur og annað starfsfólk skóla, leiðbeina nemendum í námi og geta tekið þátt í að skapa lærdómsumhverfi sem stuðlar að aukinni hæfni í íslensku.“

Það er algjörlega ljóst að þetta verður að koma til framkvæmdar með einum eða öðrum hætti og það verður svo sannarlega ekki við okkur jafnaðarmenn sakast að styðja ekki þessar umleitanir. Það er hins vegar ekki sama hvernig við förum að hlutunum og það verður  verkefni nýrrar stofnunar að sjá  um útfærslu á þessu, geri ég  fastlega ráð fyrir, og verður komið þar inn á t.d. framhaldsfræðslu sem á líka heima í þessu frumvarpi. Ég veit ekki hvort ég fari með rangt mál en ég held að ég geti fastlega gert ráð fyrir því að þeirri stofnun verði falið að  sjá að stórum hluta um slíka fræðslu. Hvað varðar tímasetningu á þessari fræðslu, þ.e. innan vinnudagsins, er bara stórkostlegt mál sem við þurfum að ná sátt um. Á þetta fólk að geta farið að íslenskunám á vinnutíma? Ef ekki þá erum við að tala um risastórt kjaramál og ég á ekki von á því að það verði hægt að laða fólk af leikskólastiginu ef íslenskukennsla á að fara fram á öðrum vettvangi. Það lengir  vinnudaginn svo um munar.

Ég ætla að segja alveg eins og er að ég hef ekki reynslu af því að vera kennari. Ég þekki ekki starfsumhverfið, kem ekki úr þessu umhverfi en ég kem af sveitarfélagsstiginu. Ég hef um árabil unnið við stoðþjónustu við menntastigið og þekki ágætlega þær áskoranir sem fólk stendur frammi fyrir í daglegu starfi. Ég þekki líka þær áhyggjur, ég þekki þær þungu byrðar sem lúta að því að sinna öðrum hlutum en beinni kennslu   bara gagnvart börnum og  ég veit að það er ákall um það að fleiri mælitæki séu til staðar fyrir fólk til þess að mæla árangur af þeirra starfi. Við vitum sem stöndum frammi fyrir nýjum verkefnum hverju sinni að það er ekkert jafn krefjandi  og að vinna verkefni sem þú veist ekki hvernig þú átt að leysa af hendi og hefur engar mælistikur á það hvernig eða hvort aðferðirnar þínar séu að bera árangur. Það hefur verið nefnt réttilega að hér séum við með marga mismunandi skóla, mörg mismunandi skólasvæði, þar sem mismunandi aðferðum er beitt í tengslum við það að kenna námsefni sem leiðir beint af aðalnámskrá. En fólk er í takmörkuðum samskiptum og það er  ákveðin innbyrðis streita milli sumra skólasvæða sem gerir það að verkum að fólk er að takast á um það sem  rétt er hverju sinni um það hvernig maður kennir stærðfræði eða hvernig maður kennir íslensku. Þess vegna ber ég miklar væntingar til nýrrar stofnunar um það að vera til þjónustu við skólanna til að leysa úr þeim vanda.

Það er aftur okkar í stjórnmálunum að fylgjast með því hvort   fjármunum sé forgangsraðað á rétta staði. Það hefur verið mikið sagt hér í, bæði í almennri umræðu og í umræðunni í tengslum  við nýja stofnun, að það sé verkefni sveitarfélaganna að ráða úr þessum vanda, það sé í rauninni fjármagnið. Það eru þau sem hafa yfir 200 milljarða til ráðstöfunar til þess að veita börnum Íslands fyrsta flokks menntun á heimsmælikvarða, ef svo má segja. En auðvitað mun bara það kosta okkur fjármuni að stíga út úr þessum vanda. Hvort það kallar á forgangsröðun  þess fjármagns sem nú liggur fyrir eða hvort við eigum að sækja  fjármagn eitthvert annað inn í þessa púllíu skal ég ekki segja til um. En ég held að við þurfum svolítið að taka þessa 200 milljarða og leyfa þeim að standa fyrir sínu en horfa á hin kerfin okkar, sem við vitum að mun bæta íslenskt menntakerfi. Við sjáum að við erum ekki bara að skora illa í PISA, hjá OECD. Við Íslendingar  skerum okkur algerlega úr á heimsmælikvarða hvað varðar jafnvægi á milli heimilis og vinnu. Við erum í 33. sæti af 40 í slíkum mælingum. Til viðmiðunar eru Finnar í 17. sæti, Svíar í því sjöunda, Norðmenn í þriðja og Danir í öðru. Þegar við ætlum að horfa til Norðurlandanna til að bæta okkur í menntamálum þá vitum við að stóra svarið við þessum vanda leynist kannski bara hreinlega í þeim aðbúnaði sem íslensk heimili búa við.

Ég held að það sé bara mjög vert að huga nánar að því,  og það er algjörlega ljóst og það er bara mjög mikilvægt að benda á það,  að það er erfiðara að koma   þaki yfir höfuðið á Íslandi og eiga í hinu daglega streði heldur en í mörgum þessara landa sem ég nefni hér. Auðvitað er líka stéttskipting á Norðurlöndunum. Ég er ekki að segja að þar séu ekki til samfélagsleg vandamál sem  við erum líka að glíma við. En þar eru hins vegar tilfærslukerfi sem hægt er að treysta á fyrir barnafjölskyldur, hvort sem það er í formi barnabóta, húsaleigubóta, skattaívilnana sem lúta sérstaklega að því að gera fólki kleift að komast út á vinnumarkað eftir barnsburð, hvort sem það er í  lengra fæðingarorlofi eða þá annars konar aðbúnaði. Ég get ekki sagt að það séu allar leiðir sem farnar eru á Norðurlöndunum útfærðar betur en þær íslensku en við getum svo sannarlega gefið í vegna þess að þessar umbætur munu leiða til betri menntakerfis, ég ætla bara að fullyrða það  hér.

Við ræddum hér áðan um leikskólakerfið. Það er alveg ljóst að leikskólakerfið er sprungið. Ég er bara algerlega þeirrar skoðunar. Þetta frábæra kerfi sem er algjört  krúnudjásn í íslensku þjóðfélagi, forsendan fyrir því, ég ætla að fullyrða það hér,   að við erum fremst meðal jafningja í jafnréttismálum, en það er að kvarnast úr því. Þessar aðfarir sem núna eiga sér stað víða um land um að stytta leikskóladaginn undir því yfirskini að vernda velferð barna eru ekkert annað en kvenna- og fátæktargildra. Ég er ekki bjartsýn á að þetta muni leiða til betra samfélags, þvert á móti. Við í Samfylkingunni munum berjast ötullega gegn slíkum breytingum og hér er tími til kominn að spyrja hvort leikskólarnir þurfi ekki að komast á sérstaka tekjustofna. Ég hlakka til að eiga áfram umræður um menntamál og þá í víðara samhengi hér því að þetta tengist allt saman.


Ræðumaður: Dagbjört Hákonardóttir

Virðulegi forseti. Ég þakka hv. þm. Bryndísi Haraldsdóttur  kærlega fyrir svarið og það er bara ágætt að heyra hennar afstöðu í málefnum mikilvægustu stofnunar allra tíma sem er leikskólastigið. Það er nú eitt stig sem við Íslendingar höfum mótað góða umgjörð um svona í grunninn, þökk sé öflugum kvennalistakonunum hérna á níunda áratug síðustu aldar. Þá bjuggum við til módel sem er á heimsmælikvarða,  ég ætla bara að fullyrða það hér. Þetta er gimsteinn í okkar kórónu í okkar jafnréttissamfélagi. En það er farið að kvarnast úr því vegna þess að við sjáum það að við erum í mörgum sveitarfélögum búin að missa sjónar á tilgangi stigsins. Ég verð bara því miður að nefna í þessu sambandi að það er búið að taka mjög afdrifarík skref í nágrannasveitarfélögum Reykjavíkurborgar, til að mynda í Kópavogi, á þá leið að stytta leikskóladaginn og þjónustu við foreldra og börn verulega án þess að eitthvað komi á móti. Ég er í grunninn hlynnt stuttum vinnudegi fyrir börn sem og fullorðna. Þessar aðgerðir, t.d. í þessu stóra nágrannasveitarfélagi Reykjavíkurborgar, eru ekki til þess fallnar að stytta biðlistana t.d. hjá talmeinafræðingum sem eiga að hjálpa börnum af erlendum uppruna að læra íslensku. Það er ekki til þess fallið að hjálpa starfsfólki leikskólanna  að læra íslensku eða að gera fólki almennt kleift að taka á móti þeim áskorunum sem stærra flóknara samfélag býður upp á. Hérna erum við að fjarlægja leikskólann út úr þeim stóra ramma sem á að heita jöfnunartæki. Ég hef bara virkilega áhyggjur af þessu og ég vona að áherslurnar okkar hér á Alþingi, í formi þess að skapa þessa endurnýjuðu sátt um skólana sem jöfnunartæki, endurspeglist í þeirri umræðu sem er tímabær um hvort það sé bara rétt að skapa lagaumgjörð um leikskólastigið og gera það lögbundið og gerir það að verkum að þeir eigi sína eigin sjálfstæðu tekjustofna. Ég held þetta sé tímabær umræða.


Ræðumaður: Dagbjört Hákonardóttir

Virðulegi forseti. Ég vil bara þakka hv. formanni allsherjar- og menntamálanefndar kærlega fyrir góða yfirferð á þessu mikilvæga máli. Ég ætla bara að nota tækifærið hér og segja að ég skynja mikinn vilja til að gera vel þvert á alla flokka. Þannig á það að vera og þannig skulum við halda áfram. Þess vegna ætla ég að nýta þann meðbyr sem er með íslenskum menntamálum í dag til þess að lyfta umræðunni upp á það plan sem hún á skilið ef við eigum að halda áfram á þeirri vegferð að skapa það sem ég vil meina að verði  einhvers konar sátt um menntamál. Ég tek svo innilega undir með hv. formanni allsherjar- og menntamálanefndar um að það hafi verið of lítið talað um menntamál í íslenskum stjórnmálum. Alþingi hefur a.m.k. talið þetta vera verkefni sveitarfélaga, geri ég ráð fyrir, meðvitað eða ómeðvitað, sérstaklega grunnskólastigið. En PISA-niðurstöður eru bara PISA-niðurstöður, gleymum því ekki. Þær eru  eitt mælitæki. Þau eru mörg og við eigum ekki að vera hrædd við að skera okkur úr  með þeim hætti sem við eigum skilið, við getum nefnilega skarað fram úr á svo mörgum sviðum og það skal enginn segja mér að það sé ekkifærifyrir okkur fyrir það hér í dag. Mig langar til þess að spyrja formann um skoðun hennar á leikskólastiginu. Hvernig ætlum við að efla leikskólastigið með þeim hætti sem það á skilið í tengslum við stofnun nýrrar stofnunar þannig að það skili sér í öflugri grunnskólanemum með hliðsjón af áherslum ríkisstjórnarinnar á t.d. íslenska tungu?


Ræðumaður: Kristrún Frostadóttir

Virðulegi forseti. Ég vil taka fram að reglugerðin frá 2018, sem hæstv. fjármálaráðherra og þáverandi hæstv. ferðamálaráðherra setti, var breyting á fyrri reglugerð frá 2016. Það var rammi en það var þessi reglugerð sem hæstv. ráðherra setti, nr. 649/2018, sem breytti því að það þyrfti að skrá þessar íbúðir yfir höfuð sem atvinnuhúsnæði. Og nú erum við í þeirri stöðu, hæstv. forseti, að íbúar þessa lands búa í ósamþykktu atvinnuhúsnæði á meðan ferðafólk gistir í íbúðarhúsnæði. Og ekki nóg með að það sé staðan heldur, talandi um bolmagn sveitarfélaga, hafði þessi reglugerðarbreyting ráðherra þau áhrif á þessa gistingu að hún borgar einn tíunda af þeim fasteignagjöldum sem hún annars hefði gert fyrir reglugerðarbreytinguna sem hæstv. ráðherra gerði á sínum tíma.


Ræðumaður: Kristrún Frostadóttir

Forseti. Samfylkingin kynnti í vikunni kjarapakka sem hefur fengið góð viðbrögð víða. Ein af tillögum okkar til að auka húsnæðisöryggi er að ná stjórn á Airbnb og skammtímaleigu íbúða. Það virðist nefnilega ríkja ákveðið stjórnleysi þarna, ekki síst þegar kemur að fyrirtækjum sem eru með fjölda íbúða í skammtímaleigu til ferðamanna. Það er ein tiltekin reglugerð sem virðist hafa haft sérstaklega skaðleg áhrif. Þessi reglugerð gefur fyrirtækjum sem eru með fjölda íbúða í skammtímaleigu til ferðamanna kleift að komast hjá því að skrá íbúðirnar sem atvinnuhúsnæði þótt þær séu sannarlega nýttar í atvinnurekstri. Þannig komast þessi fyrirtæki hjá því að greiða fasteignagjöld af atvinnuhúsnæði, sem geta verið allt að tíu sinnum hærri en af íbúðarhúsnæði, og þannig komist þessi fyrirtæki hjá því að fylgja skipulagsreglum sveitarfélaga um atvinnuhúsnæði, sem takmarkast yfirleitt við ákveðin svæði. Allt skekkir þetta samkeppnisstöðuna við önnur fyrirtæki í gistiþjónustu eða hvaða fyrirtæki sem er sem þarf að skrá húsnæði sitt sem atvinnuhúsnæði, borga fasteignagjöld af því sem slíku og fylgja skipulagsreglum sveitarfélaga um atvinnuhúsnæði.

Hæstv. fjármálaráðherra Þórdís Kolbrún Reykfjörð Gylfadóttir ætti að þekkja þessa reglugerð nr. 649/2018 því hún setti reglugerðina sjálf á sínum tíma sem ráðherra ferðamála. Síðan þá hefur sú þróun ágerst af miklum þunga að nýjar íbúðir séu ekki nýttar til búsetu heldur fyrir ferðamenn, jafnvel heilu blokkirnar, án þess að sveitarfélög fái rönd við reist. Ég vil því spyrja: Hvað gekk hæstv. ráðherra til þegar hún setti reglugerð nr. 649/2018? Hversu vegna vildi ráðherra ekki að húsnæði sem nýtt er til skammtímaleigu í atvinnuskyni væri skráð sem atvinnuhúsnæði? Hvað gekk hæstv. ráðherra til?


Ræðumaður: Guðmundur Andri Thorsson

Virðulegi forseti. PISA-könnunin er eina samræmda prófið sem eftir er í landinu og sýnir skelfilegar niðurstöður. Lausnin er ekki að leggja af þetta eina samræmda próf sem eftir er heldur að taka mark á niðurstöðum þess og bregðast við þeim. Af hverju fer ólæsi vaxandi meðal ungs fólks og meðal þjóðarinnar? Eitt er að einhver brotalöm virðist vera í lestrarkennslu og mikilvægt virðist að þar séu teknar upp árangursríkari aðferðir en höfðinu ekki barið við steininn. Annað er almennt sinnuleysi um gildi lestrar og gildi menntunar almennt. Þar er mikilvægast að sitja með ólæstum börnum með bók og lesa fyrir barnið svo það myndist tenging milli bókstafa og orða snemma og bókstafirnir séu kunnuglegir frá fyrstu tíð. Ipaddar og hljóðbækur koma ekki í stað bóka. Hlustun kemur ekki í stað lestrar. Gúgl kemur ekki í stað þekkingaröflunar. Við getum öll séð fyrir okkur mynd af nútímafjölskyldu sem samanstendur kannski af fimm eða sex einstaklingum sem sitja í einu rými og grúfa sig allir ofan í símana þegjandi nema ef til vill hundurinn sem ekki hefur enn verið hlekkjaður við skjá. Hér er lykilorðið þögn. Fólk notar ekki tungumálið til samskipta sín á milli í sama mæli og það gerði nema ef til vill til að skiptast á stuttum athugasemdum. Við höfum, frú forseti, upplifað meiri breytingar hér á þjóðfélagsháttum en aðrar kynslóðir lengi og því fylgir ekki bara meiri velmegun, meiri aðgangur að upplýsingum og afþreyingu heldur líka menningarrof. Niðurstöður PISA sýna djúpstæðan samfélagslegan vanda.


Ræðumaður: Oddný G. Harðardóttir

Forseti lítur svo á að samkomulag sé um að þingfundur geti staðið lengur í dag en þingsköp kveða á um.


Ræðumaður: Kristrún Frostadóttir

Virðulegi forseti. Samfylkingin hefur kannski ákveðið að forgangsraða ákveðnum málefnum og aðferðafræði sem hún telur líklegra að við náum í gegn vegna þess að staðreyndin er sú á þessum tímapunkti að við fáum hér ítrekað inn í þingið — það var reyndar líka þannig á tímabili síðustu ríkisstjórnar sem Samfylkingin sat í, en líka þessarar ríkisstjórnar, og hæstv. matvælaráðherra Svandís Svavarsdóttir er núna komin með enn eitt stóra sjávarútvegsfrumvarpið. Ég óttast einfaldlega að við festumst í viðjum þess að það á að reyna að gera svo margt í einu og svo flóknar breytingar að það hreyfist ekkert í aukinni gjaldtöku af greininni. Það er það sem við þurfum á tímum sem þessum. Ég ítreka það sem ég sagði hér áðan, það er stórkostlegt að það gangi vel í sjávarútvegi en við eigum öll að eiga í þessari velgengni og það er forgangsatriði hjá mér og okkur í Samfylkingunni, og ég vona að við getum náð saman um það, að við fáum meiri hluta af auðlindarentunni okkar. Aðferðafræðina getum við alveg rætt. En ég held að við eigum að sameinast um það að standa ekki stappi um aðferðafræðina og byrja a.m.k. á gjaldtökunni.


Ræðumaður: Kristrún Frostadóttir

Herra forseti. Ég þakka hv. þingmanni fyrir áhugaverða framsetningu. Þetta er nefnilega svo skemmtilegur punktur í samhengi við aðhaldið, 700 millj. kr. í aðhald á tekjulægsta og eignaminnsta fólkið í landinu. Nokkrir milljarðar í fjölgun ráðuneyta. 700 millj. kr. aðhaldskrafa á tekju- og eignaminnsta fólkið í landinu og 2 milljarðar í fjölgun ráðuneyta. Þetta er auðvitað ekki eðlileg framsetning. Það þurfti ekkert þetta aukaráðuneyti. Ég tek heils hugar undir að það þarf að ráðast í endurskipulagningu eða kannski fara bara aftur um eitt kjörtímabil vegna þess að ég er enn þá að átta mig á þessari nýju ráðherraskipan ef ég segi alveg eins og er. Ég er mjög opin fyrir því að það verði gerð endurskoðun á ráðherraembættunum. Ég held að það þurfi ekki svona mörg ráðherraembætti á Íslandi og það sé miklu eðlilegra að fara aftur til fyrri tíðar í því samhengi. Það er í rauninni grátlegt að hugsa til þess að það sé verið að spara við tekjulægsta og eignaminnsta fólkið í landinu svo fólk geti setið hér aukalega til hliðar.


Ræðumaður: Kristrún Frostadóttir

Herra forseti. Hv. þingmaður vekur máls á því að það sé eðlilegt að vænkist hagur fólks þá hljóti það ekki lengur bætur. En tökum t.d. vaxtabætur sem dæmi, það á að greiða núna samkvæmt þessum fjárlögum, ef þau fara óbreytt í gegn, 2 milljarða á næsta ári. Fyrir u.þ.b. tíu árum síðan, að nafnverði,  algerlega óháð fólksfjölgun og verðbólgu, voru greiddir út 9 milljarðar í vaxtabætur. Það er eitthvað athugavert við þessar tölur. Það er búið að eyða þessu kerfi út. Það voru mun fleiri fjölskyldur í landinu sem fengu vaxtabætur hérna áður. Það er eitt að segja að það eigi að vera með skerðingarmörk, annað að hafa þau með þeim hætti að þau fylgi engan veginn verðlagi og launum og meira að segja eignaverði sem fólk getur ekki greitt sér út til að eiga fyrir greiðslubyrði. Ég held að það sé mikilvægt að hv. þingmaður skoði það í því samhengi. Varðandi önnur kerfi þá má eflaust leita að fleiri stuðningsúrræðum en ég sé ekki ástæðuna fyrir því af hverju við þurfum að finna upp hjólið þegar t.d. löndum í kringum okkur hefur gengið býsna vel með umrædd kerfi, sem við viljum einfaldlega styrkja frekar en veikja.


Ræðumaður: Kristrún Frostadóttir

Virðulegi forseti. Ég þakka hv. þingmanni fyrir andsvarið. Auðvitað er það bara ánægjulegt ef þetta var ákveðinn misskilningur, ég er hér bara að lesa beint upp úr orðum formanns Framsóknarflokksins. Vinna og velferð, hvað kemur fyrst? Ein helsta ástæðan fyrir því að við erum með eins mikla atvinnuþátttöku og raun ber vitni er m.a. vegna þess að við byggðum upp velferðarkerfin okkar á sínum tíma og hleyptum konum út á vinnumarkað. Það er ein helsta ástæðan fyrir hagvexti á eftirstríðsárunum. Það er ekki þannig, hænan eða eggið. Þetta vinnur saman. Jafnaðarstefnan gengur út á að sjá að þetta vinni saman. Þegar ég tala um bætur þá snýst það ekkert um að reyna að borga fólki óþarflega miklar bætur. Bætur í landinu eru ekki það háar að fólk sem er á háum tekjum eða eignamikið fái þær. Spurðu bara einhvern hérna inni eða einhvern þarna úti hvort hann hafi fengið barnabætur eða vaxtabætur. Það eru mjög fáir einstaklingar. Þess vegna erum við að leggja áherslu á að það sé samt verið að skerða vaxtabótakerfið þrátt fyrir þessa fáu einstaklinga og ég vil bara vekja hv. þingmenn til umhugsunar um hverjir það eru sem eru að missa af þessum 700 millj. kr. núna í 2. umræðu.


Ræðumaður: Kristrún Frostadóttir

Virðulegi forseti. Ég vek athygli í þessu samhengi að mér skilst, nema það hafi farið fram hjá mér, að Reykjavíkurborg sé eina sveitarfélagið sem hafi samið við ríkið um í rauninni svona framtíðarsýn í veitingu lóða sérstaklega til slíkrar uppbyggingar. Ég er ekki með það í kollinum nákvæmlega hvar slíkar lóðir gætu verið en vissulega átta ég mig alveg á því að það má ræða til að mynda Úlfarsárdal og fleiri svæði, þar hefur verið rætt um hvort það eigi að breyta eitthvað mörkunum. Ég segi þetta með fyrirvara um að ég veit að það eru aðrir þættir á bak við þetta. En auðvitað er allt undir í svona umræðu, ég viðurkenni það. Ég vil samt vekja sérstaklega athygli á einu, óháð lóðastöðunni, því ég átti mjög áhugavert samtal við Fjarðabyggð á sínum tíma þar sem þau bentu á mikilvægi, af því að það er alltaf verið að tala um aðrar íbúðir en í almenna íbúðakerfinu, á mikilvægi stofnframlaga og uppbyggingar almenna íbúðakerfisins til þess að halda byggingarverktökum á svæðinu virkum. Helsta vandamálið líka í uppbyggingarkostnaði á Íslandi hefur verið þetta flökt og efnahags- og afkomustaða byggingarverktaka. Þau sjá það sem hlutverk sitt að vernda stöðu þessara verktaka og verkefnastöðu svo þeir geti sinnt líka hinum markaðnum.


Ræðumaður: Kristrún Frostadóttir

Virðulegur forseti. Ég þakka hv. þingmanni fyrir andsvarið. Ég held að staðan varðandi verk- og tekjuskiptingu sveitarfélaga sé kannski stærri en svo að við fullræðum hana á einni mínútu. Það hefur ekki tekist að koma með niðurstöðu í viðkomandi nefnd um árabil. En ég held að það liggi alveg fyrir að það þarf að fara aukið fjármagn í þessi úrræði, annaðhvort með auknu svigrúmi sveitarfélaga til einhvers konar gjaldtöku, það er hámark á útsvari eins og sakir standa og það eru takmarkaðir tekjustofnar, eða það verður breytt greiðslufyrirkomulag þarna á milli. Ég veit að á Norðurlöndunum er þessu háttað með öðrum hætti. Þar er sjálfstæði sveitarfélaga minna. Ég átta mig á því. En ég held að við þurfum samt að taka þessa umræðu, hvernig við verjum best þjónustuna og taka hana alvarlega vegna þess að við vitum það öll að ef t.d. þessar gjaldskrárhækkanir ganga til baka, sem mörgum þykir vissulega æskilegt og auðvitað finnst mér það líka, þá veit líka hv. þingmaður það jafn vel og ég að afkoman hjá þessum sveitarfélögum mun ekkert líta neitt sérstaklega vel út og þau hafi eiginlega enga aðra kosti í stöðunni nema skera niður í grunnþjónustu.


Ræðumaður: Kristrún Frostadóttir

Virðulegi forseti. Hér er tekið á mörgu og ég ætla kannski að einbeita mér, a.m.k. til að byrja með, að barnabótahliðinni. Ég held að margir geti tekið undir að það væri ákjósanlegt ef þessi staða væri ekki uppi í Reykjavík og víða annars staðar. Vissulega er fjöldi barna í Reykjavík á ákveðnum biðlista. Ég held að við verðum í því samhengi hins vegar að hafa í huga að börn eru ekki börn bara í þetta eina ár sem þau bíða á biðlista eftir að komast á leikskóla. Börn eru ekki börn bara í þessi þrjú, fjögur ár sem þau eru á leikskóla. Börn eru börn þar til þau verða 16, 17, 18 ára gömul og í norrænum barnabótakerfum eru barnagreiðslur lengur en bara vegna barna á leikskólaaldri. Vissulega er vandi til staðar en hann er mögulega í eitt ár, það er ár sem þarf að laga og þetta er ekki allt leikskólaárið. Ég vil líka vekja athygli á að í umræddri skýrslu um hversu vel er haldið utan um börn á Íslandi er sérstaklega talað um að sveitarfélögin hafi staðið sig vel. Já, hvers vegna hafa sveitarfélög staðið sig vel? Vegna þess að gjöldin hafa verið lág. Nú ætlar flokkur hv. þingmanns m.a. að snúa þessu við, snúa við því sem hefur verið talinn aðalkosturinn í rauninni til að vega á móti lágum barnabótum á Íslandi, sem eru lág leikskólagjöld. Nú ætlar flokkur hennar að snúa þessu við og rýra þar með hag barnafólks.


Ræðumaður: Kristrún Frostadóttir

Virðulegur forseti. Ég þakka hv. þingmanni fyrir fyrirspurnina. Svo ég vindi mér bara strax í spurninguna um norrænt kjaramódel þá vænti ég þess að hún sé að tala um SALEK-fyrirkomulagið. Er það það sem hv. þingmaður er að tala um, þá staðreynd að ramminn sé miðaður við svigrúm útflutningsgreinanna í landinu? Ég er bara að hugsa upphátt af því þetta var svolítið óskýr spurning. Staðan er sú, eins og ég hef kannski reifað hér í löngu máli, að ef það væri vilji hjá þessari ríkisstjórn og þar með talið Sjálfstæðisflokknum að fara yfir í norrænt kjaramódel þá þarf að vera norrænt tilfærslukerfi til staðar. Kjaramódelið byggir á því að kjörin séu bætt með öðrum hætti en í gegnum launaliðinn. Það er ekki hægt að taka launin niður, gera þá kröfu á verkalýðshreyfinguna, ef ekki er verið að bæta kjör með öðrum hætti. Þannig að já, ég styð að við förum í þá átt. En ég er einfaldlega að leggja áherslu á að ég sýni því skilning að verkalýðshreyfingin hefur ekki talið sér fært að komast þangað vegna þeirrar verulegu kjararýrnunar sem fælist í því ef það kemur ekkert á móti á húsnæðismálahliðinni, til að mynda í vaxtabætur og húsnæðisbætur.


Ræðumaður: Kristrún Frostadóttir

Virðulegi forseti. Ég ætla að byrja á því að þakka fyrir störfin hingað til í nefndinni. Hún hefur ekki lokið alveg vinnu núna fyrir áramót þar sem við eigum eftir að taka fyrir 3. umræðu þessara fjárlaga, þar sem mér skilst að einhverjar breytingar komi inn, og eins fjáraukann en þetta hefur að mörgu leyti verið býsna ánægjulegt samstarf þó að fólk hafi stundum greint á.

Mig langar að nýta tækifærið núna við þessa umræðu fjárlaga til að setja þau kannski í svolítið stærra samhengi, samhengi sem við náum oft ekki að ræða vegna þess að það er verið að rífast um einstakar tölur innan einstakra málaflokka, þótt vissulega hafi Samfylkingin skoðun á því. Ég held að það sé mikilvægt að við skoðum áhrifaþætti verðbólgu og að við skoðum líka hvernig beiting ríkisfjármála í fjárlögum næsta árs og þessi komandi ár geti stuðlað að auknum efnahagslegum stöðugleika og betri kjörum fyrir fólkið í landinu, því þetta hlýtur auðvitað að vera stóra hagsmunamálið í umhverfi þar sem verðbólga er þrálát og vaxtastigið er rúmlega 9%. Það má í raun segja að við séum hálfpartinn með verðbólguna í fanginu þessa dagana og það á auðvitað við um ríkissjóð og við þurfum að velta því fyrir okkur hvað það er sem veldur þessari miklu verðbólgu og háu vaxtastigi. Þetta ætti að mínu mati að vera lykilspurning núna við afgreiðslu fjárlaganna af því að þessar aðgerðir sem verið er að ráðast í og það hvernig ríkissjóði er beitt þarf að tryggja í fyrsta lagi að við komumst út úr þessu ástandi og síðan í öðru lagi að við komumst ekki skjótt í það aftur.

PeningamálumPeningamálumEf við lítum aðeins til þeirra þátta sem við getum haft hér áhrif á þá er ég fyrst og fremst að hugsa um innlendan verðþrýsting. Má þar nefna húsnæðisverð og launahækkanir. Það má líka tala um álagningu á vöru og þjónustu og gjaldskrárhækkanir á vegum hins opinbera. Ég vil í þessu samhengi benda á að Seðlabankinn benti nýverið á í sínum að hækkun launakostnaðar hafi vegið þyngra í verðbólgu síðustu ára en aukinn hagnaður fyrirtækja en að framlag beggja stærða hafi þó verið meira en sögulega séð. Þó væri ekki að sjá að aukna verðbólgu mætti rekja til hærri álagningar. Hér eru auðvitað í verið að álykta heilt yfir um atvinnugreinar.

Það hefur vissulega hægt á húsnæðisverðhækkunum en húsnæðisverð vegur enn þá mjög þungt og við verðum að athuga að uppsafnaðar hækkanir hafa auðvitað áhrif á kjarakröfur fólks, jafnvel þótt hækkunarhrinan sé farin að hægja á sér. Þá losna kjarasamningar á næstu vikum, þar sem markmiðið er að semja til langs tíma, og jafnframt berast nú fréttir af miklum gjaldskrárhækkunum sveitarfélaga um land allt.

Það eru þessir þrír þættir sem ég ætla sérstaklega að taka hérna fyrir; launahækkanir, húsnæðisverð og gjaldskrárbreytingar sveitarfélaga. Þær hafa mjög beina tengingu við efnahagsstjórn ríkisstjórnar hverju sinni. Ég bendi sérstaklega á efnahagsstjórn ríkisstjórnar vegna þess að hagstjórnarhlutverk ríkisins er umtalsvert meira en sveitarstjórna, vegna þess að það er eðlismunur á rekstri þessara stjórnsýslustiga. Nú ættu stjórnvöld því að íhuga mjög vandlega með framlagningu þessara fjárlaga hvernig megi draga úr hækkun á þessum þremur liðum, gjaldskrárhækkunum, húsnæðisverði og launahækkunum, sem annars viðhalda vítahring verðbólgu og vaxta og ekki aðeins á næsta ári heldur um ókomna tíð.

Forseti. Mig langar aðeins að tala um laun og bætur hér inni því launaliðurinn er mjög stór áhrifavaldur í íslensku efnahagslífi. Um fjórðungur, eða hátt í 30% eftir því hvernig það er reiknað, af útgjöldum ríkissjóðs er vegna launa. Hjá sveitarfélögum er hlutfallið um 50% og hjá mörgum fyrirtækjum, sérstaklega smærri félögum, eru laun líka stærsti hluti kostnaðar. Aðhaldskröfur hér og þar í ríkisrekstri blikna því mjög fljótt í samanburði við kostnað af miklum launahækkunum.

Hagstjórn undanfarinna missera, sem við höfum verið að ræða, hefur falið í sér að aðhaldinu hefur að miklu leyti verið útvistað til ókjörinna embættismanna í Seðlabankanum, og það hafa fleiri aðilar hér farið yfir í umræðunni á undanförnum klukkutíma. Þessi aðgerð, vaxtahækkunaraðgerð, felur í rauninni í sér almenna aðhaldskröfu á íslenskan almenning óháð stétt og stöðu og raunar er það svo að tekjuminnsta, eignaminnsta og skuldsettasta fólkið, unga fólkið, hefur liðið fyrir þessa stefnu enda falla vaxtahækkanir þyngst á þennan hóp á meðan skuldlítið fólk á miðjum aldri, eignamikið fólk og  fólk með fjárhagslega sterkt bakland hefur sloppið langtum betur. Ríkisstjórn Katrínar Jakobsdóttur áttar sig nefnilega ekki á því að kjarabætur í gegnum tilfærslukerfin okkar, hvort sem það eru barnabætur, vaxtabætur eða húsnæðisbætur, eru bestu kjarabætur sem hægt er að veita fólkinu í landinu.

Tökum sem dæmi tvo einstaklinga í sömu vinnu á sömu launum. Annar einstaklingurinn er í sambúð í eigin íbúð, á foreldra sem gátu aðstoðað viðkomandi við að koma sér inn á húsnæðismarkaðinn og er þess vegna skuldlítill. Hinn einstaklingurinn er einstæður með tvö börn og á leigumarkaði. Ef aðeins á að bæta kjör fólks í gegnum launaliðinn fá þessir tveir aðilar sömu launahækkunina þrátt fyrir að annar aðilinn finni takmarkað fyrir vaxtahækkunum, sé með tvöfaldar heimilistekjur og þurfi ekki að sjá fyrir börnum á meðan hinn fær yfir sig leiguverðshækkun ofan á þunga greiðslubyrði, þrefalt högg út frá nauðsynjavöruhækkun vegna þriggja einstaklinga á heimilinu og stendur einn undir heimilistekjunum.

Þegar laun eru hækkuð hækka þau óháð aðstæðum fólks innan sama launaflokks í sömu vinnu. Þetta er ofboðslega mikilvægt að skilja í því umhverfi sem við erum núna. Aðstæður þeirra verst settu eiga það þá til að knýja fram ýtrustu kröfur og þarna getur ríkið verið verulegur ventill á launahækkanir af því að kjarabætur í tilfærslukerfunum taka mið af aðstæðum fólks. Slíkar bætur leka ekki um kerfið enda eru þær mjög persónubundnar, ólíkt prósentuhækkunum sem eiga það til að smitast upp allan launastigann. Út á þetta ganga leikreglurnar í leikskipulaginu sem svo oft er vitnað til á Norðurlöndum, sem íslenskir ráðamenn og atvinnurekendur nefna gjarnan þegar það er ósætti um launakröfur, þ.e. að erlendis séu launahækkanir ekki endilega eins miklar og hér. En þarna skipta aðstæður máli. Það er ekki hægt að tala hér fyrir einhvers konar leikskipulagi þar sem ríkið virðir ekki leikreglurnar.

Virðulegur forseti. Stjórnarflokkarnir eru nú að fara inn í 2. umræðu fjárlaga með tillögur sem fela í sér samdrátt í úrræðum sem jafna aðstöðu fólks gagnvart núverandi efnahagsástandi. Uppleggið fyrir kjarasamninga í janúar næstkomandi, þar sem 30% af útgjöldum ríkisins m.a. eru undir, er eftirfarandi: 5.000 manns er hent út úr vaxtabótakerfinu og lækka greiðslur til vaxtabóta í heild úr 2,8 milljörðum í 2,1 milljarð, og sparar ríkið sér þar með 700 millj. kr. sem telst sem aðhald. Þessi ákvörðun, þessi sparnaður upp á 700 millj. kr., á sér stað þrátt fyrir að stýrivextir hafi hækkað úr 6% í rúmlega 9% á einu ári og verðbólga reynist þrálát. Það er ágætt fyrir fólk hér inni að hafa það í huga að þeir einstaklingar sem hingað til hafa reitt sig á vaxtabótakerfið, sem eru mjög fáir Íslendingar eða um 13.000 manns, eru tekjulægstu og eignaminnstu einstaklingarnir á landinu, ungt fólk mikið til. Þannig að hvaðan erum við að taka þessar 700 millj. kr.? Á hverjum er það aðhald að bitna? Á tekjulægsta og eignaminnsta fólkinu í landinu, þessum örfáu Íslendingum sem enn þá hljóta vaxtabætur. Þar á spara pening.

Þá er samdráttur í samþykktum fjárheimildum til húsnæðisbóta milli ára, úr 9,5 milljörðum í 9 milljarða, á sama tíma og leiguverð hefur hækkað um 4% á árinu. Við vitum það öll hér inni sem eitthvað höfum fylgst með að staða leigjenda sem nýta slíkar bætur er jafnan enn verri en hjá þeim sem hafa keypt sér eign og þá sér í lagi á tímum hækkandi verðs á nauðsynjavöru. Til viðbótar bendir allt til þess að meiri verðbólga en áður var áætluð hjá fjármálaráðuneytinu feli í sér í raunrýrnun á upphæð barnabóta til tekjulægsta hópsins á Íslandi. Þarna sér ríkisstjórnin sér leik á borði til að efna til aðhalds með því að fjarlæga nokkra milljarða úr tilfærslukerfunum okkar, sem voru orðin verulega veik fyrir, á komandi ári. Aðhaldið beinist að tekjulægsta, yngsta og viðkvæmasta hópnum.

Svona hagstjórn lýsir algeru skilningsleysi á samtryggingunni okkar, skilningsleysi á samspili ríkis, atvinnulífs og verkalýðshreyfingar sem hefur verið grundvöllur öflugra samfélaga á Norðurlöndunum og var fyrirmynd í uppbyggingu velferðarkerfisins hér heima. Það er jafnan vitnað til þess að töfralausnir séu ekki til staðar til að koma hér á stöðugleika í efnahagslífinu en fyrir öllu sé að fólki virði leikreglurnar sem eru settar. Spurningin mín er: Hvert er þó hið raunverulega leikskipulag sem ríkisstjórnin telur sig starfa eftir? Íslendingar vilja öryggi í efnahagsmálum, atvinnumálum og velferðarmálum og núverandi ríkisstjórn hefur byggt erindi sitt á stöðugleika en fylgir sjálf engum reglum þar um. Ríkisstjórn sem skilur leikreglurnar í norrænu velferðarríki skilur mikilvægi þess að mæta ekki tómhent til leiks inn í langtímakjaraviðræður þegar tilfærslukerfin eru orðin jafn veik og raun ber vitni.

Forseti. Ég vil í þessu samhengi vekja athygli á þeim sláandi tölum sem hv. fjárlaganefnd barst um þróun fyrirframgreidds erfðaskatts sem sýna að af þeim 74 milljörðum sem voru greiddir í arf fyrir fram á fyrsta helmingi þessa árs runnu 49 milljarðar áfram til efstu tíundarinnar — 49 milljarðar af 74 milljörðum. Það hverra manna þú ert skiptir nefnilega máli á Íslandi, það er ekki hægt að horfa fram hjá því. Hækkanir fasteignaverðs hafa svo ýtt undir þessa þróun og benti fjármálaráðuneytið sjálft á að aukning í fyrirframgreiddum arfi kæmi að öllum líkindum til vegna aðstæðna á húsnæðismarkaði. Við vitum að getunni til að aðstoða unga fólkið vegna íbúðakaupa er stórkostlega misskipt í landinu. Það hefur rekið fleyg á milli þeirra sem eiga sterkt fjárhagslegt bakland og þeirra sem ekki eru í slíkri stöðu og með áframhaldandi þróun mun bilið á milli þeirra breikka. Í ljósi þessarar stöðu er merkilegt að ríkisstjórnin skilji ekki mikilvægi þess að styrkja tilfærslukerfin til að standa undir kjarabótum í landinu enda eru þau kerfi best til þess fallin einmitt að taka mið af mismunandi baklandi fólks.

Virðulegi forseti. Svör forystufólks ríkisstjórnarinnar við því hvers vegna eigi að taka markviss skref í niðurfellingu vaxtabótakerfisins, eins og er verið að gera í raun í 2. umræðu fjárlaga með því að fjarlægja 700 millj. kr. út úr kerfinu, hafa verið á þann veg að kerfið ýti undir of mikla skuldsetningu og þar með eftirspurn á fasteignamarkaði. Með öðrum orðum vinni það í rauninni á móti vaxtahækkunum og þar með aðhaldi Seðlabankans. Að hluta til er þetta rétt en það er algjörlega háð umfangi slíkra aðgerða og háð því hvaða aðrir kostir eru í boði hverju sinni.

Sama fólkið og vill draga úr vaxtabótum vegna umræddra eftirspurnaráhrifa, umræddra eftirspurnaráhrifa hjá tekjulægsta og eignaminnsta fólkinu í landinu sem virðist bera aðalábyrgð á þenslunni í landinu, talar nú fyrir því að fólk bjargi sér með því að færa sig yfir í verðtryggð lán. Þetta hefur heyrst frá seðlabankastjóra sem og fyrrverandi fjármálaráðherra og formanni Sjálfstæðisflokksins. Áhrifin af slíkri skuldbreytingu eru í raun þau sömu og af vaxtabótum fyrir utan það að allir á Íslandi, óháð baklandi og fjárhagslegri stöðu, geta fært sig yfir í verðtryggt lán á meðan hugmyndin á bak við vaxtabótakerfið er að stilla það af eftir tekju- og eignastöðu fólks. Þá frestar yfirfærsla yfir í verðtryggð lán bara vandanum með því að rýra eignastöðu fólks í viðkvæmustu stöðunni og skapar þannig vandamál síðar meir á efnahagsreikningum þeirra sem það þola illa. Vaxtabætur koma aftur á móti í veg fyrir að vandinn vindi upp á sig inn í framtíðina og sumir geta haldið sér áfram í óverðtryggðum lánum.

Í fullkomnu kerfi værum við ekki með niðurgreiðslur á vaxtagreiðslum fólks til bankanna en kerfið okkar er ekki fullkomið. Stjórnvöld tala gjarnan um að þau vilja frekar eyða fjármagni í uppbyggingu húsnæðis til að auka framboð og draga þannig úr húsnæðisverðhækkunum en það er í fyrsta lagi langtímaverkefni sem verulega illa hefur gengið að koma af stað og á meðan eru ákveðin heimili í landinu í verulegum vandræðum. Í öðru lagi felur það í sér niðurlagningu á „skattafslætti“, sem vaxtabætur eru óneitanlega, til heimila eftir stöðu þeirra. Sömu stjórnvöld hafa heldur ekki viljað ýta undir lækkun á framkvæmdakostnaði á hagkvæmum íbúðum með því að fella niður virðisaukaskatt af slíkum byggingum, en sú aðgerð gæti einmitt ýtt undir uppbyggingu á hagkvæmum íbúðum umfram aðrar. Það hefur ekki verið vilji til þess. Þess vegna spyr ég: Hvað ætla stjórnvöld að gera til skamms tíma til að halda aftur af verulegum launahækkunum eftir áramót? Umræðan hérna inni verður að taka mið af raunveruleikanum, ekki bara af fullkomnu hagfræðilíkani sem leitar í einhvers konar jafnvægi til langs tíma. Margir geta ekki beðið og ef fram heldur sem horfir birtast þessar kjarakröfur einfaldlega í kjaraviðræðum á komandi árum.

Virðulegi forseti. Það hefur mikið verið talað um þjóðarsátt í samhengi við verðbólgu í landinu, að við göngum í gegnum þetta saman. En eitt er víst, að þjóðarsátt mun aldrei nást á Íslandi meðan við búum við stjórnarfar þar sem ítrekað er gert lítið úr mikilvægum þáttum samtryggingar okkar. Umrætt skilningsleysi hefur m.a. komið fram í málflutningi formanns Framsóknarflokksins sem tók svo til orða í þinginu í lok síðasta mánaðar, aðspurður um viðhorf hans til þess að halda 5.000 heimilum hið minnsta í vaxtabótakerfinu, leyfi forseta:

„Það sem við erum að reyna að gera er að auka framboðið á húsnæði, reyna t.d. að setja fjármuni inn þar sem fólkið sjálft getur þá vonandi samið um hærri laun, sem þýðir að það þarf minni bætur en getur staðið í sjálfbæru samfélagi. Afleiðingin verður hins vegar sú sama: Fólk mun ráða við þá greiðslubyrði sem það er með en þarf ekki að lifa á bótum og bótahugsun frá ríkinu.“

Hér er alið á mjög neikvæðri merkingu bóta með notkun á orðinu „bótahugsun“, líkt og um skammaryrði sé að ræða. Þetta heyrist frá formanni Framsóknarflokksins þegar staðreyndin er sú að tilfærslu- eða „bótakerfin“ eru framúrstefnuleg hagstjórnartól sem hafa verið mikilvægur grunnur að sjálfbærri samvinnu ríkis, atvinnurekenda og launafólks í samningum um kaup og kjör á Norðurlöndum. Hugsunarhátturinn sem birtist þarna í orðræðu formanns Framsóknarflokksins útvistar í raun ábyrgðinni á efnahagskröggum til fyrirtækja. Formaðurinn telur eðlilegt að kjarabætur séu allar sóttar í vasa launagreiðenda og hefst þá hin þekkta víxlverkun launa og verðlags. Núverandi ríkisfjármálastefna hefur þannig skapað verulegan vanda meðal margra vel rekinna fyrirtækja í landinu. Skortur á öruggum velferðarramma og öflugum jöfnunartækjum sem taka mið af aðstæðum fólks eftir tímabilum í lífinu og bakgrunni þeirra hefur orðið til þess að fyrirtækin þurfa að bera með flötum hætti nær alla ábyrgð á hækkun á húsnæðisverði og kjararýrnun í landinu. Eðlilegra væri að stjórnvöld öxluðu ábyrgð á efnahagsóstjórninni og dreifðu byrðunum af kjarabótum um hagkerfið eftir svigrúmi hverju sinni.

Virðulegi forseti. Þriðji þátturinn, til viðbótar við launaþáttinn og húsnæðisstöðuna, sem er vert að staldra við í núverandi kjaraumhverfi er væntanlegar gjaldskrárhækkanir sveitarfélaga. Það þarf að velta því upp með hvaða hætti sveitarfélög geta yfir höfuð verið ventill á verðlags- og launaþróun út frá þeirra rekstrarmódeli. Í stuttu máli er rekstur sveitarfélaga alls ólíkur rekstri ríkis að því leyti að launakostnaður er um tvöfaldur sem hlutfall af rekstri þeirra miðað við ríkið. Það þýðir að á tímum mikilla verðlags- og launahækkana verður reksturinn mjög fljótt fyrir áhrifum. Á sama tíma innheimta sveitarfélögin ekki virðisaukaskatt sem er sá skattstofn sem skilar hvað mestum hækkunum til ríkisins þegar verðbólga er til staðar og vinnur þar á móti öðrum hækkunum gjaldamegin hvað afkomu varðar. Vissulega skila fasteignamatshækkanir sér í tekjuhækkun hjá sveitarfélögum en að öðru leyti geta sveitarfélögin mjög lítið gert til að auka tekjur sínar nema með flötum hætti, og þetta þekkja allir hér inni sem hafa setið í sveitarstjórn. Svigrúmið er lítið sem ekkert, hámark er á útsvari sem má innheimta, sveitarfélögin fá ekkert vegna fjármagnstekna og geta ekki lagt á skatta eftir tekjustöðu fólks. Þá er langstærsti hluti útgjalda þeirra bundinn í lög sett af ríkinu. Við það bætist að málaflokkar sem hafa færst yfir á hendur sveitarfélaganna hafa verið illa fjármagnaðir og er málaflokkur fatlaðs fólks þar umfangsmestur hvað halla varðar. Núverandi fjárlagafrumvarp gerir vissulega ráð fyrir því að sveitarfélögunum verði bættir um 6 milljarða kr. á ársgrundvelli til að mæta þessari vanfjármögnun en uppsafnaður halli, sem sumir vilja meina að sé hátt í 50–60 milljarðar, er enn til staðar.

Halda mætti hér áfram í tilfelli annarra málaflokka, en ríkið getur einfaldlega ekki horft fram hjá því að þær flötu gjaldahækkanir sem sveitarfélögin boða víða í dag eiga líka uppruna sinn á borði ríkisins sem hefur stundað niðurskurð bakdyramegin og dregið lappirnar í endurskoðun tekjuskiptingar ríkis og sveitarfélaga. Ríkisstjórnin hefur með þessum hætti sýnt rekstrarstöðu og ólíku eðli sveitarfélaga frá rekstri ríkisins mjög takmarkaðan skilning.

Forseti. Áður en ég fer yfir breytingartillögur okkar í Samfylkingunni sem birtast í nefndaráliti 2. minni hluta er ágætt að staldra við enn þá stærri mynd sem varðar vexti og verðlagsbreytingar. Þetta er umræða sem oft einkennir fjárlagaumræðuna; umfang útgjalda og tekna og hvar raunverulega er svigrúm til breytinga. Því er gjarnan haldið fram að útgjaldavöxtur hjá ríkinu hafi verið of mikill síðustu ár. Ljóst er af opinberum tölum um útgjöld ríkissjóðs að þau liggja nú í meðaltali síðustu 20 ára sem hlutfall af landsframleiðslu og fara lækkandi á tímabili fjármálaáætlunar, ef við lítum fram hjá árunum 2009–2011 og 2020–2021 þegar Covid skall á. Erfitt er því að halda fram að stórkostlegur útgjaldavandi sé til staðar í sjálfu sér. En óháð því hvort við teljum vöxtinn eðlilegan eða ekki þá hljótum við að velta því fyrir okkur hvaða ákvarðanir er verið að taka til að raunverulega hemja útgjaldavöxt til framtíðar og tryggja þannig stjórn á ríkisrekstrinum, því öll viljum við hér inni fara vel með peninga.

Kerfislægur útgjaldavöxtur virðist nefnilega skýra að nær öllu leyti þá útgjaldaaukningu sem á sér stað núna milli áranna 2023 og 2024. Fjármála- og efnahagsráðuneytið reiknaði út fyrir fjárlaganefnd hverjar „raunverulegar ákvarðanir“, eða það sem á ensku kallast, með leyfi forseta, „discretionary spending“, væru útgjaldamegin í frumvarpinu og kom þar fram að um 9 milljarða væri að ræða sem væru byggðir á slíkri „ákvörðun“. Annað fellur þá til vegna launa-, verðlags- og gengisbóta, fastra samninga, fólksfjölgunar í einhverjum tilvikum og lögbundinna hækkana. Af þessum 9 milljörðum nettó, sem eru sem sagt útgjöldin að teknu tilliti til aðhaldsráðstafana, voru reyndar 11 milljarðar plús megin vegna viðbótarverðbólgu sem mældist á yfirstandandi ári og þurfti að bæta við fjárlagagrunninn fyrir næsta ár. Í rauninni var því ekki um neinar nettóútgjaldaákvarðanir að ræða samkvæmt þessum mælikvarða frá fjármálaráðuneytinu sjálfu.

Tölurnar sem ráðherrar vitna gjarnan til þegar bent er á mikinn útgjaldavöxt stærstu málaflokka þeirra endurspegla ekki nema að takmörkuðu leyti aukna þjónustu og styrkingu málaflokkanna og sýna fyrst og fremst launakostnað og verðlagsbætur. Slæmur aðbúnaður starfsfólks, mikil innviðaskuld og veik tilfærslukerfi hafa þannig skilað sér í hærri launakröfum og verðbótum á öllum sviðum hjá ríkinu. Því til stuðnings má benda á að umræddar launa-, verðlags- og gengisbreytingar í fjárlagafrumvarpinu í ár nema 68 milljörðum og skýra um 65% af aukningu rammasettra útgjalda í frumvarpinu. Helmingur útgjaldaaukningarinnar í fjárlagafrumvarpinu í heild á milli ára er vegna umræddra verðbreytinga sem koma fyrst og fremst til vegna efnahagsóstjórnar í landinu.

Þegar þetta er raunin hlýtur sú spurning að vakna hvernig megi koma í veg fyrir undirliggjandi og kerfislægan vöxt í útgjöldum og nýta fjármagn frekar til að bæta þjónustu. Vandinn er sá að til að spara pening þarf stundum að eyða honum. Það þarf að fjárfesta í skipulagi á betur reknum kerfum í þágu þjóðar. Þetta er staðan, algerlega óháð því hvaða skoðun fólk hefur á því hvort útgjaldahlutfallið eigi að vera svona eða hinsegin til lengri tíma. Í staðinn er bara haldið hér áfram, fjárlög eftir fjárlög, á braut flats óskipulagðs niðurskurðar sem ýtir undir rekstrarkostnað til lengri tíma og heldur vítahringnum gangandi.

Talandi um flatt og stefnulaust aðhald þá liggur alveg fyrir að eina leiðin til að reka almannaþjónustu í landinu með skilvirkari hætti, sem flestir flokkar hér inni tala nú fyrir, og hægja þannig á þessum undirliggjandi útgjaldavexti er að fjárfesta skipulega í hagræðingu. Sú stefna sem hefur verið stunduð hér undanfarinn áratug, sem felst í að ráðast í flatar aðhaldskröfur á málaflokka, hefur rúið margar stofnanir inn að skinni og verulega dregið úr getu þeirra til að fjárfesta í hagkvæmari rekstri til lengri tíma. Við verðum að horfast í augu við það að eftir áratug af uppsafnaðri innviðaskuld upp á hundruð milljarða króna þarf þjóðarátak í að fjárfesta í almannaþjónustu og innviðum til að forðast það að þessi kerfislægi vöxtur vindi upp á sig.

Ég legg áherslu á að í nefndaráliti mínu má finna fjölda slíkra dæma og raunar er í áliti meiri hlutans farið yfir fjölda slíkra dæma, ef svo má segja.

Forseti. Hvað varðar tekjuhliðina þá þurfum við auðvitað að viðurkenna að til skamms tíma þarf að leggja meira fjármagn í fjárfestingu, skipulagsbreytingar og verja reksturinn svo við getum rofið þennan vítahring, og þar komum við að tekjunum. Svona aðstæður þekkja flestir þeirra sem standa í fyrirtækjarekstri, að það þurfi að fjárfesta í umbótum, en það hefur ekkert svigrúm verið til slíkra athafna á tímum þessarar ríkisstjórnar. Það er ekki vegna sífelldra krísa sem hafa dunið á heldur vegna meðvitaðra ákvarðana af pólitískum toga sem eiga rætur sínar að rekja til frjálshyggju Sjálfstæðisflokksins, stjórnmálastefnu sem bæði forsætisráðherra og formaður Framsóknarflokksins kvitta gagnrýnislaust upp á.

Í þessu samhengi er áhugavert að vitna til umsagnar fjármálaráðs, óháðs utanaðkomandi aðila sem rýnir fjármálaáætlun, um fjármálaáætlun í fyrravor þar sem kom fram að hlutfall heildartekna ríkissjóðs af vergri landsframleiðslu á áætlunartímabilinu yrði enn vel undir meðaltali áranna 1998–2021. Sögulegt meðaltal tekna ríkissjóðs sem hlutfall af landsframleiðslu fyrir þetta tímabil, 1998–2021, leiðrétt fyrir einskiptisliðum, er 30,4%. Nýjasta fjármálaáætlun ríkisstjórnarinnar sem fjárlagafrumvarp fyrir árið 2024 byggir á sýnir svart á hvítu að tekjuáætlun er undir því meðaltali allt tímabilið 2024–2028.

Fjármálaráð tekur líka fram í umræddri umsögn að hlutdeild aldraða, þ.e. 67 ára og eldri, af heildarmannfjölda hafi aukist verulega á umræddu tímabili, 1998–2021, og samfélagsgerðin hafi einnig breyst sem fylgi aðrar samfélagslegu kröfur og viðmið. Því ætti frekar ef eitthvað er að vera þrýstingur á tekjuöflun til að mæta útgjaldaþróun en tekjuskerðingu. Það er ljóst að ef tekjur haldast áfram undir sögulegu meðaltali, eins og sú fjármálaáætlun sem þessi fjárlög byggja á, verður meiri pressa á að halda útgjöldum lægri og úr því gati verður einfaldlega ekki dregið nema með frekari rýrnun grunnþjónustu á Íslandi, sérstaklega í ljósi þess sem ég fór yfir áðan um á hverju útgjaldavöxturinn hefur hingað til verið byggður sem eru fyrst og fremst verðlags- og launabætur. Það er ekkert svigrúm eftir í almennri þjónustu en til annars að bara skerða.

Eftir tekjulækkunarhrinu á árunum 2013–2016 bætti ríkisstjórn Katrínar Jakobsdóttur enn meira í og fjarlægði rúmlega 40 milljarða úr tekjugrunni ríkissjóðs á ársgrundvelli með skatta- og gjaldalækkunum, sem væri gott og vel ef þær hefðu ekki allar verið ófjármagnaðar. Fjármálaráð gerði einmitt þessa tekjulækkun að umtalsefni í fyrrnefndri rýni sinni á fjármálaáætlun í fyrra.

Mig langar í þessu samhengi, áður en ég fer yfir í breytingartillögur, að tala aðeins um þessa tekjurýrnun og skuldir kynslóðanna, afkomu ríkisins og stöðu innviða í landinu. Hér er ekki ætlunin að halda því fram að allur þessi tekjuauki sem fór út úr kerfinu okkar með umræddum lækkunum hefði annars átt að renna óskertur til ríkisins en ég bið ykkur að fara með mér í ferðalag í huganum og velta því fyrir ykkur í hvað þessir fjármunir hefðu frekar getað farið. Við erum með gífurlega innviðaskuld sem hefur ekki tekist að vinna upp, bæði sökum skorts á fjármagni en líka vegna þenslu sem einmitt tekjuauki myndi vinna á móti. Það er nefnilega aldrei rætt hér inni þegar það á að beina aðhaldi að tekjulægsta og eignaminnsta fólkinu í landinu, sem má núna ekki fá vaxtabætur á næsta ári, 5.000 heimili, um þá þenslu sem það olli líka að fara í ófjármagnaðar skattbreytingar í staðinn fyrir að a.m.k. fjármagna þær skipulega út frá þeim tekjustofnum þar sem svigrúm var. Það hefði verið hægt að setja þetta fjármagn eitthvert annað og þess vegna vekur þessi forgangsröðun óneitanlega upp spurningar. Ég ætla að taka eitt dæmi: Fjárfestingarátakið svokallaða, sem átti að taka við á tímum ríkisstjórnar Katrínar Jakobsdóttur og var í raun eitt aðalerindi hennar auk efnahagslegs stöðugleika — sem hefur auðvitað ekki ræst úr — hefur ekki náð að koma fjárfestingu ríkissjóðs upp í sögulegt meðaltal sem hlutfall af landsframleiðslu nema í eitt ár. Það var árið 2021 þegar hagkerfið var í sögulegri lægð vegna Covid og landsframleiðslan hrundi. Það var ekki vegna þess að fjárfestingin var orðin svo mikil. Ef miðað er við að fjárfesting hefði haldist í sögulegu meðaltali, þ.e. 2,5% af landsframleiðslu, sem er ekki fjarri alþjóðlegum viðmiðum í fjárfestingu ríkja, hefði þurft að fjárfesta fyrir rúmlega 230 milljarða á verðlagi ársins í ár til að bæta upp tapið í ládeyðunni á árunum eftir fjármálakreppuna. 230 milljarðar eru kannski um átta ár af því 40 milljarða tekjutapi sem fólst í ófjármögnuðum skattalækkunum ríkisstjórnar Katrínar Jakobsdóttur. Á þennan mælikvarða hefði ríkisstjórn hennar því getað lokað innviðagatinu á tveimur kjörtímabilum ef hún hefði ekki rýrt tekjurnar í upphafi tímabils.

Forseti Ég ætla núna að fara yfir kjarapakka 2. minni hluta sem eru sem sagt breytingartillögur okkar í Samfylkingunni við þessi fjárlög þar sem meginútgangspunkturinn er að vinna bug á verðbólgunni og milda efnahagshöggið fyrir heimilin. Þessar breytingartillögur eru fyrst og fremst lagðar fram til að sýna að það er önnur forgangsröðun til staðar sem má beita sér fyrir strax um áramótin án mikils flækjustigs. Hér er ekki ætlunin að taka yfir stefnu stjórnvalda enda er langtímasýnin bundin í stjórnarsáttmála og fjármálaáætlun og meðfylgjandi lagasetningu og það væri í raun frekar erfitt að ætla að taka þetta allt saman í fangið. Það væri þó óábyrgt af okkur að vekja ekki athygli á mikilvægum aðgerðum sem hægt væri að ráðast í til að aftra frekari vaxtahækkunum. Alþingi getur nefnilega gegnt lykilhlutverki í að draga úr verðbólguþrýstingi með fjármögnun á núverandi úrræðum, m.a. viðbótarkostnaði vegna jarðhræringa í Grindavík sem stjórnvöld virðast ekki ætla að fjármagna. Að sama skapi eru lögð til fjármögnuð úrræði sem milda höggið fyrir heimilin í landinu og geta þar með dregið úr launaþrýstingi á komandi ári, þrýstingi á um 25–30% af heildarútgjöldum ríkissjóðs.

Þessar tillögur eru lagðar fram til að gefa Alþingi tækifæri til að sýna að þingheimur taki þessa stöðu alvarlega og því höfum við fjármögnun útgjalda tvöfalda, til að stuðla að frekara aðhaldi og þar með snúa við vaxtahækkunum og bæta ráðstöfunartekjur heimilanna.

Ég ætla að byrja á að tala um beinar kjarabætur til heimilanna og stöðu ungra bænda í því samhengi. Við fögnum því auðvitað í Samfylkingunni að við sjáum auknar fjárveitingar til stofnframlaga í almenna íbúðakerfinu en við erum líka meðvituð um að slík uppbygging tekur tíma og hefur reynst erfið. Í ljósi ofangreindrar umfjöllunar um stöðu heimilanna og tilfærslukerfanna er þess vegna nauðsynlegt að bregðast við aukinni kostnaðarbyrði heimilanna, sér í lagi yngra og tekjulægra fólks, með því að styrkja vaxtabótakerfið. Við leggjum þess vegna til að ígildi 10.000 heimila verði hleypt inn í vaxtabótakerfið í stað þess að 5.000 heimili séu skert út úr kerfinu til að spara ríkissjóði og auka aðhald á eignaminnsta og tekjulægsta fólkið í landinu núna á milli ára. Það er mjög mikilvægt að halda því til haga á hverjum meiri hlutinn ætlar að spara umræddar 700 millj. kr. Frá því að síðustu fjárlög voru samþykkt hafa vextir hækkað um 50%, úr 6% í 9%, og þess vegna leggjum við til að svigrúm til greiðslu vaxtabóta hækki um 50%. Það þarf að sjálfsögðu að hreyfa og uppfæra eignaskerðingarmörkin til að taka mið af breyttu fasteignamati svo þessi fjárheimild rati nú einu sinni út, en það þekkjum við sögulega að hefur ekki gerst.

Tekjutíundirnar fyrir neðan eru auðvitað í ríkari mæli á leigumarkaði og þess vegna teljum við mikilvægt að styðja við þá aðila með hærri húsnæðisbótum og tímabundinni bremsu á hækkun leiguverðs eins og hefur verið gert í Danmörku. Í breytingartillögum við fjárlagafrumvarp það sem um ræðir leggjum við til að fjárheimild til húsnæðisbóta verði hækkuð um 1 milljarð umfram þá tillögu sem er hér frá ríkisstjórninni, vegna þess að sú tillaga ríkisstjórnarinnar gerir ráð fyrir að lækka fjárheimild milli ára úr 9,5 milljörðum í 9 milljarða. Með þessari breytingartillögu okkar er í það minnsta gert ráð fyrir að fjárheimildin taki mið af hækkun leiguverðs það sem af er ári. Við vitum að húsnæðisbætur hafa á undanförnum árum ekki fylgt leiguverðshækkun, en bæturnar stóðu óhreyfðar frá árinu 2017 og fram á mitt síðasta ár. Síðan þá hefur ríkisstjórnin tvisvar sinnum hækkað húsnæðisbætur, sem ber að fagna, alls um 21%, en yfir umrætt tímabil hefur leiguverð hækkað að meðaltali um þriðjung.

Þá vill 2. minni hluti líka að það verði komið til móts við stöðu ungra og skuldsettra bænda í landinu í ljósi mikilla vaxtahækkana. Ég tel augljóst að það þurfi að endurskoða stuðning við bændur til lengri tíma, eins og stendur alltaf til, en líkt og gildir um önnur langtímaúrræði sem hér eru rædd, hvort sem það er uppbygging húsnæðis eða annað, er mjög mikilvægt að ríkisstjórnin grípi inn í til að koma í veg fyrir að núverandi efnahagsaðstæður hafi langvarandi og ófyrirséð eða óæskileg áhrif á stöðu greinarinnar. Því leggjum við til að 2 milljörðum verði varið í sérstakar vaxtabætur til bænda sem verði útfærðar til að ná til ungra bænda með þyngstu vaxtabyrðina. Slík aðgerð getur reynst mikilvæg verðbólguaðgerð ef hún er rétt útfærð, eins og í tilviki vaxtabótanna í aðdraganda kjarasamninga, ef hún kemur í veg fyrir mikinn verðþrýsting í gegnum afurðaverð. Þeir sem sýna slíkum bótum skilning ættu því líka að sýna vaxtabótum skilning, vegna þess að í mörgu er um hið sama að ræða.

Þá leggjum við til að styrkja framboðshliðina og kannski auka líkurnar á því að stofnframlögin rati út og haldi leiguverði á almennum íbúðum lægra með því að endurgreiðsluhlutfall virðisaukaskatts af vinnu manna við nýbyggingu almennra íbúða verði 60%, eins og var fyrir lagabreytingu síðasta vor. Þessi breyting er til að styðja við óhagnaðardrifin leigufélög og viðhalda hvata til byggingar leiguíbúða á viðráðanlegu verði fyrir þá sem þurfa á því að halda. Þar erum við að tala um námsmenn, aldraða, fatlað fólk og fólk sem ekki er fært um að sjá sér fyrir húsnæði, m.a. sökum félagslegra aðstæðna. Ætlum við að láta breytingartillögu þess efnis fylgja fjárlagabandorminum.

Ég vil í þessu samhengi vekja athygli þingheims á minnisblaði Bjargs íbúðafélags til þjóðhagsráðs frá því í nóvember síðastliðnum þar sem er vakin athygli á nákvæmlega þessu úrræði. Þar er minnst á að þar sem stofnframlög eru einungis 30% af stofnkostnaði íbúða leggist kostnaðaraukinn af afnámi endurgreiðslu virðisaukaskatts að fullu á þau 70% sem eftir standa. Enn fremur segir í minnisblaðinu að breytingin sem stjórnarliðar samþykktu hér í vor hafi haft mikil áhrif á áður samþykkt verkefni þar sem ekki hafi fengist leiðrétting á samþykktum stofnframlögum og dæmi séu um kostnaðarhækkun sem nemi andvirði heillar íbúðar í 60 íbúða verkefni, kostnaður sem leggist beint á leigutaka.

Hér er tækifæri fyrir stjórnarmeirihlutann til að samþykkja þessa breytingartillögu og tryggja að leiguverð haldist hagkvæmara en ella og koma þá kannski í frekari mæli stofnframlögunum út, sem hefur reynst erfitt að gera í sumum tilvikum. Við gerum ráð fyrir því að kostnaður sem komi til vegna þessa gæti numið um 1 milljarði kr. og þess vegna teljum við að heildarkostnaður úrræðanna sem eru í þessum kjarapakka sé í kringum 6 milljarðar kr.

Ég ætla ekki að fara í smáatriðum yfir athugasemdir okkar um Airbnb en legg áherslu á að við viljum að Airbnb verði tekið til skoðunar á nýju ári og sérstaklega að lagst verði yfir möguleikann á breytingum á regluverki í kringum skammtímaleigu íbúðarhúsnæðis og erum við þá aðallega að líta til atvinnustarfsemi þar í kring, ekkert endilega þar sem fólk er með lögheimili.

Að lokum ætla ég að fara fyrir fjármögnun þessara úrræða vegna þess að það er auðvitað gríðarlega mikilvægt á tímum sem þessum að leggja fram fjármögnun ef við ætlum að verja kjör heimilanna í landinu. Við þurfum auðvitað að mæta húsnæðisverðbólgunni með vaxtabótum og húsnæðisbótum en þetta þarf allt saman að fjármagna. Ég þarf ekkert að fara ítarlega yfir þessar fjármögnunartillögur, þótt ég geti svarað spurningum ef það er mikil stemning fyrir því hér inni, en vek athygli á því að þetta er í takt við það sem við höfum áður lagt fram en var ekki vilji til að taka undir, þ.m.t. hækkun fjármagnstekjuskatts úr 22% í 25%. Ég vek athygli þingheims á því að þessi hækkun samkvæmt útreikningum fjármálaráðuneytisins leggst nær einvörðungu á tekjuhæstu tíundina í landinu. Og rifjum þá aðeins upp það sem ég sagði fyrr í þessari löngu ræðu; tekjuhæsta tíundin í landinu erfði einmitt börnin sín fyrir fram að 49 milljörðum kr. það sem af er þessu ári, sem eru um 70% af öllum fyrirframgreiddum arfi í landinu.

Síðan leggjum við líka til að það verði farið í að hækka veiðigjald á stórútgerðina. Það er bæði hægt að gera með því að hækka prósentuna en líka með því að taka til baka breytingar sem voru gerðar á tíma þessarar ríkisstjórnar þar sem ákveðnir liðir á gjaldinu voru gerðir frádráttarbærir. Þeim sem finnst ekki vera svigrúm til þess vil ég benda á að það hafa verið gríðarlega hagfelldar ytri aðstæður fyrir útgerðina, frábær loðnutíð. Við auðvitað gleðjumst verulega yfir því að það gangi vel í sjávarútvegi, við gerum það öll en undir þessum kringumstæðum, þar sem erlent verðlag, húsnæðisverðbólga o.fl. er að lenda verulega í fangi á venjulegum heimilum og það er gerð krafa til að mynda um að 5.000 heimil taki á sig 700 millj. kr. aðhald til þess að taka ábyrgð á ástandinu, þá veltir maður því fyrir sér hvort ekki megi mögulega skoða þessa verulegu umframarðsemi sem hefur skapast, m.a. af sömu ástæðum og heimilin eru með verðbólgu í fanginu en líka vegna kerfisbreytinga sem voru gerðir hér á árum áður á kvótakerfinu til að tryggja arðsemi í greininni. Maður veltir fyrir sér hvort það megi ekki dempa aðeins höggið sem fellur núna á heimilin og deila þessu aðeins niður, eins ósanngjarnt og sumum kann að finnast það hér inni.

Við viljum líka að það sé skoðað í þessu samhengi að fara til baka með bankaskattinn. Fyrir því eru frekar einfaldar ástæður. Hæstv. viðskiptaráðherra Lilja Alfreðsdóttir hefur sjálf lýst því yfir að umrædd bankaskattslækkun hafi ekki skilað sér til neytenda sem var forsendan fyrir þessari lækkun á sínum tíma. Hér vísa ég aftur til svigrúms og höfða til ábyrgðar í núverandi stöðu og hvar eðlilegt er að tekið sé af svigrúmi.

Þá vil ég nefna að lokum hið svokallaða ehf.-gat, sem hefur verið margumreiknað. Ríkið verður af tekjum vegna þess að ákveðnir einstaklingar, ekki margir en ákveðnir einstaklingar, forðast að greiða launaskatt og borga í staðinn fjármagnstekjuskatt af launatekjum sínum. Það gerir það að verkum að hið opinbera varð af árið 2021 um 3–8 milljörðum. Ef við uppfærum þetta miðað við tekjuskattsinnheimtu sem hefur orðið síðan eru þetta líklega á bilinu 5–13 milljarðar í dag, þannig að við bætum þarna við 8 milljörðum í breytingartillögum okkar. Þetta er ekki skattahækkun, virðulegi forseti, þetta er skattaglufa sem fólk er að misnota. Það er ekkert eðlilegt við þessa misnotkun, en alls eru þetta um 24 milljarðar kr.

Ég fór í upphafi yfir mikilvægi þess að við fjármögnum Grindavíkuraðgerðir og þess vegna höldum við til hliðar 6 milljörðum af þessari upphæð, til að fjármagna Grindavík. Þar erum við með 6 milljarða í útgjöld, 6 milljarða í Grindavík, alls 12 milljarðar, en alls 24 milljarða í tekjuinnheimtu til að sýna ábyrgð á tímum sem þessum og auka aðhaldið verulega.

Ég ætla að stöðva umfjöllunina. Ég gæti talað lengi áfram um ákveðin málefnasvið en grunar að ég fái spurningar tengdar því.


Ræðumaður: Jóhann Páll Jóhannsson

Frú forseti. Ég þakka hv. þingmanni fyrir hreinskiptin svör og hvet hann og aðra nefndarmenn til að kynna sér vel þessa skýrslu og bregðast við þegar líður að 3. umræðu um fjárlögin. Ég vil í seinna andsvari gera stöðu Landhelgisgæslunnar að umtalsefni. Hún er eitt af flaggskipum almannaöryggis á Íslandi. Þetta hefur birst okkur ákaflega skýrt núna í náttúruhamförunum á Reykjanesskaga þar sem Gæslan hefur verið með mönnun í samhæfingarmiðstöðinni allan sólarhringinn með þyrlur á staðarvakt, tilbúnar til aðstoðar við björgun, og með varðskip staðsett fyrir utan Grindavík. Nú hefur komið fram að á næsta ári vantar 700 millj. kr. til að Landhelgisgæslan geti haldið óbreyttri starfsemi milli ára og ég hef tekið eftir því að hér á Alþingi er uppi hávært ákall, m.a. frá þingmönnum í stjórnarmeirihluta, um að hlutverk Landhelgisgæslunnar verði að vissu leyti víkkað út og verkefni hennar aukin, t.d. með því að staðsetja eina af þyrlum Landhelgisgæslunnar á Akureyri. Það ætti að kosta um 500 millj. kr. á ári. Engu að síður er hér bara verið að bæta inn í fjárhag Landhelgisgæslunnar 240 milljónum. Það væri gott að fá smáyfirferð frá hv. formanni fjárlaganefndar um hvernig stendur á því að ekki er gripið til meira afgerandi aðgerða til að tryggja rekstrargrundvöll Gæslunnar til framtíðar.

Ég vek athygli hv. þingmanns á að ræðutíminn er ein mínúta.


Ræðumaður: Jóhann Páll Jóhannsson

Frú forseti. Ég vil þakka hv. formanni fjárlaganefndar fyrir sína yfirferð. Ég vil gera sérstaklega að umtalsefni skýrslu sem Ríkisendurskoðun birti um stöðu fangelsiskerfisins í gær. Þar er dregin upp mjög svört mynd af stöðu fullnustumála á Íslandi og rakið hvernig dómar eru að fyrnast og brotamenn ganga lausir án refsingar vegna skorts á fangelsisplássum. Þar er rakið hvernig öryggi og velferð bæði fanga og fangavarða er stefnt í voða með vanrækslu og vanfjármögnun ár eftir ár. Þetta er alvarlegt, virðulegur forseti, en góðu fréttirnar eru þær að Ríkisendurskoðun leggur til lausnir og gerir ýmsar tillögur að úrbótum sem fangelsismálastjóri hefur tekið vel í. Raunar er haft eftir Fangelsismálastofnun í skýrslu Ríkisendurskoðunar að stofnuninni sé ekkert að vanbúnaði að bregðast við með markvissum hætti þegar fjármagn til þess hefur verið tryggt. Þess vegna liggur beint við að spyrja hv. formann fjárlaganefndar um það. Og, nota bene, þessi skýrsla var ekki komin fram þegar nefndin kynnti tillögur sínar núna við 2. umræðu svo maður sýnir því skilning að ekki sé brugðist við skýrslunni hér. En mér finnst liggja beint við að spyrja hv. formann fjárlaganefndar: Sér hann fyrir sér að hv. fjárlaganefnd muni bregðast við, koma inn í 3. umræðu um fjárlögin með aukið fjármagn til að bregðast við þessum ábendingum sem fram koma í svartri skýrslu Ríkisendurskoðunar um fangelsismál?


Ræðumaður: Jóhann Páll Jóhannsson

Frú forseti. Ég get ekki annað en fagnað því hvað það náðist breið samstaða um að klára þetta mál bæði hratt og vel. Það er mikilvægt að Alþingi sýni það í verki, ekki bara stjórnvöld heldur að löggjafinn sýni það í verki að við stöndum með Grindvíkingum og við ætlum að gera það sem þarf til að Grindvíkingar finni það þannig að fjárhagsáhyggjur bætist ekki ofan á allar hinar áhyggjurnar eða að við gerum alla vega það sem við getum til að lágmarka þær með því einmitt að verja ekki aðeins framfærslu heldur að veita líka sérstakan húsnæðisstuðning. Hér hefur verið farin sú leið að byggja í grunninn á þeim stuðningi sem er veittur samkvæmt lögum um almennar húsnæðisbætur en þó án tekju- og eignatenginga. Í því felst auðvitað að þetta er talsvert rausnarlegri stuðningur heldur en leigjendur fá almennt. Við skulum ekki fara í grafgötur með það að þessi stuðningur getur orðið til þess  að ýta upp leiguverði, m.a. á höfuðborgarsvæðinu, þannig að ég held að samhliða þessu þá hljótum við að þurfa að spýta í lófana þegar kemur að húsnæðismálum almennt, bæði hvað varðar framboðshliðina og eftirspurnarhliðina. Á framboðshliðinni skiptir t.d. máli að  hraðað verði aðgerðum við að samþætta ferla við gerð deiliskipulags og veitingu byggingarleyfis og eins þegar kemur að ferlum við gerð aðalskipulags og húsnæðisáætlana hjá sveitarfélögum.

Nú liggur fyrir þessi ágæti rammasamningur um húsnæðismál. Ég vona að það fari að verða gerðir samningar sem allra fyrst við fleiri sveitarfélög en Reykjavíkurborg og Vík um að liðka fyrir auknu lóðaframboði og skapa skilyrði til þess að reisa m.a. fleiri íbúðir í almenna íbúðakerfinu. Eins liggur fyrir í samráðsgátt mikilvægt frumvarp um að tímabinda uppbyggingarheimildir á grundvelli samþykkts deiliskipulags og tryggja sveitarfélögum þannig  auknar heimildir til að grípa inn í. Þetta er frumvarp sem átti að leggja fram á Alþingi í nóvember samkvæmt kynningu sem ég sé á vef þjóðhagsráðs að þjóðhagsráð fékk núna í byrjun nóvember. Ég bind vonir við að hæstv. innviðaráðherra komi með þetta mál inn í þingið sem fyrst og eins að við getum klárað hér mál er lýtur að svokölluðu Carlsberg-ákvæði til að tryggja sveitarfélögunum heimildir til að tryggja blandaða byggð óháð eignarhaldi lóða.

Þetta er það sem skiptir máli á framboðshliðinni. En hitt skiptir ekki síður máli líka að við gripum til tímabundinna aðgerða til að koma í veg fyrir að m.a. þessar aðgerðir sem hér er ráðist í, en líka aðrar aðgerðir sem er  ráðist í í ríkisfjármálum, ýti upp leiguverði. Við í Samfylkingunni höfum talað fyrir því að við gerum eins og Danir og lögfestum leigubremsu, setjum beinlínis lög um hömlur á árlegri hækkun leigufjárhæðar. En þá skiptir máli að það séu nokkuð víðtækar undanþágur þegar raunkostnaður hefur einfaldlega aukist hjá leigusala. Hann geti hækkað leiguverð meira en  það sé þá rökstutt sérstaklega og að sönnunarbyrðin sé þar. Ég held að  núna á tímum húsnæðiseklu og mikillar fólksfjölgunar og þegar svona sértækar aðstæður bætist ofan á allt þá skipti mjög miklu máli að grípa til tímabundinna aðgerða til að tryggja að það verði jafnvægi á leigumarkaði  til þess að hlutirnir fari ekki úr böndunum  á næsta ári og árið þar á eftir.

En svo ég endurtaki það: Það er gleðilegt hvað það hefur náðst breið samstaða um þetta mál og gleðilegt að það verði afgreitt hér í dag, líklega í breiðri sátt. En ég biðla til Alþingis að hafa það í huga og viðurkenna að þetta er líklegt til að auka á óróa á húsnæðismarkaði og að spýta þá í lófana þegar kemur að því að koma böndum á húsnæðismarkað. Til þess höfum við ýmis tæki og við getum ekki dregið lappirnar þar. Við höfum nú þegar ákveðin mál sem við gætum samþykkt strax fyrir jól og myndu skipta máli og myndu líka senda skýr skilaboð um að okkur sé alvara.


Ræðumaður: Oddný G. Harðardóttir

Herra forseti. Allar spár sýna að fjölgun krabbameinstilfella hér á landi verður umtalsverð á næstu árum. Traust starfsemi Ljóssins, endurhæfingarmiðstöðvar fyrir krabbameinsgreinda, er liður í því að mæta slíkri fjölgun og koma fólki aftur út í lífið eftir greiningu, meðferð og endurhæfingu. Það er ekki aðeins hagur Ljóssins og skjólstæðinga þess heldur samfélagsins alls að sjá til þess að Ljósið geti starfað og þurfi ekki að vísa krabbameinsgreindu fólki frá. Starf Ljóssins skilar þjóðarbúinu til baka. Því fyrr sem Ljósið grípur þá sem greinast með krabbamein, því betra. Ljósið sinnir yfir 1.600 manns sem eru í brýnni þörf árlega og fá 250 millj. kr. á ári frá ríkinu til að sinna öllum þessum fjölda. Til að mæta fjölgun krabbameinsgreindra telur stjórn Ljóssins að nauðsyn sé fyrir 450 millj. kr. til viðbótar ef vel ætti að vera. Þau óska eftir samningi við Sjúkratryggingar sem tekur ákveðin skref í þá átt. Ef þau verða ekki tekin er starfsemin í hættu. Ég veit að ég þarf ekki að sannfæra hv. þingmenn um hve mikilvæg starfsemi Ljóssins er en það virðist sem svo að það þurfi að sannfæra hæstv. ríkisstjórn og stjórnarflokkana um það augljósa, að fleiri skjólstæðingar kalla á aukin fjárframlög. Samningar við Sjúkratryggingar hafa ekki tekist eftir viðræður sem hafa staðið yfir í 18 mánuði.

Heyr, heyr.Ég skora á hv. stjórnarþingmenn að þrýsta á lausn fyrir Ljósið sem dugar. Sjúkratryggingar verða að fá skýrari skilaboð frá hæstv. heilbrigðisráðherra um svigrúm til samninga. Ég skora á fjárveitingavaldið að gera það sem er rétt, gott og æskilegt fyrir fólk sem hefur greinst með krabbamein. Það er mikið í húfi.


Ræðumaður: Jóhann Páll Jóhannsson

Herra forseti. Vinnum bug á verðbólgunni og mildum höggið fyrir heimilin. Þetta eru markmið kjarapakkans sem við í Samfylkingunni kynnum í dag, áherslur okkar vegna fjárlagaársins 2024. Í stað þess að grafið sé undan velferðarþjónustunni og höggvið að mennta- og heilbrigðiskerfinu með flötum niðurskurði þá leggjum við til að fjármálageirinn og stórútgerðin greiði meira til samfélagsins, að girt verði fyrir tekjutilflutning og fjármagnstekjuskattur hækkaður lítillega á tekjuhæstu 10%. Í stað þess að 5.000 heimili séu skert út úr vaxtabótakerfinu og stuðningur ríkisins við skuldsett heimili rýrður um 700 milljónir milli ára, eins og ríkisstjórnin leggur til, þá krefjumst við þess að komið verði til móts við skuldsett og tekjulág heimili með hærri vaxtabótum, að staða leigjenda verði styrkt með hærri húsnæðisbótum, með leigubremsu, leigustýringu að danskri fyrirmynd og með því að koma böndum á stjórnlausan skammtímaleigumarkað. Og, forseti, við getum ekki horft upp á það að bændur séu skildir eftir á köldum klaka þegar vextir hafa hækkað upp úr öllu valdi. Heimili bænda eru samofin búskapnum og þess vegna ættu bændur í skuldakröggum líka að fá vaxtabætur. Þetta er ein af tillögum okkar í ár. En allar tillögurnar snúa að því að verja heimilisbókhaldið hjá fólkinu í landinu, vinna gegn verðbólgu og verja fólk fyrir verðbólgu. Þetta er skylda stjórnvalda og þetta er skylda fjárstjórnarvaldsins hér á Alþingi á tímum mikillar verðbólgu og hárra vaxta.


Ræðumaður: Dagbjört Hákonardóttir

Virðulegi forseti. Nú liggja niðurstöður PISA-könnunar OECD fyrir og árangur íslenskra nemenda í lesskilningi og læsi á náttúrugreinum og stærðfræði er verstur á Norðurlöndunum. Það sem er átakanlegast er að nemendur sem eiga foreldra í lakari félags- og efnahagslegri stöðu koma sýnilega verr út úr könnuninni. Þetta eru skýr teikn um aukningu í ójöfnuði í námsárangri á Íslandi yfir tíma. Þetta er auðvitað ekkert annað en óásættanleg niðurstaða. Við vitum að afleiðingarnar af því að búa við félagslegan ójöfnuð munu á endanum birtist annars staðar í samfélaginu og hafa lykilþýðingu fyrir tækifæri til menntunar og möguleika á því að brjótast út úr fátækt á fullorðinsárum. Við jafnaðarmenn getum ekki sætt okkur við það að tækifæri barna verði í enn meira mæli háð þeim aðstæðum sem þau fæðast inn í og við munum gera allt sem í okkar valdi stendur til að berjast gegn lagskiptu samfélagi.

Virðulegi forseti. Þegar við greinum niðurstöður PISA ætlum við ekkert að byrja á því að skella skuldinni á íslenska kennarastétt og segja henni að hlaupa hraðar. Það hefur verið gert. Við höfum lengt kennaranámið og við eigum þaulmenntað og hæfileikaríkt fagfólk, fagfólk sem hefur ekki nauðsynleg tæki og tól til að grípa stækkandi samfélag sem býður upp á sífellt flóknari áskoranir. Við ætlum heldur ekki að skella skuldinni á sveitarfélögin sem eiga nóg með að takast á við vanfjármagnaða málaflokka.

Virðulegur forseti. Ekki bara er þetta verkefni mennta- og barnamálaráðherra að takast á við heldur er kominn tími til þess að fjármálaráðuneytið setji menntun barna og félagslegan jöfnuð í fyrsta sæti, því þannig vinna jafnaðarmenn.


Ræðumaður: Logi Einarsson

Frú forseti. Það hitti aldeilis ekkert á snöggan blett hjá mér þótt akkúrat þetta sveitarfélag hafi verið nefnt, sem er þó langstærsti veitandi þjónustu fyrir þetta fólk og gerir kannski betur en flest önnur sveitarfélög. Það er miklu frekar vegna þess að ég hef sjálfur verið sveitarstjórnarfulltrúi í tiltölulega stóru sveitarfélagi á íslenskan mælikvarða, svipað og hv. þingmaður, og það skiptir einmitt máli hvernig framsetningin er. Mér fannst þessi framsetning hv. þingmanns honum ekki til sóma og ég held að við ættum frekar að snúa okkur að því að tryggja nægilegt fé inn í málaflokkinn þannig að við getum öll verið sæmd af því hvernig við getum veitt þessu fólki eðlilega, sjálfsagða og nauðsynlega þjónustu. Það er nefnilega þannig, hv. þingmaður, að á meðan við hér á Alþingi getum gripið til ráðstafana til að afla tekna og deilt byrðunum og tekið tekjur þar sem þensla er mikil og fólk er vel aflögufært og jafnað kjörin, með því m.a. að setja inn í þennan málaflokk, þá geta sveitarfélög það ekki. Ríkisvaldið getur meira að segja að prentað peninga ef út í það er farið, án þess að ég sé að mæla með því. Sveitarfélög hafa ekki slíkar heimildir og þeim er bara mjög þröngt sniðinn stakkur og þetta veit ég að hv. þingmaður þekkir ósköp vel. Sveitarfélögin hafa heimild til að taka gjöld, ekki umfram kostnaðinn við þjónustuna, þannig að þegar það eru gerðir samningar sem í rauninni nýjar lagabreytingar á Alþingi þenja út án þess að það fylgi viðbótarfjármagn þá lendum við í þessum vanda. Við ættum miklu frekar að einbeita okkur þá að því að fjármagna þennan málaflokk, endurskoða tekjuskiptingu  ríkis og sveitarfélaga og setja inn ákvæði um að þegar svona risastórir samningar eru gerðir þá séu einhver ákveðin skilyrði  um hvenær og með hvaða hætti samningarnir eru teknir upp og endurskoðaðir.


Ræðumaður: Logi Einarsson

Frú forseti. Ég þakka fyrir ágæta ræðu hjá hv. þingmanni. Það voru þó hlutir sem þarna komu fram sem ég get ekki alveg fellt mig við hvernig eru orðaðir, að sveitarfélögin séu að kenna fötluðu fólki um að þau séu illa rekin. Þannig hefur þessu ekki verið stillt fram. Hv. þingmaður þekkir það hins vegar vel sem sveitarstjórnarmaður að samningar milli ríkis og sveitarfélaga taka ekki alltaf nauðsynlegum breytingum og ef við tökum bara þennan tiltekna málaflokk þá gerðist það nú skömmu eftir yfirfærsluna að það breyttust lög héðan frá Alþingi, m.a. um aðbúnað fyrir þetta fólk, sem á það svo sannarlega skilið, án þess að það fylgdu einhverjar bætur og uppreikningur á samningnum. Um það snýst málið. Um það skulum við taka höndum saman. Það er gleðilegt auðvitað að það eigi að setja 6 milljarða inn í þennan málaflokk til sveitarfélaganna. Það er hins vegar áætlað að það vanti tvöfalt meira. Þetta er því ekki fullnaðaruppgjör heldur er þetta áfangi á leið sem við hljótum öll, sama hvar í flokki við stöndum hér á þingi, að taka höndum saman um að klárist. Það skiptir máli að þessi samningur sé vel og rétt fjármagnaður einmitt vegna þess að við deilum öll hér inni, held ég, þeirri skoðun að einstaklingar sem glíma við fötlun eigi að lifa innihaldsríku og góðu lífi. Hér var höfuðborgin sérstaklega nefnd og hún er auðvitað stór veitandi þessarar þjónustu. En ég mótmæli því að þessu hafi verið stillt þannig upp að það sé fötluðu fólki að kenna að sveitarfélögin séu illa rekin.  Ég ætla að koma aðeins inn á mun á ríki og sveitarfélagi og fjármögnun þeirra í síðara andsvari.


Ræðumaður: Guðmundur Andri Thorsson

Virðulegi forseti. Það kemur til að mynda fram hjá einum af virtustu málfræðingum þjóðarinnar, Eiríki Rögnvaldssyni, fyrrum prófessor við Háskóla Íslands, sem hefur tekið mjög vel í þessa aðgerðaáætlun en hann hefur engu að síður skrifað, með leyfi forseta:

„[Þ]essar aðgerðir kosta fé — mismikið vissulega, en verulegar upphæðir þegar allt er talið. Það er megingalli aðgerðaáætlunarinnar að henni fylgja engar fjárveitingar, og fjármálaáætlun næstu fimm ára gefur litlar vísbendingar um að ríkisstjórnin áformi að verja verulegu fé til eflingar íslenskunnar á næstu árum.“

Það væri gott að fá hjá hæstv. ráðherra fullvissu þess að hér sé um að ræða misskilning hjá prófessornum og að ríkisstjórnin hafi fullan hug á því að láta nægar fjárveitingar fylgja þessari áætlun.


Ræðumaður: Guðmundur Andri Thorsson

Virðulegi forseti. Ég kem hér fyrst og fremst upp til að fagna þessu máli sem ég tel að sé afar mikilvægt. Meginhættan sem steðjar að íslenskri tungu tel ég ekki endilega vera þá að hér séu margir útlendingar sem tali útlensku heldur þá að hér séu margir Íslendingar sem tali útlensku, þ.e. að Íslendingar sjái ekki ástæðu til að nota sjálfir þetta tungumál sitt og nota það ekki í samskiptum við aðkomufólk, nota þá íslenskuna dálítið eins og til þess að halda fólki fyrir utan samfélag sitt og nota enskuna til að tala við aðkomufólkið og nota jafnvel ensku í síauknum mæli sín á milli. Ég tel að þarna séu fjölmargar aðgerðir að finna sem geti spornað við þessari þróun og ég vona að þetta mál hljóti brautargengi á Alþingi.

Mig langar samt sem áður að spyrja hæstv. ráðherra hvort það sé ekki áhyggjuefni að ekki fylgi kostnaðarmat þessum góðu tillögum öllum og hvort ekki sé áhyggjuefni að þess sjáist ekki stað í fjárlögum og í öðrum fjármálaáætlunum ríkisstjórnarinnar að það standi til að efla íslenskuna stórkostlega. Mig langar að spyrja hæstv. ráðherra hvort hún geti fullvissað þingheim og þjóðina um að þessari stórhuga áætlun verði fylgt eftir með myndarlegum hætti hvað varðar fjármálin.


Ræðumaður: Logi Einarsson

Herra forseti. Við skulum endilega ræða hlutina á alþjóðavísu eins og hæstv. forsætisráðherra talaði um og það væri alveg hægt að eyða hér langri umræðu í að ræða um mannréttindasáttmála sem við höfum skuldbundið okkur til að fylgja, barnasáttmálann og fleira. En ég er sannfærður um það, herra forseti, að það var aldrei vilji íslenska löggjafans að senda 12 eða 14 ára börn til Grikklands og það er það sem við erum að ræða hér í dag. Það eru ýmis ákvæði í lögum um útlendinga sem stjórnvöld eiga og geta litið til þegar um fylgdarlaus börn er að ræða. Svo ég hlýt að ítreka spurninguna: Mun þetta verða gert á vakt hæstv. forsætisráðherra?


Ræðumaður: Logi Einarsson

Herra forseti. Það eru að sjálfsögðu allir sammála um að það þurfi að vera skýrar reglur um réttindi fólks á flótta sem hingað sækir. Við erum vissulega ekki alltaf sammála um hvernig þær eiga að vera en ég bind miklar vonir við að þverpólitískur hópur, skipaður af hæstv. forsætisráðherra, geti a.m.k. ná breiðari sátt. Það væri mikils virði. En svo koma upp sérstakar aðstæður sem við ættum ekki að þurfa að takast á við. Þannig myndaðist t.d. fullkomin eining um að opna hingað leið fyrir úkraínskt fólk í kjölfar innrásar Rússa í Úkraínu. Nú horfum við líka á ömurlegar aðstæður palestínsku þjóðarinnar vegna árása á Gaza. Nú vill svo til að það eru palestínskir einstaklingar hér sem hafa leitað eftir vernd og sumum þeirra hefur verið synjað. Meðal þeirra eru tveir fylgdarlausir drengir, 12 og 14 ára, sem hafa aðlagast vel, ganga í skóla, spila fótbolta og líður vel á Íslandi. Fjölskylda yngri drengsins er á vergangi á Gaza eftir að heimili þeirra var sprengt í loft upp og það hefur reynst erfitt að ná sambandi við fjölskyldu hans. Nú stendur sem sagt til að senda þá til Grikklands þar sem aðstæður flóttafólks eru algjörlega óviðunandi. Herra forseti. Hér er um að ræða börn sem stendur til að senda fylgdarlaus úr landi. Mig langar því að spyrja hæstv. forsætisráðherra hvort þetta verði virkilega látið gerast á hennar vakt eða hvort hún muni beita sér á einhvern hátt eins og hún gerði svo röggsamlega fyrir flóttafólk frá Úkraínu.


Ræðumaður: Dagbjört Hákonardóttir

Frú forseti. Ég vil þakka framsögumanni málsins, Líneik Önnu Sævarsdóttur, kærlega fyrir góða yfirferð áðan. Að sama skapi vil ég taka undir með fulltrúa 1. minni hluta, hv. þm. Halldóru Mogensen; margt sem ég get tekið undir í hennar máli. Ég ákvað að vera með meiri hluta allsherjar- og menntamálanefndar á þessu ágæta máli í ljósi þess að við náðum að koma okkur saman um svona helstu meginstef sem okkur þótti skipta máli í nefndarálitinu. Þar kem ég náttúrlega bara úr því umhverfi sem ég hef verið í, sveitarfélagastiginu, varðandi það hvernig við vinnum með persónuupplýsingar í þessum málaflokki, menntaumhverfinu, og hvernig við náum að láta stofnanir njóta góðs af hver annarri innan menntakerfisins, hvort sem þær eru innan sveitarfélaga, hjá ríkinu eða mögulega stundum hjá þriðja aðila, þ.e. einkaaðilum.

Varðandi umfangið á þeim verkefnum sem liggja fyrir hjá nýrri stofnun þá er ég þeirrar skoðunar að það sé almennt séð ómögulegt að njörva niður öll hugsanleg verkefni þessarar stofnunar á þessu stigi. Þetta er umfangsmikill málaflokkur. Mér finnst það ekki ómálefnaleg rök að leggja til grundvallar að það sé mikilvægt, hefði jafnvel verið æskilegt, að setja heildarlög um skólaþjónustu áður en þessi lög komu til skoðunar. Hins vegar fellst ég alveg líka á það að það sé mikilvægt að setja fyrst þessa stofnun á fót sem kemur að því að móta þessa sömu þjónustu. Ég held að þarna séum við einfaldlega að tala um ákveðna stjórnsýslulega bestun, ef ég má taka svo til orða, og ég legg það traust á þá vinnu sem við stöndum frammi fyrir hérna að ég lít ekki á það sem verkefni mitt að finna að því per se.

Það er margt sem bendir til þess að nýja stofnunin muni hafa mjög mikla burði til að halda utan um þau verkefni sem þó liggja fyrir og eru nefnd í almennum athugasemdum greinargerðar og ég ætla ekkert að verja tíma okkar í að endurtaka það sem áður hefur verið sagt um þessi væntanlegu verkefni. Þau eru mikilvæg og þau eru ærin. Ég vona svo sannarlega að þetta verði til réttarbóta fyrir þau verkefni sem hér er staðið frammi fyrir.

Ég verð samt sem áður að nýta tækifærið hérna og lýsa yfir miklum áhyggjum yfir því hvernig ríkisstofnanir vinna saman í aðdraganda jafn mikilvægrar lagasetningar. Ég held að það sé mjög mikilvægt að það komi inn umsagnir þegar fyrir liggja lagafrumvörp, sérstaklega þegar um er að ræða stór stjórnarmál, eða minni þingmannamál ef því er að skipta. Við sjáum að hagsmunasamtök og sveitarfélög nýta þennan vettvang og eiga að nýta þennan vettvang umsagnanna til að benda á það sem betur má fara, til þess að koma sjónarmiðum sínum á framfæri, koma fyrir nefndina og gera grein fyrir því hvað út af stendur í löggjöf. Þetta þekkjum við sem vinnum við það að setja lögin í landinu.

Ég ætla bara að finna að því hér, ég fer ekki ofan af því, að athugasemdir hinnar sjálfstæðu stofnunar, hinnar mikilvægu stjórnsýslustofnunar, Persónuverndar, eru ekki til þess fallnar, að forminu til en ekki efninu, að búa til réttaróvissu um það hvað stofnuninni er tækt að gera, hvað henni er tækt að vinna með, í því skyni að framkvæma verkefni sín og þessi óvissa lekur niður til stofnananna hjá sveitarfélögunum, eða hjá ríkinu ef um er að ræða framhaldsskóla. Leikskólar, grunnskólar og framhaldsskólar líða fyrir þessa réttaróvissu ef hún er þá til staðar. Við sjáum það bara í þingsal í kvöld að það eru ekki endilega allir á eitt sáttir með það hvernig lagaheimildirnar eiga að virka í reynd.

Ég held að það sé bara alls ekki æskilegt, svo ég taki vægt til orða, að það sé einhvers konar karp á milli ráðuneytis menntamála í þessu tilfelli og sjálfstæðrar stjórnsýslustofnunar, að vera að bítast um það hvernig löggjöf eigi að líta út. Það kallar auðvitað á vinnu, ég veit að ég er að fara fram á mikið þegar ég sem þingmaður í stjórnarandstöðu, eða bara almennt, fer fram á að það sé bara búið að eyða þessari óvissu um lagatæknileg atriði áður en frumvarp er lagt fyrir. Þetta kallar á mikla samvinnu.

Við vitum alveg að Persónuvernd hefur lagt mjög mikla áherslu á persónuvernd barna og það er bara eðlilegt að við nefnum það aðeins hérna í þingsal. Það er meginfókus stofnunarinnar að unnið sé með forsvaranlegum hætti og fyrirsjáanlegum um persónuupplýsingar barna. Það er mjög virðingarvert markmið í sjálfu sér. Ég finn ekki að því efnislega. Mér finnst það ákaflega góð forgangsröðun. Ég hefði hins vegar haldið að það væri betra fyrir þau lög sem verða til í landinu að það liggi þá fyrir fyrirsjáanleiki um það nákvæmlega og skýr rammi um það hvernig stjórnvöld í þessu tilfelli vinna með persónuupplýsingar. Að skila því til þingnefndar að það sé ekki hægt að leggja mat á áhrif á persónuvernd eða vinnsluskrár eða efni frá ráðuneyti í aðdraganda lagasetningar er bara ekki í lagi og ég endurtek það sem hv. þm. Líneik Anna Sævarsdóttir kom inn á með það áðan. Ég er bara ákaflega vonsvikin yfir því að öflug stjórnsýslustofnun með djúpstæða þekkingu á málaflokknum hafi ekki getað sest niður, ég veit alveg að samtöl hafa átt sér stað, að það hafi ekki verið hægt að ná lendingu um það hvernig löggjöfin lítur út.

Þetta veit ég að er daglegt brauð og dagleg verkefni stjórnsýslustofnana, þ.e. persónuverndarstofnana, á Norðurlöndunum. Þar sest fólk niður og reynir að vinna sig að niðurstöðu. Í þessu felst engin þjónkun við ríkisstjórnina eða menntamálaráðuneytið per se. Þetta er bara ábyrgðarhluti fyrir þá stofnun sem hefur þekkingu til að leysa úr því að það skapist einhver vafi um annars vegar tækar vinnsluheimildir, hvort sem það eru almennar eða viðkvæmar persónuupplýsingar, og svo hins vegar meginreglur laganna.

Aftur segi ég að við erum að sýna þessari stofnun mikið traust með því að framkvæma verkefni sem hafa ekki verið njörvuð í stein. Það er ekkert óeðlilegt við það. En við sem höfum unnið í skólaþjónustunni vitum að þarna liggur bara kjarninn í skólastarfi. Það er kannski stóra nýlundan í þessu frumvarpi. Það er verið að móta nýtt umhverfi fyrir fagfólkið okkar þegar kemur að því að innleiða námsgögn, sérstaklega stafrænar kennslulausnir, og það verður að segjast eins og er að það er ekki alltaf óumdeilt hvaða efnistök skólar hafa í kennsluháttum, ef ekki hreinlega kennsluefni. Við sjáum það til dæmis í umræðunni sem skapaðist í haust varðandi hinsegin fræðslu og svo líka bara hreinlega kynfræðslu, efni sem hefur verið frekar óumdeilt í nokkuð mörg ár en hefur komið upp aftur sem ákveðið bitbein andstæðra póla. En það sem kannski fáir vita er að þetta er ekki það sem veldur hinum almenna kennara eða hinum almenna starfsmanni í menntakerfinu daglegum áhyggjum — það er að innleiða kennslulausn, það er að innleiða stafræna kennsluhætti, læra á upplýsingatækni og miðla þeirri þekkingu til barna sem þurfa að nýta þessa tækni í sínu daglega lífi þegar þau verða eldri.

Mér finnst nauðsynlegt að við erum með tvær stórar ákvarðanir Persónuverndar sem varða kennslulausn sem heitir Seesaw. Þetta er annars vegar gagnvart Reykjavíkurborg í lok árs 2021 og svo var það Kópavogsbær sem fékk líka á sig stjórnvaldssekt í maí 2023. Af niðurstöðum þess verður að draga þá ályktun að það sé mat Persónuverndar að sveitarfélögunum, þ.e. grunnskólunum, sé ekkert í sjálfsvald sett að innleiða neinar kennslulausnir þar sem unnið er með persónuupplýsingar barna, jafnvel þótt það sé bara nafn nemandans. Við erum ekki að tala um að það sé verið að vinna með ítarlegar upplýsingar um fólk, enda er það kannski umdeilt, ég ætla ekki að fara „grundigt“ í nákvæmlega þessi mál, það eru áhöld um hvort verið sé að vinna með viðkvæmar persónuupplýsingar. Ég er reyndar ekki þeirrar skoðunar en það er aukaatriði. Persónuvernd segir bara að það sé ekki lagaheimild fyrir þessu og það eru bara ýmsir áhættuþættir þarna líka sem koma til skoðunar og ég segi bara alveg eins og er: Ef við ætlum að treysta algerlega á þetta umhverfi þá er ekki nóg að breyta bara þessum lögum sem við stöndum frammi fyrir núna, við þurfum að ráðast í heildarendurskoðun á námskrám og það er alveg ljóst að almenn markmiðsákvæði í leik- og grunnskólum og í aðalnámskrá eru nokkuð skýr en það nægir ekki í þessu tilfelli. Það er verkefni okkar á þingi að leysa úr þessari flækju, því þetta er mikil flækja og þetta veldur slíkum kvíða við dagleg störf margra kennara að þeim þykir mörgum orðið nóg um. Það eru of mörg dæmi þess að fólk hafi hreinlega hrökklast úr starfi vegna þess að það getur hreinlega ekki leitað sér upplýsinga um það hvernig á að gera þetta rétt, hefur bakað sveitarfélagi sínu sektargreiðslur og það treystir sér ekki til að halda áfram. Við getum eiginlega ekki unnið svona. Ég vona að það komist skila: Þetta er bein afleiðing af því að við eigum ekki samráð í upphafi lagasetningarferlisins. Svona raungerist óvissan. Hún kemur ekki í ljós fyrr en Persónuvernd grípur tækifærið þegar lausn er farin af stað af hálfu aðila sem innleiddi hana og segir: Aha, nú er kominn tími á prófmál. Ég segi bara: Þessari tilraunastarfsemi verður að ljúka, vegna þess að viðfangsefnið er mjög mikilvægt.

Í þessu samhengi er nauðsynlegt að segja að Persónuvernd hefur haft nýtingu skýjalausna til athugunar um margra missera skeið, frumkvæðisathugun um Google sem hófst 2022 og varðar sem sagt grunnskólana í stærstu sveitarfélögunum. Ég geri mér ekki grein fyrir því hvar málið er statt. Það átti að koma niðurstaða úr því núna á haustmánuðum. Við erum enn þá að bíða niðurstöðunnar sem verður örugglega stefnumarkandi fyrir nýtingu á því fyrir grunnskóla því að við erum auðvitað öll af vilja gerð og ég held að það sé ekki til sá aðili sem vill ekki sýna metnað í þessu verkefni eða finnst tíma sínum illa varið í að gera nægilega grein fyrir vinnslu upplýsinga, hvort sem er í vinnsluskrá eða mati á persónuvernd í skólunum. Við vitum öll hvert andlagið er og hvernig mikil rýni á þessu mun skila sér í betri kennslu og meira upplýsingaöryggi fyrir börn en þá verðum við líka að fá leiðbeiningar um það hvernig á að gera þetta frá stofnuninni. Ég ætla að gera þá kröfu til þessarar ríkisstjórnar sem hér hefur tólin og tækin til að koma aðilum saman fyrr í lagasetningarferlinu og skapa nýja hefð um það hvernig við eigum samskipti í aðdraganda jafn mikilvægrar lagasetningar.

Ég ætla ekki að hafa fleiri orð um þetta í bili. Ég vona að ég muni í framtíðinni þurfa að tala sem minnst um núansa persónuverndarlöggjafarinnar hérna í ræðustól á þingi vegna þess að þetta finnst mér hreinlega vera verkefni framkvæmdarvaldsins, að finna út úr þessu, þó að ég vilji ekki útiloka neitt. En þessi umræða hérna um það hvort þessi lög fela í sér einhvers konar heimild eða skyldu til vinnslu persónuupplýsinga — okkar tíma er ekki vel varið. Við eigum að vera að fást við forgangsröðun fjármuna, efnislega umræðu um aðferðir og leiðir við vinnslu persónuupplýsinga en allur efi um það hvort hér sé um að ræða tæka vinnsluheimild — við verðum að geta náð sátt fyrr í ferlinu. Ég veit að ég fer mögulega fram á mikið.

Að öðru leyti þakka ég fyrir ágæta samvinnu í þessu máli og ég hlakka til að fást síðan við þá vinnu sem lýtur að skólaþjónustunni vegna þess að þá held ég að við eigum eftir að takast mögulega á um einstaka atriði, en vonandi ekki.


Ræðumaður: Þórunn Sveinbjarnardóttir

Heyr, heyr.Hæstv. forseti. Ég er áhugamanneskja um losunarheimildir og notkun þeirra en geri mér fulla grein fyrir því að þetta er ekki einfalt mál og þarfnast mikillar vinnu og umsagnarferlis og alls þess sem hér hefur verið nefnt. Mig langaði bara að nefna það svona í ljósi sögunnar, hæstv. forseti, að það hefur ekkert verið neitt sérstaklega mikið að gera á löggjafarþingum, hvorki í vetur né í fyrra og það er kannski bara komið að því að við spýtum í lófana og fundum hér eins og fólk og gerum það sem gera þarf. Við höfum nægan tíma. Það eru ekki bara 11 þingdagar, það er heill mánuður eftir af þessu ári og okkur er engin vorkunn að vinna hér fram á Þorláksmessu og aftur á milli jóla og nýárs ef þess er þörf.


Ræðumaður: Logi Einarsson

Herra forseti. Eins og sterklega má gera  ráð fyrir þá er forseta kunnugt um að hann fundar einu sinni í viku að jafnaði með þingflokksformönnum til að skipuleggja þinghaldið. Ítrekað hafa komið beiðnir frá fulltrúum stjórnarandstöðunnar um það að mál komi nógu snemma inn í þingið til þess að það sé hægt að vanda vinnu við þau. Jafnframt höfum við kallað eftir því að fá að vita og heyra ef það eru einhver mál á leiðinni sem eru dagsetningarmál sem þarf að klára. Nú erum við að fá þetta risastóra mál, 56 blaðsíður, fjölmargar greinar, ofan í allt annað álag sem fylgir þessum tíma. Við þetta hlýt ég að gera athugasemd, herra forseti.


Ræðumaður: Þórunn Sveinbjarnardóttir

Forseti. Ég þakka hæstv. forsætisráðherra fyrir svörin. Það er gott að heyra að loksins verði skilað uppfærðri aðgerðaáætlun þótt það hefði auðvitað verið miklu betra og eðlilegra að henni hefði verið skilað fyrir COP28 og reyndar löngu fyrr, því að við verðum að vita með hvaða aðgerðum sem stjórnvöld beita sér fyrir við ætlum að draga úr losun gróðurhúsalofttegunda. Það verða að vera almennar upplýsingar, það verður að vera skýr stefna og fyrir trúverðugleika Íslands á COP28 og í samfélagi þjóðanna þá skiptir líka máli að geta sagt full trausts frá því hvað er að gerast heima hjá okkur. Þess vegna hvet ég hæstv. forsætisráðherra til að tala skýrt í þeim efnum. Það verður fróðlegt að sjá hvert framlag Íslands verður til nýja hamfarasjóðsins. Það skiptir líka máli og auðvitað verður hann lykillinn, væntanlega, að árangri  COP28. Og ég held að —  útfösun jarðefnaeldsneytis, að sjálfsögðu. En er ekki komið að því, hæstv. forseti, að Ísland þurfi að beita sér fyrir því að ekki verði unnin meiri olía og gas úr jörðu?


Ræðumaður: Þórunn Sveinbjarnardóttir

Hæstv. forseti. Í gær flutti hæstv. umhverfis-, orku- og loftslagsráðherra þinginu munnlega skýrslu um 28. loftslagsþing Sameinuðu þjóðanna sem hefst á morgun. Miklar vonir eru bundnar við COP28 og deginum ljósara að þar verða ríki heims að koma sér saman um mikinn og skjótan samdrátt í losun gróðurhúsalofttegunda eigi að vera einhver von um að halda hlýnun jarðar innan 1,5°C. Það er allt undir. Lífið eins og við þekkjum það á jörðinni er undir. Það olli mér djúpum vonbrigðum í umræðunni í gær að það fengust engin skýr svör frá hæstv. umhverfis-, orku- og loftslagsráðherra um það hvað Ísland ætlaði að leggja til málanna í Dúbaí. Aðgerðaáætlun hefur ekki verið uppfærð eins og allir vita og það virðist enginn innan stjórnkerfisins vita hvernig eigi að draga úr losun gróðurhúsalofttegunda á Íslandi þannig að lögfestum markmiðum verði náð. Því langar mig að nýta þetta tækifæri, forseti, til að spyrja hæstv. forsætisráðherra, leiðtoga þessarar ríkisstjórnar og ábyrgðarkonu hennar allrar:

Hvað hyggst Ísland leggja til málanna á COP28? Hvernig hyggst ríkisstjórn Íslands sýna fram á samdrátt í losun gróðurhúsalofttegunda á næstu árum á COP28? Hvað hyggst ríkisstjórnin leggja til nýja hamfarasjóðsins, kenndur við Loss and Damage, á ensku, eða tjón og tap? Og hvernig ætlum við, íslensk þjóð, íslensk yfirvöld, að standa undir þeirri ábyrgð á COP28 að vera stórlosendur gróðurhúsalofttegunda en jafnframt kannski það ríki í heiminum sem er í bestum færum til að draga hratt og örugglega úr þeirri sömu losun? Ég hlakka til að heyra svör hæstv. forsætisráðherra.


Ræðumaður: Jóhann Páll Jóhannsson

Virðulegur forseti. Ég fagna því hvað hæstv. innviðaráðherra og hans fólk í innviðaráðuneytinu brást skjótt við erfiðri stöðu með framlagningu þessa frumvarps sem ég sé ekki betur en að sé vel unnið og tekið á hinum ýmsum þáttum, eins og hæstv. ráðherra fór hér vel yfir. Mér líst vel á þá leið sem hér er farin til að koma til móts við Grindvíkinga á hrakhólum, leið sem byggir í meginatriðum á því húsnæðisbótakerfi sem við þekkjum en þó án tekju- og eignatenginga sem ég held að sé skynsamlegt í ljósi aðstæðna. Við í Samfylkingunni munum styðja þetta mál og ég hlakka til að fylgja því eftir í velferðarnefnd og heyra hvað umsagnaraðilar hafa til málanna að leggja. Við samþykktum í gær lög hér á Alþingi um að verja framfærslu Grindvíkinga í breiðri sátt. Nú tökum við þetta fyrir og ég geri ráð fyrir að það verði gert á þokkalegum hraða en þó þannig að hægt sé að vanda til verka.


Ræðumaður: Þórunn Sveinbjarnardóttir

Frú forseti. Ég vil byrja á því að þakka hæstv. ráðherra fyrir að flytja þessa munnlegu skýrslu hér í dag í aðdraganda COP28 eins og við köllum það og sem hv. formaður Miðflokksins kallar 28. lokatilraunina. Ég vona að sá ágæti þingmaður geri sér grein fyrir því að samningurinn mun halda fullu gildi í mörg ár og áratugi væntanlega til viðbótar þannig að það verða miklu fleiri fundir en þessir 28 um loftslagssamninginn. Þetta eru vissulega risavaxinn viðburður og virðist alltaf verða stærri og stærri með hverju árinu sem líður og nú er hann haldinn í olíuríkinu Sameinuðu arabísku furstadæmunum.

Ég tek undir með hæstv. ráðherra um að skilaboðin frá Íslandi séu mikilvæg og skilaboðin frá fundinum séu mikilvæg og hvað varðar þessa svokölluðu fyrstu stöðutöku, loftslagshamfarasjóðinn, svokallaðan vinnustraum um samdrátt í losun og 6. gr. Parísarsamningsins sem hér hafa öll verið nefnd sem aðalatriði á borði samninganefndar Íslands og geri ég engar athugasemdir við það, þetta eru allt mjög mikilvæg mál. Það skiptir hins vegar líka mjög miklu máli að við höfum skýra mynd um það hvernig við ætlum að fara áfram og því hefði ég gjarnan viljað heyra hver í rauninni uppfærsla landsframlagsins okkar sé. Ef ég skildi hæstv. ráðherra rétt þá liggur hún enn ekki fyrir og það veldur mér nokkrum áhyggjum af því að við vitum að stóra verkefnið er að draga úr losun gróðurhúsalofttegunda. Það er samdráttur í losun gróðurhúsalofttegunda og hann þarf að verða alveg burt séð frá aukinni raforkuframleiðslu.

Það er svo ofsalega mikilvægt að hv. þingmenn geri sér grein fyrir því að hvort tveggja þarf að gerast og ég verð að viðurkenna það eftir að hafa hlustað á flestar ræður hér í dag að ég varð fyrir vonbrigðum með það hvað það er grunnt á skilningsleysinu á því hvað þarf að gera. Við þurfum að hafa aðgerðaáætlun um að draga úr losun gróðurhúsalofttegunda sem stendur meðan við erum líka að afla orku í græna atvinnustarfsemi og orkuskipti. Þetta tvennt verður að geta farið saman. Ég vil líka segja hér að ég vona að hv. þingmenn og þingheimur hafi augun á raforkuörygginu og forgangsröðuninni sem þarf að vera í kerfinu til að koma í veg fyrir ástand eins og skömmtun eða olíudrifna orkuframleiðslu eins og við höfum séð undanfarna vetur.

Því miður hef ég ekki meiri tíma, frú forseti. Það væri hægt að halda hér langa ræðu um mörg atriði en í öllum bænum kynnum okkar kerfið um upprunaábyrgðirnar áður en við byrjum að ræða það í ræðustól Alþingis.


Ræðumaður: Oddný G. Harðardóttir

Forseti vill minna hv. þingmenn á að virða ræðutímann og einnig að það er búið að semja sérstaklega um umræðuna og ekki vel séð af forseta að þingmenn séu að næla sér í mun fleiri mínútur en aðrir.


Ræðumaður: Oddný G. Harðardóttir

Frú forseti. Ég vil gera málefni hafsins að umtalsefni. Það er mikilvægt á COP28 verði málefni hafsins þátttakendum ofarlega í huga. Markmið loftslagsráðstefnunnar í París 2015 voru skýr um að halda hlýnun af manna völdum innan við 1,5°C miðað við árdaga iðnbyltingar. Of lítið var þar fjallað um hafið. Athyglin hefur færst á hafið síðan þá, sem betur fer. Stærsti hluti af auknum hita á jarðríki er geymdur í hafinu. Hafið hefur aldrei verið heitara en árin 2022 og 2023 frá því að mælingar hófust. Verndun hafsins er alþjóðlegt úrlausnarefni og á þeim vettvangi verður Ísland að tala skýrt fyrir þeim málstað. Ísland á að vera í fremstu röð í þessum efnum. Við eigum svo mikið undir. Á þeim árum sem liðin eru síðan hafréttarsamningur Sameinuðu þjóðanna var gerður hafa bæst við nýjar og miklar áskoranir í umhverfismálum. Áherslan hefur færst frá því að vera nær eingöngu á veiðar yfir í umhverfisþætti sem varða hafið, svo sem hlýnun loftslags, líffræðilegan fjölbreytileika og viðkvæmar vistgerðir í hafinu auk eiginlegra fiskveiða og eldis.

Árið 1982 voru loftslagsbreytingar nánast óþekkt hugtak og einungis ríflega áratugur er frá því að súrnun sjávar varð þekkt. Sáttmáli Sameinuðu þjóðanna um verndun líffræðilegs fjölbreytileika var undirritaður í Rio de Janeiro árið 1992 og tók gildi hér árið 1994. Samningurinn er mikilvægasta verkfærið til að varðveita líffræðilega fjölbreytni jarðar og náið samstarf og samráð er um framkvæmd hans og annarra alþjóðlegra náttúruverndarsamninga. Samningurinn hefur í för með sér viðamiklar alþjóðlegar skuldbindingar fyrir Ísland sem m.a. lúta að verndun og sjálfbærri nýtingu lífríkisins auk ákvæða um sanngjarna skiptingu hagnaðar af nýtingu erfðaauðlinda. Ráðstefnan um líffræðilegan fjölbreytileika sem kennd er við Montreal og Kunming, sem haldin var í fyrra, setur skýr markmið um að varðveita líffræðilegan fjölbreytileika og að verndarsvæði verði 30% af hafi og landi fyrir árið 2030. Einnig voru samþykkt markmið um endurheimt vistkerfa. Því þarf að vinna að því að skilgreina áherslur Íslands varðandi verndun hafsvæða innan íslenskrar lögsögu í samræmi við markmið alþjóðasamninga sem Ísland er aðili að. Það þarf að nýta þá grunnþekkingu sem til staðar er, benda á hvar eru brotalamir og skortur á rannsóknum og tryggja að brugðist verði hratt og vel við.

Mikilvægt er að Ísland beiti sér fyrir því á vettvangi Alþjóðasiglingamálastofnunarinnar að bruni svartolíu sem eldsneytis fyrir skip og flutningur olíu á norðurslóðum verði bannaður líkt og stofnunin hefur samþykkt við suðurheimskautið, þ.e. sunnan 66. breiddargráðu. Enn fremur verði bannað að flytja svartolíu um norðurslóðir, svæðið norðan við 66. breiddargráðu, en bannið taki líka til efnahagslögsögu Íslands. Svartolía er gríðarlega eitrað og seigfljótandi skipaeldsneyti sem brotnar afar hægt niður í lífríki sjávar og alveg sérstaklega á kaldari slóðum í Norðurhöfum. Verði skipsskaði eða sjóslys gæti það orsakað óbætanlegan skaða á fiskimiðum okkar enda er nánast vonlaust að hreinsa svartolíu í hafinu.

Áhrif loftslagsbreytinga á hafið komust fyrst formlega á dagskrá á aðildarríkjafundi loftslagssamnings Sameinuðu þjóðanna árið 2017. Það er nauðsynlegt, frú forseti, og löngu tímabært að móta stefnu Íslands um málefni hafsins.


Ræðumaður: Þórunn Sveinbjarnardóttir

Frú forseti. Já, ég er fullmeðvituð um að það berst fjöldi erinda í aðdraganda COP28 og auðvitað skiptir mjög miklu máli að styðja ekki hvað sem er heldur velja vel. Það kann að vera að við höfum og eiginlega alveg öruggt að við höfum auðvitað aukin tækifæri innan þróunarsamvinnu til að styðja við góð verkefni í loftslagsmálum. En hér er um að ræða kröfu sem er að einhverju leyti krafa suðurs til norðurs vegna þess að þetta er krafan um að ríku löndin sem notið hafa jarðefnaeldsneytisins hætti að vinna það og dragi úr framleiðslunni. Við vitum svo sem að það er það sem við þurfum að gera. Við verðum að hætta að nota jarðefnaeldsneyti alls staðar ef við ætlum að ná þeim árangri sem stefnt er að. Þannig að pólitískt held ég að það sé klókt og vel skoðandi að taka undir þessa kröfu af því að við eigum líka allt okkar undir því að við hættum að nota jarðefnaeldsneyti.


Ræðumaður: Þórunn Sveinbjarnardóttir

Forseti. Mig langar til að nýta þetta andsvar til að spyrja hæstv. ráðherra hvort hann hafi brugðist við erindi sem mér skilst að honum hafi borist 16. nóvember síðastliðinn frá Náttúruverndarsamtökum Íslands, Ungum umhverfissinnum, Landvernd og Fuglavernd. Erindið varðar alþjóðlegan sáttmála um bann við frekari leit að jarðefnaeldsneyti og um það að frekari leit að olíu og gasi verði bönnuð með lögum. Þetta er kannski tiltölulega ný umræða í samhengi við aðildarríkjaþingið en krafan um það að olían og gasið séu skilin eftir þar sem það er fer auðvitað hækkandi og vaxandi, af því að við vitum að ef við ætlum að fasa út notkun jarðefnaeldsneytis þá verðum við líka að hætta að vinna það upp úr jörðinni og sjónum.

Mig langar til að nota þetta tækifæri til að spyrja hæstv. ráðherra hvort hann hafi brugðist við þessu erindi eða hvort það hafi verið skoðað í ráðuneytinu að Ísland beiti sér á COP28 og taki undir þessa kröfu. Mér skilst að það sé mikið um það núna í aðdraganda þessa fundar að það sé verið að skrifa undir alls kyns viljayfirlýsingar. Þær eru góðar sem slíkar, en þessi krafa er eiginlega grundvallarkrafa þegar við erum komin fram á árið 2023 og erum enn langt, langt á eftir í glímunni við hlýnun jarðar.


Ræðumaður: Oddný G. Harðardóttir

Samið hefur verið um fyrirkomulag umræðunnar. Ráðherra hefur tíu mínútur til framsögu og eru rýmri andsvör leyfð við ræðu ráðherra þannig að allir stjórnarandstöðuflokkar komist að. Tími í andsvörum eru tvær mínútur í fyrra sinn og ein mínúta í síðara sinni. Andsvör eru ekki leyfð við ræðum þingmanna eða síðari ræðu ráðherra sem hefur tvær mínútur í lok umræðunnar.


Ræðumaður: Þórunn Sveinbjarnardóttir

Þetta var ekki reglugerð.Frú forseti. Þegar fyrrverandi hæstv. dómsmálaráðherra gerði reglugerðarbreytingu 30. desember síðastliðinn var augljóst af viðbrögðum hæstv. forsætisráðherra að ekki var eining um málið í ríkisstjórninni og mér heyrist sú óeining enn vera uppi meðal stjórnarflokkanna. Svo má líka rifja það upp að umboðsmaður Alþingis gerði athugasemdir við samráðsleysi við þessa ákvörðun. En gott og vel. Ráðherrann þáverandi hafði tekið þessa ákvörðun að vandlega íhuguðu máli, var sagt í fréttum, og eftir samráð við ríkislögreglustjórann. Við þetta er tvennt að athuga: Í fyrsta lagi þurfum við að spyrja okkur í þessum sal hvort það sé eðlilegt og skynsamlegt fyrir lög og reglur í landinu að ráðherra hafi vald til að breyta þessu með reglugerð og ekki þurfi að bera það undir hið háa Alþingi. Var samráðið sem ráðuneytið hafði í aðdraganda breytinganna nægilegt? Stuðlaði það að góðri niðurstöðu? Í fyrsta lagi má færa gild rök fyrir því að slíkar breytingar krefjist náins samráðs við þing og þjóð. Rétta leiðin til þess er að leggja málið hér inn til Alþingis til umræðu og afgreiðslu. Í annan stað hefði mér þótt betra og kannski einhverjum fleirum að það hefði verið ráðist í tilraunaverkefni og þess vegna gladdi það mig að núverandi hæstv. dómsmálaráðherra hafi sagt hér áðan að eftir 18 mánuði eigi að endurmeta stöðuna. Þá má kannski með góðum vilja nefna það 18 mánaða tilraunaskeið og síðan verði árangurinn metinn og mældur. Við skulum líka vona að það verði gert almennilega og af utanaðkomandi aðilum. Höfum það hugfast að rafvopn hafa áhrif á skyntauga- og hreyfitaugakerfi mannslíkamans. Þau valda skyndilömun og það eru mörg dæmi um það og margar rannsóknir sem sýna að þau geta stórslasað fólk og það eru meiri líkur á því að þau séu notuð gegn veikum einstaklingum en fullheilbrigðum. Höfum það í huga.


Ræðumaður: Dagbjört Hákonardóttir

Virðulegi forseti. Ég vil þakka málshefjanda, Arndísi Önnu Kristínardóttur Gunnarsdóttur, kærlega fyrir að vekja máls á þarfri umræðu um aðstæður lögreglunnar og það jafnvægi sem þarf alltaf að hafa hugfast og beita í valdbeitingu. Það vill svo til að í morgun vaknaði ég á Ísafirði og var ferð minni heitið þangað m.a. til að kynna mér störf lögreglunnar á Vestfjörðum. Við fórum yfir aðstæður lögreglufólks á þessu strjálbýla, harðgera og umfangsmikla svæði í samhengi við valdbeitingarheimildir sem það hefur til að bregðast við í krefjandi aðstæðum. Ég verð að játa að umræðan hér á þinginu getur verið svarthvít, þótt hún sé það ekki alltaf. Hún litast af því að hér var ekki beitt réttum aðferðum við að auka á þessar valdheimildir, hvort sem þær eru réttlætanlegar eða ekki. Við getum ekki dvalið við það, við verðum að horfa á þær aðstæður sem lögreglufólk og -menn eru í í dag og átta okkur á kjarna vandans. Það er okkar að gjalda eðlilegan varhuga við auknum heimildum lögreglunnar, alltaf, til þess að beita aðferðum sem geta falið í sér líkamstjón fyrir þann sem verður fyrir. Aðstæður breytast hratt og það er mikils krafist af lögreglufólki sem ber skylda til að bregðast við öllum mögulegum aðstæðum. Við höfum stigið stór framfaraskref í því skyni að mennta lögreglufólkið okkar, en einhver er ástæða þess að menntuðum lögreglumönnum hefur ekki fjölgað sem skyldi, m.a. af þeirri ástæðu að útskrifaðir skila sér ekki út í öfluga lögreglustétt sem á að vera til staðar.

Virðulegur forseti. Ég ætla að slá því föstu að skortur á heimildum lögreglu til að bera vopn sé ekki meginástæða þess. Öflug skref í átt að því að bæta starfsaðstæður lögreglu eru mikilvægasti byrjunarpunkturinn.


Ræðumaður: Jóhann Páll Jóhannsson

Herra forseti. Ríkisstjórnin ætlar að kasta 5.000 heimilum út úr vaxtabótakerfinu og lækka stuðning við skuldsett heimili um 700 millj. kr. milli ára. Ég ætla að segja þetta aftur af því að þetta skiptir máli og af því að ég vil að allur þingheimur viti þetta og hafi þetta í huga þegar fjárlögin verða afgreidd hérna í desember: Ríkisstjórn Katrínar Jakobsdóttur ætlar að lækka stuðning við skuldsett heimili, sérstaklega heimili með lágar tekjur og þunga greiðslubyrði, um 700 millj. kr. milli ára. Vextir af húsnæðislánum fara upp, greiðslubyrði heimila fer upp, upp, upp, en stuðningur ríkisins við þessi heimili fer niður, niður, niður. Fleiri og fleiri heimili í basli, færri og færri heimili sem fá stuðning. Þetta er leið ríkisstjórnarinnar. Ráðherrar geta drekkt okkur í alls konar orðasalati og frösum og glærusýningum en það breytir ekki því að þetta er sú stefna sem hér er rekin. Ríkisstjórnarflokkarnir finna nefnilega alltaf leið til að demba aðhaldinu í ríkisfjármálum á lágtekju- og millitekjuheimilin í landinu en hlífa þeim efnamestu. Í síðustu fjárlögum var þetta gert með því að hækka flöt krónutölugjöld um 7,7%; hækkun sem kom harðast niður á efnaminni heimilum og lak beint út í verðlag, lak beint út í verðtryggð lán heimilanna eins og gengur, en nú er farin sú leið að veikja húsnæðisstuðning, þrengja enn frekar að heimilum sem eru með þunga greiðslubyrði, sömu heimilum og eru nú þegar að sligast undan efnahagsóstjórn þessarar sömu ríkisstjórnar.

Virðulegi forseti. Það eru nokkrar vikur eftir af haustþingi og við í Samfylkingunni munum gera okkar allra besta til að reka ríkisstjórnina til baka með þessa glórulausu stefnu.


Ræðumaður: Dagbjört Hákonardóttir

Virðulegi forseti. Á morgun er merkisdagur. Þann 29. nóvember verða liðin 12 ár frá samþykkt þingsályktunartillögu Alþingis um viðurkenningu á sjálfstæði Palestínuríkis í tíð ríkisstjórnar Jóhönnu Sigurðardóttur. Þarna steig smáríkið Ísland stórhuga skref í að beita sér fyrir friðsamlegum lausnum á djúpstæðum óróa sem ríkt hefur á svæðinu í manna minnum. Íbúar Palestínu hafa hins vegar búið við þann veruleika í áratugi að vera annars flokks þegnar í eigin landi og hörmungarnar sem nú dynja á almennum borgurum landsins, og þá helst börnum, eiga sér rót sem rekur sig mun lengra aftur en til 7. október sl. Við stöndum í miðju stormsins í árásum sem bera allar merki stríðsglæpa. Fyrrum ráðherrar Ísraelsríkis hafa nú talað fyrir því í fjölmiðlum að jafna verði Gaza við jörðu, hreinsa öll ummerki um að þar hafi verið byggð sem nú stendur og flytja eftirlifendur á brott til annarra landa. Ýmsir telja alþjóðasamfélagið hafa brugðist Ísrael í þeim hörmungum sem dynja á íbúum svæða landanna tveggja.

Forseti. Alþjóðasamfélagið hefur brugðist Palestínumönnum í áratugi. Við látum ekki telja okkur trú um að rétt sé að svipta heila þjóð borgaralegum og stjórnmálalegum mannréttindum sínum og það tekur sárt þegar vinaríki okkar samsama þessa aðila, þessi börn, með öfgahreyfingunni Hamas. Þetta hentar aðeins gerendum ríkisstjórnar Benjamins Netanyahus, sem ber nú ábyrgð á dauða hartnær 7.000 barna frá upphafi október.

Virðulegi forseti. Ísland á ekki herstyrk en við eigum rödd á alþjóðavettvangi og hana eigum við að nýta. Við eigum hjarta, við eigum samkennd, við eigum samvisku og höfum alla burði til þess að taka stórhuga skref í þágu varanlegs friðar á svæðinu. Ég kýs að gera orð Olofs Palmes,  fyrrverandi forsætisráðherra Svíþjóðar og þess merka jafnaðarmanns, að mínum, með leyfi forseta: Það er ekki hægt að endurbæta aðskilnaðarstefnuna. Það verður að útrýma henni.


Ræðumaður: Jóhann Páll Jóhannsson

Frú forseti. Það er mikilvægt að hér hafi náðst þverpólitísk sátt um að tryggja afkomu Grindvíkinga, standa þétt með þeim á erfiðum tímum. Þegar Grindavíkurbær var rýmdur töluðu hæstv. ráðherrar fyrst um að nú gætu íbúar farið til Vinnumálastofnunar og sótt um atvinnuleysisbætur en eins og hv. formaður Samfylkingarinnar benti á eru jarðhræringarnar á Reykjanesskaga sérstök staða sem kallar á sértækar aðgerðir til að verja framfærslu fólks. Ég er feginn að það varð einmitt niðurstaðan hér á Alþingi, þetta frumvarp sem var vel unnið af hálfu félags- og vinnumarkaðsráðuneytisins og af hálfu hæstv. félags- og vinnumarkaðsráðherra og fékk skjóta en vandaða umfjöllun í velferðarnefnd.

Næst á dagskrá er svo húsnæðisstuðningurinn við Grindvíkinga, mál sem hefur nú verið lagt fram á Alþingi og verður, að mér skilst, mælt fyrir því á morgun. Við í Samfylkingunni höldum áfram að styðja ríkisstjórnina til þessara verka. Ég treysti því að við hér á Alþingi höldum áfram að gera allt sem í okkar valdi stendur til að veita Grindvíkingum og öðrum sem kunna að verða fyrir tjóni af völdum náttúruvár á Reykjanesskaga fullvissu um stuðning og samstöðu sama hvað á dynur því það er samtryggingin sem gerir okkur að sterku samfélagi og veitir fólki von þegar áföll ríða yfir.


Ræðumaður: Jóhann Páll Jóhannsson

Virðulegur forseti. Niðurskurði á sauðfé vegna riðu hefur verið beitt af fullum þunga á Íslandi áratugum saman og þótt riðutilvikum hafi fækkað töluvert frá því er mest lét á áttunda og níunda áratug síðustu aldar þá er það enn svo að árlega greinist riða hér á landi. Í dag teljast átta af 25 varnarhólfum til sýktra svæða. Riðan hefur þannig enn veruleg áhrif á afkomuöryggi íslenskra bænda. Það stendur upp á stjórnvöld og okkur hér á Alþingi að taka vel utan um bændur sem verða fyrir þessu áfalli. Það hefur ekki tekist að uppræta riðu þrátt fyrir íþyngjandi aðgerðir en nú eygja sauðfjárbændur von um langtímalausn, eins og hæstv. matvælaráðherra fór yfir. Árið 2022 fundust hér á landi í fyrsta sinn kindur með svokallaða ARR-arfgerð sem er verndandi fyrir riðu og hefur verið notuð erlendis með góðum árangri. Nú í nóvember voru loksins gerðar breytingar á riðureglugerðinni með það að augnamiði að gera það mögulegt að nýta þessa arfgerð í baráttunni við riðu. Það er gott fyrsta skref en frekari aðgerða er þörf. Á fjölmennum fundi bænda í Hrútafirði í vor kölluðu þeir eftir margvíslegum breytingum á reglugerð um riðu. Ef árangur á að verða af þeim breytingum sem þegar hafa verið gerðar þá þarf að leggjast í umfangsmiklar arfgerðargreiningar svo forða megi kindum með verndandi arfgerð frá niðurskurði. Mér heyrist á hæstv. matvælaráðherra að þetta sé nákvæmlega það sem stendur til og fagna því og hvet hæstv. ráðherra til dáða í þessum efnum.


Ræðumaður: Oddný G. Harðardóttir

Herra forseti. Ég vil byrja á að þakka fyrir þessa umræðu sem er bæði nauðsynleg og tímabær. Það er mikið áfall fyrir bændur að fá þau fyrirmæli að farga öllu sauðfé sínu á einu bretti og jafnvel þótt að nú sé leyfilegt að skera hluta bústofnsins niður við ákveðnar aðstæður er samt um mikið tjón að ræða. Bændur eiga rétt á bótum vegna riðuveiki og förgunar og þær á að greiða 45 dögum eftir að förgun er lokið. Því miður eru allt of mörg dæmi um að bændur þurfi að standa í stappi við ráðuneytið og það dragist að greiða bæturnar langt fram yfir tilsettan tíma með tilheyrandi viðbótartjóni fyrir bændur. Þessu verður að breyta. Bændur sinna mikilvægu samfélagslegu hlutverki, ég get nefnt fæðuöryggi, byggðaþróun, loftslagsmál og menningu í því sambandi. Bændur eiga ekki að þurfa að standa í stappi við ráðuneytið við að fá úrlausn sinna mála. Lögin eru skýr og framkvæmd þeirra þarf að vera snurðulaus. Það verður að tryggja að bændur sem hafa neyðst til þess að skera niður bústofn sinn geti hafið búskap að nýju. Til þess þarf bæði áræðni bænda en einnig fjármuni. Ríkið má ekki leggja stein í götu þeirra við enduruppbygginguna. Ég fagna því að verið sé að vinna að breytingum í þá átt sem gerist innan Evrópusambandsins líkt og bændur hafa kallað eftir. Við þurfum að lyfta landbúnaði betur upp og leggja ríka áherslu á að landbúnaður sé einstök atvinnugrein með hagsmuni sem þarf sérstaklega að gæta að og verja, hagsmuni sem markaðurinn getur ekki einn séð um. Sauðfjárrækt fylgir áhætta vegna riðu, áhætta sem við þurfum að taka með bændum.


Ræðumaður: Kristrún Frostadóttir

Virðulegi forseti. Ég þakka hæstv. ráðherra svarið. Við styðjum öll auðvitað aðgerðir sem snúa að langtímauppbyggingu en staðreyndin er sú að frá því að við stóðum hér í þessari pontu í fyrra og samþykktum fjárlög, þar sem m.a. ríkisstjórnin ákvað að samþykkja breytingartillögur Samfylkingarinnar sem komu í veg fyrir að 5.000 manns yrði hent út úr vaxtabótakerfinu, hefur vaxtastig farið úr 6% í 9%. Í millitíðinni á að henda næstum því sömu aðilum aftur út úr kerfinu. Ég velti því bara fyrir mér hvort ríkisstjórnin átti sig á ábyrgðarhlutverki sínu í aðdraganda kjarasamninga þar sem væri hægt að horfa á vaxtabótakerfið sem ákveðinn ventil í launahækkunum. Það er það sem þarf að horfa til. Ef vaxtahækkanir eru aðaltólið sem verður beitt verður það bara til þess að setja flata álagningu á öll heimilin í landinu og þrýstir á meiri launahækkanir á næsta ári.

Ég vil því ítreka spurningu mína til hæstv. ráðherra: Kemur það til greina að samþykkja slíka tillögu í ljósi þess að við erum að fara inn í kjarasamninga?


Ræðumaður: Kristrún Frostadóttir

Forseti. Í síðustu viku spurði ég hæstv. forsætisráðherra. Hvenær ef ekki núna? Hvenær er rétti tíminn fyrir róttækar aðgerðir á húsnæðismarkaði, ef ekki núna? Núna er íbúðaverð aftur á uppleið, verðbólga há og vextir allt of háir. En hvað er ríkisstjórnin að gera til að milda höggið fyrir venjulegt fólk á húsnæðismarkaði? Engin leigubremsa, engin stjórn á Airbnb, ekkert frumvarp frá hæstv. innviðaráðherra enn þá til að styrkja réttarstöðu leigjenda þrátt fyrir margítrekuð loforð frá gerð síðustu kjarasamninga. Það sem er kannski verst á þessum tímapunkti er að nú hefur ríkisstjórnin kynnt fjárlög þar sem húsnæðisbætur lækka og vaxtabætur lækka um 25% á milli ára. Ríkisstjórnin er að henda 5.000 manns út úr vaxtabótakerfinu samkvæmt fjárlögum næsta árs og nú stefnir í að stjórnin geri engar breytingar þar á. Þannig að verðbólga upp en húsnæðisbætur niður, vextir upp, vaxtabætur niður.

Ég spyr: Hvers konar skilaboð eru þetta til launafólks í aðdraganda kjarasamninga núna í janúar? Á erfiðum tímum þegar þrengist um á húsnæðismarkaði er beinlínis ótrúlegt að ríkisstjórnin sé að lækka húsnæðisbætur til leigjenda og henda 5.000 manns út úr vaxtabótakerfinu. Samfylkingin styður stjórnvöld í öllum aðgerðum fyrir Grindvíkinga en ég ítreka að ríkisstjórnin getur ekki skilað af sér óábyrgum fjárlögum í skjóli jarðhræringa og áhrifa þ Þvert á móti er lykilatriðið núna fyrir Grindvíkinga og allan almenning að ríkisstjórnin noti fjárlögin til að styrkja grunnsamstöðu í íslensku samfélagi. Í fyrra kynnti Samfylkingin kjarapakka með tillögu um að verja heimilisbókhaldið og vinna um leið gegn verðbólgu og við munum kynna sams konar kjarapakka fljótlega. Kemur til greina hjá hæstv. ráðherra, formanni Framsóknarflokksins, að samþykkja breytingartillögur frá Samfylkingunni sem myndu tryggja að húsnæðisbætur og vaxtabætur lækki ekki á milli ára í því ástandi sem nú er uppi á húsnæðismarkaði?


Ræðumaður: Magnús Árni Skjöld Magnússon

Hæstv. forseti. Það er ákveðin ánægja að taka til máls undir þessum lið hér í dag vegna þess að ég gerði það líka þegar ég kom inn á þing síðast í febrúar á þessu ári, á síðasta þingi. Ánægjan felst í því að ég get þá alla vega skoðað, þegar ég les ræðuna mína þegar ég fæ hana senda frá starfsmönnum þingsins, hvort ég sé samkvæmur sjálfum mér og muni hvaða skoðun ég hafði á málinu í febrúar síðastliðnum.

Mig langar til að taka undir með hv. þm. Bryndísi Haraldsdóttur sem talaði hérna áðan um mikilvægi stjórnmálaflokka í lýðræðissamfélagi. Það er ótvírætt og það er synd hvernig stjórnmálaflokkar hafa verið talaðir niður sem vettvangur málefnalegrar umræðu. Hlutverk þeirra að vera vettvangur lýðræðislegrar umræðu, einfalda stjórnmálaþátttöku og kosningar er náttúrlega gríðarlega mikilvægt. Ég er þess vegna einlægur stuðningsmaður þess að ríkið sinni því að styðja við bakið á stjórnmálaflokkum og stjórnmálastarfsemi því að hún er mjög mikilvæg fyrir lýðræðið og fyrir starfið t.d. á þessum stað hér og víðast hvar í sveitarfélögum, alla vega þeim sem eru fjölmennari. Það er hins vegar hárrétt sem hv. þingmenn sem hafa talað hér í dag, bæði flutningsmaður tillögunnar, hv. þm. Diljá Mist Einarsdóttir og hv. þm. Bryndís Haraldsdóttir, hafa sagt að það sé alveg ástæða til að skoða það hvers vegna er verið að styrkja stjórnmálaflokka sem ná ekki kjöri á Alþingi. Þetta 2,5% mark held ég að sé eitthvað sem megi alveg skoða að fella burt og ég held að það væri í sjálfu sér ekkert óeðlilegt við það að stuðningur við stjórnmálaflokka miðaðist þá a.m.k. við það að þeir næðu fólki á þing.

Það er hins vegar þannig í samfélagi dagsins í dag að það kostar fjármuni að halda úti umræðu, það kostar fjármuni að halda fundi og halda úti virkri umræðu á samfélagsmiðlum o.s.frv. Þetta kostar allt peninga og það er mikilvægt að við sem lýðræðissamfélag tökum þátt í þeim kostnaði því að versta staðan sem við getum séð fyrir okkur í þeim efnum er að fólk missi áhuga á stjórnmálum og hætti að fylgjast með þeim og hætti að taka þátt í þeim. Ég tek undir að það er gríðarlega þroskandi fyrir einstaklinga að taka þátt í stjórnmálastarfi og kynnast því sem þar fer fram og ég segi það fyrir sjálfan mig a.m.k. að ég hefði ekki viljað missa af því þroskaferli sem ungur maður á sínum tíma að taka þátt í starfi ungliðasamtaka stjórnmálaflokks og er þar af leiðandi kannski ekki fyllilega sammála því sem fram kemur í í greinargerð þessarar tillögu. En ég held að þarna séu punktar sem eru þess virði að skoða og ég held að það væri gott að nefndin fengi þetta til skoðunar og umfjöllunar.


Ræðumaður: Magnús Árni Skjöld Magnússon

Hæstv. forseti. Ég vil þakka flutningsmanni þessarar tillögu, hv. þm. Ingibjörgu Isaksen, fyrir hennar framsögu hér og hv. þm. Loga Einarssyni fyrir hans greinargóðu og upplýsandi ræðu um stöðuna á Akureyri og víðar. Það er ljóst að þessi tillaga er sett fram í því skyni að skapa vandaða umræðu um þetta mikilvæga mál og ég held að það væri til bóta að þessi tillaga fengi brautargengi. Þetta er liður, eins og í mörgum öðrum málum sem hér koma fram, að efla þjónustu í landsbyggðunum. Þetta er líka liður í því að velta upp nýjum vinklum á þeim vanda sem heilbrigðiskerfið á Íslandi stendur frammi fyrir, m.a. mönnunarvanda og þá kannski ekki síst mönnunarvanda í landsbyggðunum.

En það er rétt sem kom fram í máli hv. þm. Loga Einarssonar, og gott ef ekki líka í máli hv. þm. Ingibjargar Isaksen, að þau sem mennta sig á landsbyggðinni eru líklegri til að setjast þar að og halda áfram að starfa þar. Og það er nú bara þannig að við Íslendingar þurfum á því að halda að vera með lækna í landsbyggðunum. Þetta ágæta mál tengist líka að einhverju leyti má segja máli sem við í Samfylkingunni höfum komið á framfæri um staðsetningu sjúkraþyrlu á Akureyri, að gera þann stað að miðstöð heilbrigðisþjónustu á þessum helmingi landsins. Eins og kom fram í máli þingmanns hér áðan þá er Sjúkrahúsið á Akureyri vel í sveit sett til að þjónusta bæði Norðurland og Austurland og þá kannski ekki síst í því augnamiði að auka öryggi bæði landsmanna og svo auðvitað þess fjölda ferðamanna sem þetta svæði heimsækja, sem eykst nú jöfnum skrefum og jafnt og þétt. Þetta getur líka orðið til þess að létta álagi á Landspítalanum, eins og kom fram áðan.

Ég ætla nú kannski ekki heldur, ekki frekar en hv. þm. Logi Einarsson, að endurtaka ræður mínar frá því í gær þegar við vorum að fjalla um hjartaþræðingar á þessu sama sjúkrahúsi en það er mikilvægt að við í þessu stóra landi förum að hugsa það að við eigum fleiri en eina borg. Akureyri er vissulega staður sem hefur flest það til að bera, ef ekki allt, sem borgir þurfa að hafa, hann er bara mjög lítill, svona eins og ágætur þingmaður nefndi í gær má kalla þetta Bonsai-borg, hann gerir það alla vega, þannig að við þurfum að finna leiðir til að styrkja þann stað. Þetta er klárlega ein af þeim leiðum og ég held að það sé lag líka vegna þess að ég veit til þess að nú eru uppi hugmyndir um að styrkja þá háskólastofnun sem er á Akureyri, m.a. með viðræðum tveggja háskólastofnana um sameiningu og samstarf. Það mætti líta á þetta sem hugsanlegt tækifæri til að koma á fót, bara svo að það sé sagt berum orðum, læknadeild við Háskólann á Akureyri, þannig að það séu þá fleiri en einn háskóli og fleiri en einn staður á landinu sem útskrifar lækna þá með þeim bónus að þeir séu líklegir til að setjast þar að og þjóna þessum hluta landsins.


Ræðumaður: Logi Einarsson

Frú forseti. Ég ætla ekki að hafa langa tölu um þetta, aðeins að lýsa yfir stuðningi við þessa tillögu af því að hún er mjög skynsamleg á margan hátt. Við erum auðvitað fyrst og fremst að tala um heilbrigðismál. Hún lýtur auðvitað að því að lög um heilbrigðisþjónustu, sem eiga að tryggja öllum sem jöfnust eða jöfn réttindi, sé hægt að uppfylla. Það má ekki gleyma því að Sjúkrahúsið á Akureyri er mjög sterkt bakbein fyrir íbúa á öllu Norður- og Austurlandi, auðvitað fyrirtækjanna líka og síðast en ekki síst þeirrar ferðaþjónustu sem hefur verið að blómstra upp á síðkastið. Þetta er líka sterkt byggðamál. Ég flutti þingsályktunartillögu í gær um hjartaþræðingar á Sjúkrahúsinu á Akureyri og ætla ekki að endurtaka ræðuna sem ég hélt þá um byggðaþróunina en líklega er aldrei talað nóg um það. Við höfum komið okkur í býsna viðkvæma stöðu með þessu ójafnvægi sem hefur skapast hérna síðustu ár og áratugi þrátt fyrir að í því felist líka kostir, vissulega. Við það að styrkja svona sérhæfða starfsemi sem byggist á mikilli sérfræðiþekkingu er eins og flutningsmaður réttilega nefndi líklegt að það sé hægt að laða að sér starfsfólk.

Við höfum líka kynnst því sem höfum verið í sveitarstjórnum úti á landi í smærri bæjum að þessir sérfræðingar sem eru að koma eru oft giftir eða kvæntir og þegar verið er að leita að fólki í háskólann, sérhæfð tölvufyrirtæki eða annað þá hefur það oftar en ekki komið upp að líklega gangi það ekki vegna þess að það sé ekki starf fyrir hinn aðilann, þannig að það er ofboðslega mikilvægt að staðir sem eiga að skapa og verða að skapa mótvægi við þetta stóra þéttbýli hér á höfuðborgarsvæðinu spegli, þótt í minn minni mynd sé, sams konar samfélag, það sé fjölbreytt atvinnulíf, mikið af ólíkum störfum innan sérfræðiþjónustu, það sé öflugt og gott íþróttalíf, blómlegt menningarlíf og síðast en ekki síst þá skiptir það líka máli að það séu tengingar fyrir okkur, ekki bara til Reykjavíkur heldur líka út í heim. Flugvöllur á Akureyri með millilandaflugi skiptir t.d. alveg gríðarlega miklu máli ef sjúkrahúsinu á að takast að laða til sín sérhæft starfsfólk. Þetta er oft fólk sem hefur menntað sig erlendis, þetta er til fólk sem getur valið sér hvort það vinnur í Reykjavík, Gautaborg, Ósló, Kaupmannahöfn eða hvar sem er. Af hverju ætti það nú að velja fjörð norður í landi ef það þarf að gefa ótrúlega mikið eftir af sínum lífsgæðum og möguleikum? Allt hangir þetta saman.

Mér finnst gott það sem nefnt er í tillögunni, þetta er ágætisgreinargerð og mér finnst gott það sem er nefnt þar, að það verði að passa sig á því að við kostnaðargreininguna sé ekki lagt hrátt mat á það hvaða tekjur ríkið þurfi eða hvaða kostnað þetta feli í sér fyrir ríkið, vegna þess að kostnaður við heilbrigðisþjónustu er bara svo ótrúlega fjölbreyttur. Eitt er það hvað ríkið þarf að borga til þess að styðja við starfsemi. Hitt er það svo hvað íbúarnir þurfa að borga til að njóta þjónustunnar. Staðreyndin er sú að allt of margir og ótrúlega margir Íslendingar sem búa utan höfuðborgarsvæðisins, jafnvel utan Eyjafjarðarsvæðisins, þurfa að leggja úr eigin vasa alveg ótrúlega mikið í ferðakostnað, dvalarkostnað, með tilheyrandi vinnutapi o.s.frv. Þá komum við aftur inn á samgöngurnar sem skipta höfuðmáli og eru heilbrigðismál líka, hvort sem er á landi og í lofti. Ég býst við að það hafi létt mörgum lífið eftir að loftbrúin var samþykkt en auðvitað á ekki að þurfa að nýta sér hana. Auðvitað á ferðakostnaður vegna þjónustu á heilbrigðisstofnun sem þú þarft að sækja langt utan heimabyggðar að vera greiddur langt umfram þessar tvær ferðir á ári sem eru í dag.

Það er annað sem skiptir gríðarlega miklu máli, bæði við að efla þetta sjúkrahús og að gera það að háskólasjúkrahúsi. Það er sú staðreynd að fólk sem menntar sig í heilbrigðisstörfum er miklu líklegra til þess að vilja vinna úti á landi ef það er utan af landi og er alið upp úti á landi og þekkir það hvernig er að búa í fámenninu. Það er oft erfiðara, og maður skilur það vel, það er væntanlega erfiðara fyrir New York-búa að koma og setjast að í Reykjavík, alveg eins og það er erfiðara fyrir Reykvíking sem aldrei hefur kynnst neinu öðru að flytjast í 20.000 manna samfélag. Þess vegna skiptir það mjög miklu máli, og Háskólinn á Akureyri hefur skipt máli þar, sérstaklega þegar kemur að sjúkraliðum og hjúkrunarfræðingum, að mennta starfsfólk sem á rætur sínar á þessum stöðum.

Ég fór í nokkrar ferðir í tengslum við endurskoðun Samfylkingarinnar á heilbrigðisstefnu og við hittum almenning, heilbrigðisstarfsfólk úti um allt land, á litlum og stórum stöðum. Það er eitt sem mér fannst sláandi við þessar ferðir — við fórum vissulega á stóru staðina, bæði á höfuðborgarsvæðinu og á Akureyri en líka sem sagt á Raufarhöfn, Þórshöfn og Reyðarfjörð og fleiri staði — það er að fólk á Íslandi sem býr við þessi skilyrði, þ.e. slakari heilbrigðisþjónustu, er orðið óhuggulega nægjusamt. Það gerir oft ekki þær kröfur sem það ætti að vera að gera, það gerir kröfur um gott aðgengi, góðar samgöngur, góða sjúkraflutninga og svo vonast það til að það verði áfram læknir á stöðunum. Svo maður segi það bara beint út þá hefur maður áhyggjur af þeirri stöðu vegna þess að mjög margir læknar á þessum minni stöðum eru komnir til ára sinna og munu innan nokkurra ára hætta. Við þurfum með öllum tiltækum ráðum að manna þessar stöður aftur og ég held að Sjúkrahúsið á Akureyri, í tengslum við háskólann, geti leikið ákveðið lykilhlutverk.

Ég held að fáir myndu fagna þessu meira, eflingu Sjúkrahússins á Akureyri, en stjórnendur og starfsfólk á Landspítalanum. Það er bara mjög stórt, öflugt og sérhæft sjúkrahús og tekur auðvitað við ýktustu dæmunum en það finnur fyrir því líka þegar skóinn kreppir á Akureyri eða á Egilsstöðum, í Neskaupstað, á Ísafirði og víðar. Stjórnendur Landspítalans vilja líka að það séu öflugar einingar úti um allt land. Ég hef alla vega ekki heyrt annað.

Svona í lok umræðunnar þá hvet ég fólk til þess að kynna sér þessa þingsályktunartillögu og hana er hægt að finna á vefnum, greinargerðin er mjög góð. En það er ágætt líka að fara í sarpinn á RÚV og hlusta á mjög upplýsandi og fræðandi viðtal við formann Læknafélags Íslands um stöðuna á Akureyri m.a. og áskoranir sem þar eru, milli tíu mínútur yfir sjö og hálf átta í gærkvöldi, í dag er 23. nóvember, þannig að endilega kynnið ykkur það og þá finnur maður að allt læknasamfélagið og væntanlega allir heilbrigðisstarfsmenn í landinu eru sama sinnis. Þetta er mikið framfaraspor og þetta er mjög nauðsynlegt.


Ræðumaður: Magnús Árni Skjöld Magnússon

Hæstv. forseti. Ég þakka kærlega fyrir þetta svar frá hv. þingmanni. Eins og áður segir þá er vissulega rétt að horfa til þess þegar um störf á vegum ríkisins sem krefjast háskólamenntunar er að ræða að það sé horft til landsbyggðarinnar í þeim efnum, að byggja upp starfsemi í kringum það á þeim stöðum þannig að ekki sé eingöngu verið að moka undir stjórnsýsluna hér í Reykjavík. Þetta tengist auðvitað annarri umræðu sem átti sér stað hér í gær um styrkingu Sjúkrahússins á Akureyri og heimildir þar til að framkvæma hjartaþræðingar, mjög fínt mál. Ég sé ekki betur en að á dagskrá hér á eftir sé einmitt mál sem er af svipuðum toga, að efla og styrkja sjúkrahúsið þar. Við þurfum að hugsa til þess, Íslendingar, að við búum í stóru landi sem við viljum halda í byggð, að það séu ekki allir hlutir hér á þessu svæði, því að eins og áður segir er borgin dýnamísk og hún lifir af þrátt fyrir að slíkar stofnanir verði fluttar en þær geta haft mikið um sitt nærumhverfi að segja. Við sjáum það bara af þeim dæmum þegar stofnanir hafa verið fluttar út á landsbyggðina að það hefur haft áhrif og það skapar líka störf í kringum þær, styrkir áru og ásýnd og skapar fyrirmyndir og annað slíkt. Þannig að ég vænti þess að það verði góð umræða um þetta í nefndinni þegar þar að kemur.


Ræðumaður: Magnús Árni Skjöld Magnússon

Hæstv. forseti. Ég þakka hv. þm. Birgi Þórarinssyni fyrir framsögu á þessari tillögu hans og annarra hv. þingmanna. Ég bendi á, af því að það er rétt hjá hv. þingmanni, að það er meinleg villa í greinargerðinni með tillögunni um að hlutfall erlendra ríkisborgara er miklu hærra en 9% í Reykjanesbæ. Þann 12. janúar 2021 samkvæmt þjóðskrá var hlutfall erlendra ríkisborgara 25,3% í þeim bæ, þannig að það er talsvert hærra en 9% og með því hæsta sem gerist á landinu. Þetta er að mörgu leyti mjög skiljanlegt mál því að það er rétt sem hv. þingmaður segir að hér á höfuðborgarsvæðinu er auðvitað þungamiðja íslenskrar stjórnsýslu og það er í sjálfu sér ekkert náttúrulögmál að svo þurfi að vera. Borgin, eins og ég hef áður nefnt hérna í ræðum undanfarið, er dýnamísk og þarf ekkert endilega á stjórnsýslu að halda til þess að vera aðlaðandi staður til búsetu. En slíkar stofnanir kunna að gera það að verkum að fólk með tilskilda menntun og reynslu kjósi að flytja til að starfa hjá slíkum stofnunum og það er líka gott fyrir sveitarfélög og svæði þar sem menntunarstig er klárlega lægra að meðaltali en annars staðar. Það á því miður við um Suðurnesin af ýmsum ástæðum sem of langt mál væri að tíunda hér, sögulegum og öðrum.

Ég velti hins vegar fyrir mér gagnsemi svona tilflutnings á þeim tímum sem við lifum í dag þar sem er að verða sífellt algengara að fólk vinni einhvers staðar og búi einhvers staðar allt annars staðar og sinni  vinnu sinni í fjarvinnu. Ég minni á stefnu ríkisstjórnarinnar um störf án staðsetningar í þessu sambandi. En það eru engu að síður mjög fín hugmynd að velta upp þeim kostum að staðsetja stofnanir annars staðar en á höfuðborgarsvæðinu. Þar af leiðandi held ég að það sé bara mjög jákvætt að nefndin taki þessa tillögu til umfjöllunar og velti upp kostum og göllum þess að fara þessa leið.

Það er auðvitað líka rétt sem fram kemur í greinargerðinni að Suðurnesin eru, eins og staðan er í dag, hlið landsins og í gegnum það hlið fara flest þau sem hingað koma. Það er annað sem bent er á líka og hv. þingmaður benti á í sinni ræðu áðan, þ.e. að atvinnuleysi hefur lengi verið, því miður, hærra á Suðurnesjum en annars staðar. Þó svo að þessi stofnun sé kannski ekki það stór að hún muni höggva stór skörð í atvinnuleysistölur á Suðurnesjum þá er þetta  liður í því að styrkja það svæði. Þetta eru  einhverjir hlutir sem ég geri ráð fyrir að nefndin muni taka til umfjöllunar.

Hins vegar er oft og tíðum lag að gera svona hluti, flytja starfsemi út á land eða á aðra staði, þegar verið er að gera breytingar á stofnunum. Það er auðvitað ljóst að við Íslendingar stöndum frammi fyrir miklum breytingum þegar kemur að innflutningi fólks til landsins og það hefur gerst mjög hratt. Auðvitað byrjar það að gerast með inngöngu Mið- og Austur-Evrópuríkja í Evrópusambandið sem veitir fólki þar atvinnuréttindi hér á Íslandi sem það hefur óspart nýtt sér. Við höfum séð það bara í síauknum mæli núna undanfarin örfá ár hvað fólki hefur fjölgað hér og það er auðvitað fullt tilefni til að stjórnvöld á Íslandi vakni upp við þessa stöðu og geri ráðstafanir og móti sér innflytjendastefnu. Liður í því gæti verið að að taka til skoðunar stofnun á borð við Útlendingastofnun, sem ég myndi telja að gæti verið mjög mikilvægur hluti af einhverri slíkri nýrri stefnu ef til kæmi. Þetta mál gæti því orðið hluti af miklu stærra máli sem ég held að sé löngu orðið tímabært að taka til mjög gaumgæfilegrar og vandaðrar umfjöllunar, bæði hér á þingi og annars staðar í samfélaginu.


Ræðumaður: Magnús Árni Skjöld Magnússon

Hæstv. forseti. Ég vil byrja á að þakka flutningsmanni þessarar tillögu, hv. þm. Hafdísi Hrönn Hafsteinsdóttur, og hennar meðflutningsfólki fyrir þetta. Maður sér að þetta mál hefur verið vandlega rætt hér á þessum stað, bæði í þessum sal og líka í nefndum og fjöldamargar  umsagnir hafa borist um þetta mál sem ég get ekki betur séð  við mína yfirferð á þeim en að séu flestar jákvæðar í garð þess. Væntanlega hafa   nefndir fengið gesti til sín og rætt þetta þannig að þetta er mikilvægt og jákvætt mál. Auðvitað er gott að halda því til haga að  það er vandmeðfarið að deila persónulegum upplýsingum og þarf auðvitað að passa hvernig það er gert. En í ljósi þeirra umsagna sem þessi tiltekna tillaga fær held ég að  það séu kannski ríkir hagsmunir þarna inni til að það verði gerðar einhverjar úrbætur á þessum málum.

HeimildinniVið sjáum líka bara dæmi úr almennri umræðu, t.d. var grein í nýlega sem var frásögn konu sem hafði lent í heimilisofbeldi og fór á Landspítalann og fékk þar óblíðar móttökur eða a.m.k. móttökur sem urðu til þess að hún lét sig hverfa þaðan og lét sér ekki detta í hug að leita til þess staðar aftur eða neinna sem hugsanlega hefðu getað veitt henni skjól í hennar stöðu. Landspítalinn svaraði þessari frásögn og telur sig hafa gert úrbætur á verkferlum sínum og er sannarlega  vonandi að það sé rétt.

En við vitum það öll sem hér erum inni og flest sem hafa velt þessum málum fyrir sér að það er mikil brotalöm í þessum málaflokki hér á Íslandi, því miður. Nú er það svo að við Íslendingar erum efst á hinum svokallaða Global Gender Gap-lista, sem er birtur árlega, og hreykjum okkur gjarnan af því og mörg, sérstaklega erlendis,  halda að þetta land sé af þeim sökum einhver jafnréttisparadís. En við sem hér búum við vitum auðvitað að það er ekki svo. Ástæðan fyrir þessari veru Íslands í efsta sætinu á þessum lista hefur gríðarlega mikið með það að gera að hér var kona forseti lýðveldisins í 16 ár og eins og við vitum, með fullri virðingu fyrir því ágæta embætti, þá er það ekki það valdamesta embætti, svona í daglegum störfum landsins, stjórnsýslunnar hér, þó svo að það hafi vissulega valdheimildir sem það hefur beitt á ögurstundu.

Kynbundið ofbeldi er gríðarlega alvarlegt mál hér á Íslandi og heimilisofbeldi er  stór partur af því. Það er auðvitað hluti af þessu kynjakerfi sem við búum við og því hvernig karlar beita konur ofbeldi í stórum stíl, því miður, innan þess kerfis og hvernig kerfið okkar veitir þeim skjól til að beita ofbeldi. Konur sem leita réttar síns í  réttarvörslukerfinu á Íslandi hafa margoft lýst því sem ofbeldi í sjálfu sér að þurfa að ganga í gegnum það. Ég þekki persónulega konur sem hafa lent í ofbeldi og láta sér ekki til hugar koma að ganga í gegnum þau svipugöng sem þar er að finna og er það okkur bara til hreinnar skammar, ég verð að segja það, hæstv. forseti,  það er okkur til skammar hvernig það kerfi er í sjálfu sér.

Ég er því glaður og ánægður að sjá að þetta mál er komið fram enn á ný og ég vona svo sannarlega að það finnist svigrúm hérna í þessum salarkynnum, hæstv. forseti, því að manni heyrðist svona á umræðunni hér í upphafi fundar að það væri greinilega talsvert svigrúm inni í nefndum um þessar mundir sökum málafæðar frá ríkisstjórninni til að ræða svona mál og ljúka umfjöllun um þau, svona mikilvæg mál sem ekki þurfa að kosta ríkissjóð stórar fjárhæðir en geta vonandi haft góð áhrif á þennan mikilvæga málaflokk til allrar framtíðar.




Ræðumaður: Magnús Árni Skjöld Magnússon

Hæstv. forseti. Þetta er mikið jafnaðarmál sem hér er til umræðu og er mjög gott mál. Rökin í greinargerðinni sem fylgja með því eru skýr og góð og gild, víða farið og vinna hefur verið lögð í að safna upplýsingum um það hvernig þetta er gert í þeim löndum sem við viljum mjög gjarnan bera okkur saman við, þ.e. hin Norðurlöndin sérstaklega.

Það er líka gaman að heyra frá þessu reynda sveitarstjórnarfólki sem hefur talað hér í dag og mikil reynsla sem þar er af því hvernig þetta hefur verið unnið í þeim sveitarfélögum sem viðkomandi hv. alþingismenn hafa starfað í áður sem sveitarstjórnarfólk og mjög mikilvægt að læra af þeirri reynslu sem þegar er til staðar í þessu merkilega máli.

Það er svo að þetta er auðvitað á forsvari sveitarfélaganna og þess vegna eru þessar reynslusögur þaðan. Eins og ég skil þetta mál er verið að boða til einhvers konar viðamikils samráðs við sveitarfélögin um þetta og þá ekki bara um gjaldfrjálsar máltíðir heldur líka innihald þeirra og hollustu. Það er hins vegar margt sem þarf að taka tillit til þegar talað er um máltíðir barna, grunnskólabarna og fólks á barnsaldri. Það er auðvitað það að börn borða ekki hvað sem er, það er ósköp einfalt. Ég var sjálfur grunnskólabarn í Svíþjóð þar sem búið er að bjóða upp á gjaldfrjálsar skólamáltíðir frá árinu 1946 samkvæmt því sem kemur fram í greinargerðinni. Þetta var reyndar mun seinna en engu að síður, það voru engar svona máltíðir í boði á Íslandi á þeim tíma. Þar leist mér ekkert sérstaklega vel á matinn, ég verð að viðurkenna það. Ég borðaði hann aldrei heldur hrúgaði alltaf á diskinn minn rifnum gulrótum og borðaði þær, örugglega hollt en ég hafði ekki mikinn áhuga á því sem var verið að bjóða mér þarna.

Ég held að það gildi um börn að það þurfi að vanda mjög vel til þess sem þeim er boðið upp á, það á líka að vanda hvernig maturinn er framreiddur. Ég á sjálfur fjögur börn og hef upplifað skólamáltíðir í þremur sveitarfélögum og t.d. veit ég að sonur minn getur ekki hugsað sér að borða matinn í sínum skóla vegna þess að fólkið sem framreiðir matinn tekur hann með berum höndunum og leggur hann á diskinn. Þetta er eitthvert gums sem það tekur með höndunum, reyndar í hönskum, og skellir á diskinn. Honum finnst það svo ógeðslegt að hann getur ekki hugsað sér að borða matinn.

Eins hefur verið skortur á valkostum fyrir börn. Ég á t.d. krakka sem hafa tekið þá ákvörðun, alveg án nokkurs þrýstings heiman frá, að borða ekki kjöt af því að þeim þykir vænt um dýr eða eitthvað slíkt og það eru mjög takmarkaðir valkostir í boði fyrir slík börn, því miður. Þó svo að það sé auðvitað alltaf einhvers konar valkostur er hann alltaf mjög lítið lystaukandi, því miður. Þess vegna er það þannig, svo ég upplýsi þingheim um það, að helstu millifærslurnar á mínum bankareikningum eru þær að leggja þúsundkall og þúsundkall inn á börnin mín til þess að þau geti keypt sér eitthvað að borða og ég veit að það er ekki hollusta sem þau eru að kaupa, það eru örugglega einhverjar samlokur í sjoppu, því miður. Þannig að það sem er verið koma með í þessari tillögu, að bjóða upp á næringarríkan mat, er hlutur sem þarf að ræða í slíku samráði líka og passa hvernig umgjörðin er utan um þetta.

Þó svo að maður sé að kvarta yfir þessu eins og þetta er í dag, og það má vissulega gera betur í sveitarfélögum, þá hefur þetta breyst til mikilla muna frá því að ég var barn og kannski mörg okkar sem erum hér inni. Ég man eftir að við keyptum kókómjólkurmiða í mínum skóla og það var maturinn, kókómjólk og rúnnstykki með osti. Það var maturinn sem var boðið upp á, ekkert mötuneyti eða neitt slíkt. Ég átti heima langt frá skólanum mínum þannig að þetta var það sem ég nærðist á á daginn. Þarna eru því ekki bara jafnaðarsjónarmið heldur líka lýðheilsusjónarmið og eins og hv. þm. Bjarni Jónsson kom inn á áðan þá jafnar þetta einnig stöðuna til náms. Það held ég að sé mjög mikilvægt því að börn sem eru vel nærð eru betur til þess fallin að standa sig vel í skólanum. Og eins og hv. þm. Ágúst Bjarni Garðarsson, sem var sveitarstjórnarmaður í Hafnarfirði áður en hann gerðist þingmaður, benti á þá eru það auðvitað mjög þung spor fyrir þá foreldra sem ekki hafa kost á að greiða skólamatinn fyrir börnin sín að leita til félagsþjónustu eða sveitarfélagsins um að fá niðurfelld gjöld eða þá sleppa því að borga þau og bíða sífellt eftir því að rukkanirnar safnist upp og það verði bankað á dyrnar hjá þeim með einhverja dráttarvexti, sem auðvitað gerist ekki því að sveitarfélögin reyna að koma til móts við fólk í þessari stöðu.

Þetta kemur líka inn á það að við erum með mjög mörg misjöfn sveitarfélög á þessu landi. Sum eru pínulítil og hafa ekki tök á að bjóða upp á skólamáltíðir að neinu marki og önnur eru stærri og hafa burði til þess. En ég held að ef það næðist samstaða um þetta mál þá þyrftum við að fara sömu leið og hefur verið farin í Finnlandi og Svíþjóð; að ríkið standi straum af a.m.k. drjúgum hluta þess kostnaðar sem þarna fellur til. Og eins og bent var á áðan í umræðunni þá er það nú svo að þó að þetta kosti auðvitað peninga þá eru þetta kannski ekki miklir peningar í hinu stóra samhengi hlutanna, en skipta auðvitað miklu máli.

Ég vil bara ljúka þessu hér með því að þakka flutningsmanni, hv. þm. Steinunni Þóru Árnadóttur, fyrir þetta og hennar meðflutningsfólki og lýsa ánægju minni með að þetta sé hér til umræðu í dag.


Ræðumaður: Logi Einarsson

Frú forseti. Ég bendi á að eini hópurinn sem nýtur engrar niðurgreiðslu eru ungmenni á milli 16 og 18 ára, sem eru á forræði ríkisins. Ég held að það sé nú býsna bratt ef gera á lítið úr næringarríkri og góðri máltíð fyrir einmitt þennan aldurshóp sem er nú farinn að fikta við alls konar hluti og lætur kannski síður stjórnast af því sem foreldrar leiðbeina þeim um, ef ég má alla vega taka dæmi af sjálfum mér á þessum aldri. Fyrsti flutningsmaður nefnir einmitt sérstaklega í sinni ágætu ræðu ungmenni. Hv. þingmaður nefnir sérstaklega að við eigum að feta í fótspor Finna og í þessari ágætu yfirferð á fyrirkomulaginu í Finnlandi stendur einmitt: „Í Finnlandi fá allir nemendur frá leikskólum og upp í framhaldsskóla næringarríka máltíð á hverjum degi, sér að kostnaðarlausu.“

Ég skil því eiginlega ekki að á sama tíma og hv. þingmaður talar um að það þurfi að taka vel í þetta og að þetta sé alveg skoðunarvert þá er eins og hún sé að bakka aðeins, vegna þess að hún áttar sig á því að eini aðilinn sem er ekki að sinna þessu mikilvæga verkefni er einmitt ríkið. Það væri miklu auðveldara fyrir okkur hér inni að taka á því máli vegna þess að það getur verið flókið að útfæra með hvaða hætti við bætum sveitarfélögunum fjárhagsmöguleika til þess að koma á fyllilega gjaldfrjálsum máltíðum í grunnskólum. En við getum a.m.k. strax hér ákveðið að veita börnum á aldrinum 16–18 ára niðurgreiðslu til samræmis við það sem tíðkast hjá börnum sem eru yngri.


Ræðumaður: Logi Einarsson

Frú forseti. Þetta er lítið en mikilvægt mál og mér fannst flutningsmaður færa ágætisrök fyrir nauðsyn þess. Greinargerðin er skýr og góð. Það er rétt að holl og góð fæða er mikilvæg fyrir börn og ungmenni og styður við vellíðan, eykur jöfnuð og getur stuðlað að bættum námsárangri eins og kom fram. Auðvitað þarf að huga að því að þessu fylgir kostnaður, samfélagslegur kostnaður. Sveitarfélögin, sem eru nú ekki of vel haldin, þurfa að leggja meira inn í þetta og það er eflaust hægt að finna leiðir til að styðja þau við það. Ég styð því markmið þingsályktunartillögunnar en mig langar að spyrja fyrsta flutningsmann hvort við gætum hugsanlega stigið ákveðið skref til að veita öllum börnum á Íslandi a.m.k. niðurgreiddar máltíðir. Ég er með litla þingsályktunartillögu sem liggur hér frammi sem snýst um að fela mennta- og barnamálaráðherra að leggja til að skólamáltíðir framhaldsskólanema undir 18 ára verði niðurgreiddar til jafns við það sem almennt tíðkast í grunnskólum. Þetta er á forræði ríkisstjórnarinnar og stjórnarmeirihlutans og á meðan við erum að undirbúa þessi næstu skref, sem fælu í sér ókeypis skólamáltíðir fyrir alla, er þá ekki flutningsmaður og hv. þingmaður sammála mér um að þarna gætu stjórnvöld stigið á undan með góðu fordæmi og gert það sem þau þó ein, ef við berum þau saman við sveitarfélög í landinu, eru ekki að sinna?


Ræðumaður: Kristrún Frostadóttir

Virðulegi forseti. Ég vil þakka hæstv. ráðherra og hv. þingmönnum fyrir umræðurnar hérna í dag. Ég tek undir með síðasta ræðumanni, það rifjast upp fyrir mér  fræg ummæli núverandi Bandaríkjaforseta, Joe Biden, sem segir: Sýndu mér fjárlögin þín. Ég skal segja þér hver stefnan þín er í pólitík.

Þetta er það sem við erum að tala um hérna í dag. Auðvitað er mjög jákvætt að upplifa þann mikla stuðning sem þessi mikilvæga stofnun, Landhelgisgæslan, hefur meðal þingmanna, en ég velti fyrir mér: Hver er þá að stöðva  nauðsynlega fjármögnun til Landhelgisgæslunnar? Vegna þess að fjárlaganefnd er búin að fá  tillögur inn í 2. umræðu fjárlaga og vissulega kunna að koma einhverjar breytingar inn í 3. umræðu vegna Grindavíkur, en það er Grindavík. Það er áfall sem hefur orðið. Undirliggjandi rekstrarstaða Landhelgisgæslunnar er slæm. Ef  ég skil hæstv. ráðherra rétt, að það sé núna 	 í höndum nefndarinnar að klára það verk sem ríkisstjórnin treystir sér ekki í, sem er að treysta fjárhag Landhelgisgæslunnar, þá mun ég að sjálfsögðu styðja það. En þetta er auðvitað sérkennilegt vinnulag, verð ég að segja.

Það hefur komið hérna fram í máli hæstv. ráðherra og líka fjármálaráðuneytisins að það sé verið að greina þennan vanda frekar. Það hefur verið talað um að mögulega sé hægt að hagræða frekar í rekstri. Í því samhengi er stundum vitnað í skýrslu ríkisendurskoðanda frá því fyrir ekki svo löngu síðan varðandi hagræðingartillögur, en það er ekki talað um að  í þeirri skýrslu stendur líka að það vanti 2 milljarða kr. inn í rekstrargrundvöll Gæslunnar, sem er 30% aukning miðað við það sem við sjáum í dag.

Ég hvet hæstv. dómsmálaráðherra og fjármálaráðherra að hlusta á reynslumikið starfsfólk Landhelgisgæslunnar sem bendir á að það eru engar töfralausnir til að spara í rekstrinum, annaðhvort þarf að selja tæki eða segja fólki upp. Þess vegna vil ég ítreka hérna í lokin spurningar mínar til hæstv. dómsmálaráðherra:

Hver er afstaða hennar varðandi aðhaldskröfu á Landhelgisgæsluna í ljósi fjárlaganna sem núna liggja fyrir? Er hún að lenda í vandræðum hjá hæstv. fjármálaráðherra fyrir að styðja þá kröfu að fjarlægja þessa aðhaldskröfu? Styður ríkisstjórnin þessi ummæli hæstv. dómsmálaráðherra að fjarlægja aðhaldskröfuna  á Landhelgisgæsluna?


Ræðumaður: Logi Einarsson

Frú forseti. Samkvæmt fjárlagafrumvarpinu mun Landhelgisgæslan verða vanfjármögnuð á næsta ári. Þótt halli yfirstandandi árs hafi vissulega verið bættur í fjáraukanum vantar 700 milljónir inn í rekstrargrunn næsta árs.

Herra forseti. Mig langar að varpa örlitlu ljósi á þann blekkingaleik sem stjórnarþingmenn standa gjarnan fyrir þar sem á að segja allt aðra sögu en er uppi á borðinu. Réttum mánuði eftir að fjárlög voru lögð fram í haust lagði hv. þm. Njáll Trausti Friðbertsson fram þingmál um fasta starfsstöð þyrlu Landhelgisgæslunnar á Akureyri. Aðeins tveimur dögum síðar svaraði hæstv. dómsmálaráðherra svo óundirbúinni fyrirspurn frá Kristrúnu Frostadóttur, formanni Samfylkingarinnar, þar sem dómsmálaráðherra sagði, með leyfi forseta:

„Það liggur alveg fyrir að það þarf að koma aukið fjármagn eða það þyrfti að selja flugvél, skip eða þyrlu.“

Frú forseti. Ég styð og Samfylkingin styður tillögu þingmannsins um starfsstöð á Akureyri og hefur raunar lagt það sjálf fram í nýrri heilbrigðisstefnu. En til að svo megi verða þarf að bæta 400 millj. kr. inn í rekstrargrunn Gæslunnar ofan á þær 700 milljónir sem vantar samkvæmt fjárlagafrumvarpinu. Hér er því á ferðinni fyrirsjáanlegur blekkingaleikur til að teikna upp betri mynd af ríkisstjórnarflokkunum. Eina leið hv. þingmanns og varaformanns fjárlaganefndar, Njáls Trausta Friðbertssonar, til að standa með þessari tillögu sinni er að styðja ekki þennan lið fjárlaga nema hann verði leiðréttur og bættur. Hann getur svo svarað því hér í ræðunni næst á eftir hvað hann hyggst gera.

Frú forseti. Við skulum hætta þessum hráskinnaleik. Það ætti öllum að vera ljóst mikilvægi góðrar, öflugrar og vel fjármagnaðrar Landhelgisgæslu, ekki síst þegar náttúruöflin leika okkur eins og þau hafa verið að gera síðustu daga.


Ræðumaður: Kristrún Frostadóttir

Forseti. Landhelgisgæsla Íslands er stolt okkar sem sjálfstæðrar þjóðar, eyríkis í Atlantshafi. Hún er flaggskip almannaöryggis á Íslandi og það birtist okkur m.a. í núverandi hamförum á Reykjanesskaga þar sem Gæslan er með mönnun í samhæfingarmiðstöðinni allan sólarhringinn, með þyrlur á staðarvakt, tilbúnar til að aðstoða við björgun, og með varðskip staðsett fyrir utan Grindavík svo hægt sé að aðstoða við rýmingu frá sjó.

Öryggismálin í umsjá Landhelgisgæslunnar teygja sig víðar. Við sem eyríki erum háð umheiminum í gegnum hinar ýmsu tengingar. Hér eru fjarskiptastrengir milli landa og það er í okkar verkahring að fylgjast með öryggismálum í okkar stóru landhelgi sem við börðumst ötullega fyrir. Siglingaöryggi byggir á sterkri landhelgisgæslu. Það er nefnilega frumskylda okkar að geta tryggt öryggi fólks sem starfar við fiskveiðar hér á landi, þessa mikilvægu útflutningsgrein. Við þetta hefur síðan bæst ný áskorun sem er þjónusta við skemmtiferðaskip við strendur Íslands. Við megum heldur ekki vera svo blaut á bak við eyrun að halda að spenna í alþjóðamálum rati ekki hingað inn. Fyrir ekki svo löngu síðan varð alvarlegt atvik í Eystrasaltinu þegar flutningaskip tók þar í sundur fjarskiptastreng, en þar var ekki um óhapp að ræða. Af hverju nefni ég þetta, hæstv. forseti? Jú, vegna þess að forsenda þess að við getum sinnt umræddu siglinga- og fjarskiptaöryggi sem og öryggismálum á tímum náttúruhamfara er að Landhelgisgæslan hafi yfir að ráða tækjakosti og rekstrarfjármagni til að sinna slíkum verkefnum. Landhelgisgæsla á eina flugvél, TF-SIF, sem er sérútbúin til að sinna slíkum öryggismálum en líkt og með annan búnað sem Gæslan státar af hefur henni fylgt takmarkað rekstrarfé. Því hefur hún verið leigð út í verkefni utan landsteinanna meiri hluta ársins til að fjármagna annan rekstur hér heima. Fyrrum dómsmálaráðherra ætlaði að ganga svo langt að selja flugvélina til að dekka rekstrarhalla Landhelgisgæslunnar og bar m.a. fyrir sig að vélin væri hvort sem er lítið á landinu.

Hæstv. forseti. Við þurfum að ákveða hvers konar þjóð við viljum vera og hvaða kröfur við gerum til öryggismála hér á landi. Það er alþekkt að kostnaður er hlutfallslega hærri meðal smáþjóða við hin ýmsu nauðsynlegu verkefni miðað við stærri þjóðir. En hér búum við og hér á þessi þjóð heima, fámennt samfélag í stóru landi með heljarinnar landhelgi sem við viljum valda. Það er okkar skylda að búa svo um hnútana að við getum staðið vörð um grunnöryggi í landinu. Á því byggir sjálfstæði okkar. Við erum í varnarbandalagi og það er gott svo langt sem það nær, en við þurfum að sinna öryggismálum innan okkar eigin landhelgi. Þegar fallið var frá sölu á TF-Sif á fyrri hluta þessa árs eftir mikil mótmæli var ljóst að meira þyrfti að koma til inn í rekstur Landhelgisgæslunnar til að loka rekstrargatinu. Á yfirstandandi ári er halli Gæslunnar 236 millj. kr. sem á að bæta núna upp í fjárauka. Eftir standa þá 364 millj. kr. vegna uppsafnaðs halla áranna áður og á næsta ári vantar 700 millj. kr. til að halda óbreyttri starfsemi milli ára, starfsemi sem er þá undir því sem forsvarsmenn stofnunarinnar telja nauðsynlega.

Þá vil ég nefna annað mikilvægt öryggismál á Íslandi sem er háð sterkri landhelgisgæslu og það er staða sjúkraflutninga í landinu. Ein af tillögum okkar í Samfylkingunni, sem fleiri flokkar taka undir, er að bæta við björgunar- og sjúkraþyrlu á Norðausturlandi til að stytta viðbragðstíma og fjölga um leið áhöfnum til að sinna betur Vestur- og Suðurlandi. Slík viðbót mundi styrkja sjúkraflutninga í landinu til muna og enn fremur viðbragðsgetu í björgun um allt land. En það er alveg ljóst að undir núverandi stjórnarfari er þetta ómögulegt, forseti. Aðhaldskröfur hafa nefnilega þurrkað upp launa- og verðlagsbætur hjá Landhelgisgæslunni. Hæstv. dómsmálaráðherra hefur lýst því yfir að staðan hjá Landhelgisgæslunni sé alvarleg og sagt, með leyfi forseta: „Það liggur alveg fyrir að það þarf að koma aukið fjármagn eða það þyrfti að selja flugvél, skip eða þyrlu.“

Ég vil því hefja umræðuna í dag með því að spyrja hæstv. ráðherra: Hvað ætlar ráðherra að gera í stöðunni? Verður rekstur Landhelgisgæslunnar styrktur til að tryggja öryggi í landinu? Hvað hefur ráðherra að segja við þeirri niðurstöðu fjármálaráðuneytisins sem hefur birst bæði í 1. og núna í 2. umræðu fjárlaga, að ekki verði fallið frá aðhaldskröfu á Landhelgisgæsluna á komandi ári? Hvernig má vera að aðeins 100 millj. kr. fjárfestingarheimildir séu til staðar til að sinna 20 milljarða tækjakosti hjá Landhelgisgæslunni? Og verður annars gripið til þess ráðs, ef ekkert verður að gert, að selja flugvél, þyrlu eða skip?


Ræðumaður: Kristrún Frostadóttir

Virðulegi forseti. Það efast enginn um vilja ríkisstjórnarinnar til að styðja við Grindvíkinga og það er pólitísk samstaða um það. Það breytir því ekki að hér fer að fara af stað 2. umræða fjárlaga, um 1.500 milljarða kr. sem hafa áhrif um allt hagkerfið. Spurningar mínar og m.a. það sem kom fram í fundarstjórn áðan sneri að þeim atriðum. Getur hæstv. forsætisráðherra svarað mér og okkur í Samfylkingunni, okkur í stjórnarandstöðunni, fólkinu þarna úti hvernig stendur á því að á tímum sem þessum sé 5.000 manns hent út úr vaxtabótakerfinu milli ára? Það er 25% lækkun. Það er skerðing um 700 milljónir milli ára. Hvernig stendur á því að þessi ríkisstjórn, sem ætlar að halda utan um fólkið í landinu, er að skerða að raunvirði barnabætur til tekjulægsta fólksins? Og hvernig stendur á því að húsnæðisbætur fara lækkandi á milli ára þrátt fyrir verðbólgu? Þessum spurningum verðum við að svara þrátt fyrir ástandið sem er til staðar í Grindavík. Við tökum öll höndum saman í tengslum við það en við getum ekki horfið frá grundvallarverkefnum í efnahagsmálum þjóðarinnar og hæstv. forsætisráðherra ber að svara því hvað henni þykir um þessi mál.


Ræðumaður: Kristrún Frostadóttir

Forseti. Hæstv. forsætisráðherra veit það betur en ég, en það bendir nefnilega allt til þess að það verði ekkert gert í vaxta- og húsaleigubótum í þessum fjárlögum eða í barnabótum. Vaxtabætur lækka á milli ára um 25%. 5.000 manns detta út úr kerfinu á milli ára að öðru óbreyttu. Húsnæðisbætur lækka þó að leiguverð hafi hækkað á árinu og barnabætur til tekjulægstu heimilanna lækka að raunvirði milli ára vegna mikillar verðbólgu. Þetta er það sem verið er að ræða hér inni. Það hefur ekkert frumvarp komið fram um breytingar á húsaleigulögum til að styrkja stöðu leigjenda þrátt fyrir margítrekuð loforð frá hæstv. innviðaráðherra. Það er engin leigubremsa og lítið gerist þrátt fyrir áframhaldandi þrýsting á húsnæðismarkaði. Þetta eru staðreyndir málsins og ekki bara pólitískt karp.

Þetta veldur vonbrigðum, sérstaklega á tímum þar sem samstöðu er raunverulega þörf. Samfylkingin hefur sagt það skýrt hér inni að við munum styðja við stjórnvöld í öllum aðgerðum fyrir Grindvíkinga en þá þarf líka að vera alveg skýrt að ríkisstjórnin getur ekki skilað af sér óábyrgum fjárlögum í skjóli jarðhræringa og áhrifa þeirra. Þvert á móti er það lykilatriði, bæði fyrir Grindvíkinga og almenning allan, að ríkisstjórnin noti núna tækifærið sem hún hefur við gerð fjárlaga til að styrkja getu okkar til að takast á við áföll og til að styrkja grunnsamstöðu í íslensku samfélagi. Hvenær ef ekki núna? Hvenær er rétti tíminn til að grípa til róttækra aðgerða á húsnæðismarkaði til að koma í veg fyrir að aukinn þrýstingur, hvort sem það er af völdum náttúruvár eða brothættrar stöðu til að byrja með, lendi allur á íslenskum almenningi? Það eru til tæki sem við vitum að virka strax; húsnæðisstuðningur, styrking á réttarstöðu leigjenda, tímabundin leigubremsa, fjármagnaðar kjarabætur sem skila sér strax til fólks og draga úr verðbólgu, þrýstingi og vaxtastigi.

Ég spyr hæstv. forsætisráðherra: Hvað er því til fyrirstöðu að koma bara með þessi frumvörp inn í þingið og afgreiða hérna fyrir jól?


Ræðumaður: Logi Einarsson

Heyr, heyr.Herra forseti. Ég vil taka undir þetta en koma með aðeins annan vinkil á þetta. Hér hefur þingið verið starfhæft vegna þess að við höfum verið að ræða heilu og hálfu vikurnar þingmannamál sem fara svo inn í nefndir þar sem nógur tími hefur verið til að ræða þau. Í efnahags- og viðskiptanefnd t.d. er mál frá hv. þm. Oddnýju Harðardóttur um réttlæt græn umskipti. Það er fullrætt mál, það er tilbúið nefndarálit en það fæst ekki afgreitt af því að það liggur ekki fyrir eitthvert samkomulag stjórnar og stjórnarandstöðu. Hvar í reglum þingsins er það að það eigi að gera eitthvert slíkt samkomulag? Er það ekki þannig á eðlilegum vinnustöðum að á meðan það er rúm til að vinna þá vinna menn  öll mikilvæg verk, hvaðan sem þau koma? Þetta er sóun á tíma og þetta er heimskulegt fyrirkomulag sem ég óska eftir að forseti beiti sér fyrir að breyta.


Ræðumaður: Ragna Sigurðardóttir

Ég þakka hv. þm. Jóhanni Friðriki Friðrikssyni fyrir greinargott svar. Mér skilst þá að ástæðan sé sú að almennt sé að verða meiri vitneskja úti í samfélaginu um mikilvægi lýðheilsu, þótt vissulega hafi verið vitneskja um þetta í fræðasamfélaginu og, að því að ég tel,  meðal þingmanna. En mér þykir þá nærtækast að spyrja í þessu seinna andsvari: Hver er afstaða flutningsmanna eða hv. þm. Jóhanns Friðriks Friðrikssonar gagnvart þeim  frumvörpum og þeim tillögum sem hafa komið á undanförnum árum frá stjórnarliðum, til að mynda um breytingar á áfengislögum sem auka neyslu áfengis, hvort sem það er með afnámi á einokun á sölu áfengis eða með netsölu áfengis, og til fyrri tillagna frá þeim flokkum sem nú sitja í ríkisstjórn, eins og t.d. sykurskatts? Telur hv. þingmaður að samstarfsaðilar hans í ríkisstjórn muni fallast á lýðheilsurök í þessum málum, nái þessi þingsályktunartillaga fram að ganga?


Ræðumaður: Ragna Sigurðardóttir

Hæstv. forseti. Ég vil byrja á að þakka hv. þm. Jóhanni Friðriki Friðrikssyni fyrir framlagða tillögu til þingsályktunar. Málið sem hér um ræðir, um innleiðingu lýðheilsumats í íslenska löggjöf, er gríðarlega mikilvægt. Ég get tekið undir bæði tillöguna sjálfa og það sem kemur fram í greinargerð  enda eru aðgerðir stjórnvalda og löggjafarvaldsins oft og tíðum mikilvægustu aðgerðirnar þegar kemur að lýðheilsu, til að mynda varðandi neyslu á áfengi og afleiðingar þeirrar neyslu á þjóðfélagið, hvort sem það er tíðni ofbeldis, slysa eða áhrif á heilsu, svo sem langvinnir sjúkdómar eða sjúkdómar til skemmri tíma. Einnig kemur þetta við sögu þegar kemur að lýðheilsu hvað varðar lífsstílstengda sjúkdóma eins og þeir kallast; sykursýki, ofþyngd og offitu, kransæðasjúkdóma o.s.frv. Ég vil því fagna þessari þingsályktunartillögu en jafnframt spyrja hv. þm. Jóhann Friðrik Friðriksson, flutningsmann tillögunnar: Hvers vegna hefur þetta ekki náð fram að ganga fyrr?


Ræðumaður: Ragna Sigurðardóttir

Hæstv. forseti. Mig langar að byrja á því að þakka hv. þingmanni Norðausturkjördæmis, Loga Einarssyni, fyrir þessa þingsályktunartillögu. Í viðtali sem birtist í ágúst síðastliðnum í fjölmiðlinum akureyri.net var forstjóri Sjúkrahússins á Akureyri, Hildigunnur Svavarsdóttir, spurð um þessa skýrslu sem vísað er til í greinargerð þingsályktunartillögunnar og forstjóri sjúkrahússins sagði að tilvalið væri að ráðuneyti dustaði rykið af skýrslunni frá 2019 um fýsileika þess að hefja hjartaþræðingaraðgerðir á stofnuninni. Ég tek undir með hv. þingmönnum sem talað hafa hér á undan um gagnsemi og kosti þess að fara í það að hefja hjartaþræðingaraðgerðir á stofnuninni, sé það talið fýsilegt. Auðvitað þarf að gera það í samstarfi og samráði við bæði ráðuneytið og Landspítala og jafnvel erlendar stofnanir, sjúkrahús, til að viðhalda þjálfun starfsfólks. Ég vil nýta tækifærið jafnframt til að benda á mikilvægi þess að stjórnvöld grípi til aðgerða til að bæta mönnun og laða að starfsfólk til Sjúkrahússins á Akureyri og annars staðar í landsbyggðunum og vil af því tilefni benda á tvær fyrirspurnir sem sú sem hér stendur hefur lagt fyrir, annars vegar hæstv. háskóla-, iðnaðar- og nýsköpunarráðherra og hins vegar hæstv. heilbrigðisráðherra um ívilnanir við endurgreiðslu námslána heilbrigðisstarfsfólks. Þetta getur átt bæði við um lækna, hjúkrunarfræðinga og annað heilbrigðisstarfsfólk sem hefur fengið námslán vegna menntunar sinnar. Það er heimild í lögunum um Menntasjóð námsmanna til ívilnunar við endurgreiðslu námslána, bæði vegna námsgreina þar sem talinn er vera skortur á starfsfólki, ég nefni þar til að mynda í heilbrigðiskerfinu, og á sérstökum svæðum. Þar geta landsbyggðirnar vel talist með. Það er ákveðin forvinna sem þarf að vinna til að heimildin í lögunum sé nýtt og það má spyrja sig að því hvort sú vinna sé óvenjuþung í vöfum. En þetta er eitthvað sem að mínu mati ætti að ráðast í, að fella niður hluta af námslánum til að laða að fólk til starfa víða um land.


Ræðumaður: Magnús Árni Skjöld Magnússon

Hæstv. forseti. Mig langar til að þakka fyrir þetta mál sem verið er að flytja hér í dag og þakka hv. þm. Loga Einarssyni fyrir hans ræðu hér áðan og hans prýðilegu útskýringu og góðan rökstuðning fyrir því hvers vegna þetta mál ætti að njóta brautargengis á Alþingi Íslendinga. Eins og þingmaðurinn benti á er Akureyri auðvitað ekki einn af allra stærstu bæjum landsins ef við horfum bara á fólksfjölda í sveitarfélögum. Þingmaðurinn benti réttilega á að Akureyri er sjötti stærsti bær landsins og þar af leiðandi kannski ekki sjálfgefið að sá bær njóti einhverrar sérstakrar forgjafar þegar kemur að hlutum eins og hér er um rætt. En þingmaðurinn benti líka á stöðu Akureyrar sem hinnar borgarinnar, vil ég segja, á Íslandi. Ég talaði um það einmitt í ræðu í síðustu viku að það er verið að vinna borgarstefnu núna á vegum innviðaráðuneytisins þar sem sérstök áhersla er lögð á Reykjavík annars vegar og á Akureyri hins vegar og verður mjög spennandi að sjá hvað kemur út úr þeirri vinnu. Mér skilst á þeim sem standa að henni að það verði skil á þeirri vinnu í febrúar eða mars á næsta ári, það tafðist reyndar aðeins, það átti að vera núna í lok ársins.

Bonsai-borg er auðvitað frábært nafn en Akureyri er auðvitað meira en Bonsai-borg, hún er valkostur á Íslandi við höfuðborgarsvæðið en hingað, eins og þingmaðurinn benti svo vel á í sinni ræðu, hefur safnast meira og minna öll þjónusta við landið allt og það er alveg spurning hvort það er æskilegt. Auðvitað er gríðarlega gott fyrir okkur Íslendinga að eiga stóra og merkilega og mikla og góða borg sem er viðspyrna fyrir þjóðina og kemur í veg fyrir það að við missum fólk í stórum stíl til útlanda. Hér getur fólk fullnægt draumum sínum og þrám á svipaðan hátt og það getur gert í borgum erlendis og Reykjavík hefur vissulega upp á flest það að bjóða sem við sjáum í góðum borgum í kringum okkur. En það hefur Akureyri líka. Akureyri hefur upp á ótrúlega margt að bjóða og ég held að það sé mikilvægt að við hlúum að því og viðurkennum það í raun og ég nefndi það í minni ræðu hér í síðustu viku að það væri viðurkennt með þeim hætti að kalla Akureyri sínu rétta nafni, þ.e. borg, Akureyrarbær verði Akureyrarborg.

Þetta mál sem hér er til umræðu er auðvitað liður í því að styrkja Sjúkrahúsið á Akureyri sérstaklega og það í sjálfu sér er gott markmið vegna þess að það er mjög mikilvægt fyrir okkur hér á Íslandi að hafa fleiri en eitt sjúkrahús sem getur tekið á móti bráðatilfellum eins og þarna er verið að tala um, ekki síst líka í ljósi þeirrar umræðu sem verið hefur hér inni og annars staðar um stöðu Reykjavíkurflugvallar og það svæði sem hugsanlega mætti nýta undir byggð í Reykjavík ef ekki væri sú krafa á þessu svæði að standa undir heilbrigðisþjónustu við allt landið. Það er auðvitað ekki raunhæft markmið að svo verði ekki, að það verði byggður upp einhver spítali annars staðar á landinu sem getur keppt við Landspítala að stærð og gæðum. En engu að síður þá er liður í því að auka öryggi landsmanna að Sjúkrahúsið á Akureyri geti a.m.k. tekið við bráðatilfellum sem ekki er hægt að koma akút til Reykjavíkur og það er auðvitað eðli málsins vegna helmingurinn af landinu sem er nær Akureyri en Reykjavík.

Hæstv. forseti. Ég vildi bara koma hingað upp og lýsa ánægju minni með þetta því að eins og þið heyrið á mínu máli þá tel ég að þetta litla mál, eða svona, þessi stutta setning sem þarna er, sé liður í miklu stærra og mikilvægara máli þegar kemur að því að halda þessu góða landi okkar öllu í byggð og veita þennan valkost sem Akureyri er og á að vera og getur verið við borgríkið hér á suðvesturhorninu.


Ræðumaður: Logi Einarsson

Frú forseti. Ég mæli hér fyrir tillögu til þingsályktunar um að sjúkrahúsið á Akureyri verði gert kleift að framkvæma hjartaþræðingar. eins og hér kom fram í kynningu. Flutningsmenn eru auk mín hv. þingmenn Dagbjört Hákonardóttir, Jóhann Páll Jóhannsson, Oddný G. Harðardóttir, Ásmundur Friðriksson, Berglind Harpa Svavarsdóttir, Bergþór Ólason, Bjarkey Olsen Gunnarsdóttir, Björn Leví Gunnarsson, Gísli Rafn Ólafsson, Inga Sæland, Ingibjörg Ísaksen, Jakob Frímann Magnússon, Jódís Skúladóttir, Líneik Anna Sævarsdóttir, Óli Björn Kárason, Njáll Trausti Friðbertsson, Sigmundur Davíð Gunnlaugsson, Stefán Vagn Stefánsson, Þorgerður Katrín Gunnarsdóttir og Þórarinn Ingi Pétursson. Þetta eru með öðrum orðum 21 þingmaður eða þriðjungur þingheims sem koma úr öllum flokkum og allir þingmenn Norðausturkjördæmis.

Þingsályktunartillagan hljómar svo:

„Alþingi ályktar að fela heilbrigðisráðherra að hefja þegar í stað vinnu við að gera Sjúkrahúsinu á Akureyri kleift að framkvæma hjartaþræðingar.“

Fyrir tillögunni eru ýmsar ástæður og aðdragandinn u.þ.b. eftirfarandi: Eitt af markmiðum í framtíðarsýn Sjúkrahússins á Akureyri til ársins 2021 var að taka upp hjartaþræðingar við sjúkrahúsið. Árið 2018 var sjúkrahúsinu veittur styrkur til að kanna fýsileika þess og ári síðar lágu niðurstöður fýsileikakönnunarinnar fyrir og voru gefnar út í skýrslu sem unnin var af sænska heilbrigðisráðgjafafyrirtækinu Sirona Health Solutions. Helstu niðurstöður skýrslunnar voru að ákjósanlegt væri að taka upp hjartaþræðingar við sjúkrahúsið. Það myndi auka jöfnuð og aðgengi að meðferðum við hjartasjúkdómum á Íslandi og styrkja heilbrigðisþjónustu á Norðurlandi en nauðsynlegt væri að tryggja samstarf við Landspítala og erlent hátæknisjúkrahús til að tryggja gæði meðferðar. Aðstaða til hjartaþræðinga á sjúkrahúsinu myndi jafnframt auka getu þess sem varasjúkrahúss á Íslandi. Skýrslan var kynnt fyrir ráðuneytinu haustið 2019 en engin formleg viðbrögð bárust við skýrslunni frá ráðuneytinu. Í kjölfar heimsfaraldurs kórónuveiru var verkefnið lagt til hliðar þrátt fyrir margvísleg rök fyrir því að taka upp hjartaþræðingar á sjúkrahúsinu.

Verði þræðingar teknar upp á sjúkrahúsinu á Akureyri má leiða líkur að því að þörf fyrir sjúkraflug minnki talsvert sem og sá kostnaður sem fellur til vegna ferða og dvalarkostnaðar sjúklings og aðstandenda sem í mörgum tilfellum fellur a.m.k. að hluta til á einstaklingana sjálfra. Þá má leiða líkur að því að íbúar á upptökusvæði kæmust mun fyrr í hjartaþræðingu sem auka batalíkur til muna og auðvitað lífsgæði sjúklinga og þannig mætti lækka afleiddan kostnað einstaklinga og ríkis í kjölfar hjartaáfalls. Þá eru aðgerðir af þessu tagi sem fara fram utan Reykjavíkur liður í að auka lífsgæði fleiri landsmanna og færa heilbrigðisþjónustu nær því að jafna aðstöðu allra landsmanna líkt og kveður á um í lögum nr. 40/2007, um heilbrigðisþjónustu. Þess vegna telja flutningsmenn þessarar tillögu mikilvægt að hefja undirbúning að því að gera sjúkrahúsinu á Akureyri kleift að framkvæma hjartaþræðingar sem fyrst.

Frú forseti. Þótt málið sé fyrst og fremst heilbrigðismál skipta aðrir hlutir í því gríðarlega miklu máli. Við Íslendingar höfum síðustu 120 ár upplifað byggðaþróun sem er að mörgu leyti einstök, a.m.k. fágæt. Í aðdraganda þess að fullveldisdraumar okkar rættust var flestum ljóst að þessi fámenna þjóð í risastóru landi yrði að eiga sér höfuðborg. Þess vegna voru teknar ákvarðanir um það að lykilmenntastofnanir, lykilheilbrigðisstofnanir, löggjafinn, dómsvaldið og ótal menningarstofnanir yrðu staðsettar í Reykjavík. Það hefur haft það í för með sér að frá árinu 1900 hefur íbúum Reykjavíkur fjölgað úr 7% af landsmönnum í 35% og íbúum höfuðborgarsvæðisins úr 10% í 70%.

Það felast augljósir kostir í þessari ákvörðun á sínum tíma en öllum hlýtur að vera ljóst að það felast líka í þessu miklir gallar. Þetta hefur veikt stoðir samfélaganna úti á landi og þau hafa orðið fábreyttari. Þessir staðir hafa þurft að byggja mjög mikið á stórum og fyrirferðarmiklum greinum, svo sem landbúnaði og sjávarútvegi og nú síðast, eins og við þekkjum frá Vesturlandi og Austurlandi, fiskeldi sem mikill ágreiningur hefur verið um. Það eru ýmsir sem leggjast gegn greininni en segjast þó skilja atvinnuvinkil heimafólks, segja að það verði bara að skapa fjölbreyttari störf á stöðunum. En spurningin er: Hvernig? Ef hið opinbera treystir sér ekki einu sinni til þess, getum við ætlast til þess að einkaaðilar geri það? Þessi tillaga er einmitt liður í því að auka fjölbreytnina.

Það sem þrátt fyrir allt hefur þó unnið með Norðlendingum er að Akureyri og Eyjafjarðarsvæðið býr yfir talsvert meiri fjölbreytni heldur en margir aðrir staðir á landsbyggðinni. En þrátt fyrir það hefur Akureyri fallið úr því að vera annar stærsti bær landsins á nokkrum áratugum niður í að verða sá sjötti stærsti og mun síga mun neðar á næstu árum ef stjórnvöld þora ekki að ráðast í alvörubyggðaaðgerðir sem felast í því að veðja í auknum mæli á Akureyri og þannig í leiðinni á Eyjafjarðarsvæðið og Norðurland allt svo að það geti myndað ákveðið mótvægi við höfuðborgarsvæðið.

Frú forseti. Þetta er skynsamleg ráðstöfun því að Akureyri býr að mörgu leyti yfir borgareinkennum þótt íbúatalan styðji kannski ekki þá fullyrðingu. Það er rétt að minna á að fyrr á öldum voru lykilborgir Evrópu ekkert alltaf miklu stærri en Akureyri, enda var miklu fremur horft á það hvað einkenndi þessar borgir. Þær höfðu góðar hafnir eða lágu að öðru leyti vel við þekktum viðskiptaleiðum, þær höfðu háskóla, þær höfðu sjúkrahús, þær höfðu menningarstofnanir o.s.frv., alveg eins og Akureyri og ég hef stundum kallað þann litla bæ eins konar Bonsai-borg. Hún hefur allt, alla innviði, en hana skortir tilfinnanlega meiri fjölda. Auk þessa sem ég hef talið upp áður þá höfum við líka bætt við stórum, sæmilega stórum, flugvelli sem er meira að segja alþjóðlegur flugvöllur og við njótum þess líka að eiga öfluga og smærri bæi í nágrenninu, út allan Eyjafjörðinn og yfir í Þingeyjarsveit og jafnvel í Skagafjörðinn. Þess vegna er uppbygging á Sjúkrahúsinu á Akureyri alls ekki léttvægt mál. Það er auðvitað fyrst og fremst mannréttindamál að heilbrigðisþjónustan skuli vera góð um allt land. En þetta er líka lykilmál þegar kemur að því að styrkja landsbyggðirnar. Það er sanngirniskrafa landsbyggðarfólks að við njótum góðrar heilbrigðisþjónustu og það er getið um það í lögum. Það stuðlar að auknum lífsgæðum og lífslíkum og ég er sannfærður um að starfsfólk og stjórnendur Landspítala yrðu slíkri framkvæmd mjög fegnir vegna þess að sú merkilega og góða stofnun er undir miklu álagi nú þegar.

Að lokinni þessari umræðu, frú forseti, legg ég til að málið fari inn í velferðarnefnd og verði afgreitt þar vel og hratt og rati á endanum hér aftur inn í þingsal og loks í atkvæðagreiðslu. Ef meiri hluti þingheims greiðir atkvæði með tillögunni þá bíður hæstv. heilbrigðisráðherra ekkert annað en að ganga í málið og klára það.


Ræðumaður: Logi Einarsson

Frú forseti. Ég ætla að ræða lítillega húsnæðisstefnu fyrir árin 2024–2038 ásamt fimm ára aðgerðaáætlun. Í andsvörunum áðan ræddi ég við hæstv. ráðherra hins vegar um leigu og aðgerðir til að bæta réttarstöðu leigjenda og það var kannski hálfgerð heimtufrekja í mér að biðja hann að útskýra hugtak eins og leiguteygja sem ekki var í frumvarpinu eða þingsályktunartillögunni og hefði auðvitað átt að taka það fram að þetta er hugtak sem hann notaði í ræðu 30. maí í vor þegar hann var einmitt að tala um leigumálin. En látum það vera. Það á auðvitað ekki að þurfa að taka það fram að húsnæði er ekki lúxus sem á einungis að standa vel stæðu fólki til boða. Þvert á móti er þetta grunnþörf hverrar manneskju, ekki einungis til að skýla sér fyrir veðri og vindum heldur er tryggt húsnæði staður sem skapar einstaklingum og fjölskyldum öryggi og við köllum það nú í daglegu máli heimili.

Stefnan sem hér er lögð fram er að mörgu leyti ágæt en hún er sett fram við afar snúnar og sérstakar aðstæður. Í fyrsta lagi hefur lengi legið fyrir vöntun á húsnæði og uppbygging þess hefur verið býsna brokkgeng síðustu árin. Hún hefur fyrst og fremst ráðist af markaðsaðstæðum verktaka hverju sinni sem eru ólíkar frá ári til árs í mjög sveiflukenndu hagkerfi. Þátttaka hins opinbera var lengst af lítil eftir að Sjálfstæðisflokkur og Framsóknarflokkur lögðu niður félagslega húsnæðiskerfið og hefur að mestu leyti verið borin uppi af einstökum sveitarfélögum. Fæst hafa reyndar risið undir þeirri ábyrgð þegar frá eru skilin Reykjavík, Akureyri, Ísafjörður og einhver fleiri. Það voru vissulega stigin ákveðin framfaraskref með almenna íbúðakerfinu og þakka ber bæði stjórnvöldum en ekki síst verkalýðshreyfingunni fyrir það framtak. Það hefur þó ekki verið nógu góður framgangur í því verkefni og okkur vantar tilfinnanlega á markaðinn aðila sem getur hugsað til mjög langs tíma, fjárfest til mjög langs tíma og annað þörf þvert á og þrátt fyrir hæðir og lægðir í efnahagslífinu.

Í öðru lagi bætist ofan á þetta fólksfjölgunin, sem var rædd hérna í andsvörum áðan, fyrst og fremst vegna aðflutts vinnuafls sem hefur borið uppi mannaflsfrekar greinar í þjónustu og nú bætist á auðvitað áfall vegna hryllilegra náttúruhamfara sem hafa leitt til þess að tæplega 4.000 manns hafa þurft að flýja frá heimili sínu. Það er óvíst hvenær það fólk getur flutt til baka og ómögulegt og ekki í boði að gera ekki ráð fyrir öðru en að útvega því fólki húsnæði eins og ég held að allir hér séu sammála um.

En í þriðja lagi, og kannski það sem gerir hlutina flókna, þarf þessi mikla þörf á húsnæðisuppbyggingu núna að eiga sér stað í mikilli þenslu í efnahagslífinu og það sést best á því að í sömu viku og hæstv. innviðaráðherra tilkynnti í vor á blaðamannafundi um uppbyggingu 35.000 nýrra íbúða á næstu tíu árum þá dreifði fjármálaráðherra nýrri fjármálaáætlun en þar voru m.a. aðgerðir sem beinlínis voru ætlaðar til að draga úr umsvifum í byggingariðnaði. Ríkisstjórn sem er ekki tilbúin til að forgangsraða og skilgreina þau verkefni sem verður að fara í og neitar á sama tíma að taka á þenslunni þar sem þenslan er lendir óhjákvæmilega í þessari stöðu, að gefa sífellt í og úr. Með öðrum orðum, þetta er gott dæmi um það þegar hægri höndin gerir eitt en sú vinstri annað.

Þetta sést líka skýrt þegar rammasamningurinn um húsnæðisuppbyggingu til tíu ára, sem undirritaður var 12. júlí, er skoðaður. Aðilar að honum eru innviðaráðuneytið, Húsnæðis- og mannvirkjastofnun og Samband íslenskra sveitarfélaga. Þar segir, með leyfi forseta:

„Tilgangur rammasamningsins er að auka framboð nýrra íbúða til að mæta fyrirsjáanlegri íbúðaþörf ólíkra hópa samfélagsins til skemmri og lengri tíma og stuðla að auknum stöðugleika og jafnvægi á húsnæðismarkaði á næstu tíu árum. Í rammasamningnum kemur fram áætlun á landsvísu um byggingu 4.000 íbúða árlega á næstu fimm árum og 3.500 íbúða árlega næstu fimm ár eftir það til að mæta áætlaðri þörf fyrir íbúðarhúsnæði.“

Sem sagt 37.500 íbúðir á næstu tíu árum. Þetta er sannarlega mikilvægt og þarft markmið en nú, þegar litið er rúmu ári seinna, virðist metnaðurinn eitthvað aðeins vera farinn að dvína því í töflunni í blábyrjun þingsályktunartillögunnar er beinlínis grafið undan rammasamningnum um húsnæðismál. Húsnæðis- og mannvirkjastofnun hefur sem sagt metið það svo að til að efna rammasamninginn þurfi stofnframlög frá ríkinu að vera samtals 44 milljarðar kr. frá 2024–2028 en ríkisstjórnin stefnir að því að það verði 22 milljarðar, lækki um helming strax árið 2025. Og, herra forseti, þetta er meira að segja viðurkennt í greinargerðinni, með leyfi:

„Umræddar fjárheimildir eru talsvert undir því sem þyrfti að vera ef rammasamningur ríkis og sveitarfélaga um aukið framboð íbúða á árunum 2023–2032 gengi að öllu leyti eftir, en þar er gert ráð fyrir að byggðar verði 35.000 nýjar íbúðir á næstu 10 árum og að hlutfall nýrra íbúða með viðráðanlegum húsnæðiskostnaði verði að jafnaði um 30%.“

Herra forseti. Það er auðvitað sorglegt að markmið rammasamnings skuli ekki vera að nást á þessu tímabili og það bólar lítið á samningum við önnur sveitarfélög en Reykjavík og Vík í Mýrdal og væri gaman að heyra ráðherra segja okkur aðeins frá því hvernig gangi að ræða við önnur sveitarfélög. En í stefnunni er aðeins komið inn á með hvaða hætti er hægt að auka hlutdeild leiguíbúða en hún hefur verið með því minnsta sem þekkist í okkar heimshluta. Það er t.d. talað um að lífeyrissjóðunum verði gert kleift að koma að uppbyggingu leiguíbúða með fjármögnun og aðkomu að eignarhaldi húsnæðisfélaga og í því sambandi sakna ég þess að ríkisstjórnin komi núna með húsaleigulög til þingsins sem tryggja betur réttindi leigjenda. Það er gott að heyra hæstv. ráðherra tilkynna að það verði afgreitt úr ríkisstjórn á föstudaginn.

Hæstv. ráðherra talaði um að hann væri meira fyrir að halda sig við raunveruleikann þegar kemur að uppbyggingu húsnæðis. En það er margt ansi þokukennt í þessari stefnu. Ég spyr t.d.: Hvernig samræmist það metnaðinum sem settur er þarna á blað að á sama tíma nánast, fyrir nokkrum árum, hafi sömu ríkisstjórnarflokkar lagt niður opinberar byggingarrannsóknir? Það er talað um að áhersla verði lögð á gæði, grunngæði íbúðarhúsnæðis verði höfð að leiðarljósi í allri hönnun, til að mynda öryggi, dagsbirta, hreint loft, góð hljóðvist, aðgengi, gott skipulag og skilvirkni og að húsnæði uppfylli rýmisþörf til daglegra athafna. Það á að stuðla að nýsköpun, rannsóknum og þróun, m.a. við hönnun til að draga úr kolefnislosun. Þetta eru skynsamleg og nauðsynleg markmið. En þau samrýmast því ekki að vera búin að leggja af opinberar byggingarrannsóknir í landinu og þó að vissulega hafi verið settir aurar í samkeppnissjóði þá er í fyrsta lagi ekki mjög skýr leiðbeining um það með hvaða hætti niðurstöður þeirra nýtist almennt við hönnun og byggingu húsnæðis og fyrir utan það eru fjármunirnir sem fara í það, bara til að setja þetta í samhengi, svipaðir eða heldur minni heldur en stærsta fjölmiðlafyrirtæki landsins fær í fjölmiðlastyrk núna nýverið. Og þá er ég ekki að draga úr mikilvægi þess að styðja frjálsa fjölmiðlun.

Herra forseti. Þetta er nauðsynlegt plagg og það ber að virða. Það er gott að setja fram stefnu. En það þurfa að fylgja aðgerðir sem þurfa að vera í takt við stefnuna. Það er bara því miður margt í okkar núverandi umgjörð og regluverki, lagaumhverfi, sem styður ekki við þessi göfugu markmið. Þess vegna er það von mín að Alþingi taki þetta mál nú til umfjöllunar, snikki það aðeins til þannig að það verði í raun stefna og aðgerðaáætlun sem við þurfum svo sannarlega á að halda til að koma á jafnvægi á húsnæðismarkaði í landinu.


Ræðumaður: Logi Einarsson

Herra forseti. Það verður að gera ákveðna kröfu til ráðherra um að þeir geti útskýrt hvað er í frumvörpum eða þingsályktunartillögum. Mér dettur nú í hug ágætisskáldsaga Davíðs Stefánssonar um Sólon Íslandus þar sem Sölvi Helgason reiknar barn í konu og úr henni aftur því að þannig er þetta svolítið með húsnæðismál þessarar ríkisstjórnar. Það er fullt af fallegum loforðum og sömu áform kynnt aftur og aftur en það gerist ekkert. Og nú spyr ég bara, burt séð frá leigubremsu og leiguteygju: Hvenær kemur ráðherra inn með húsaleigulögin?


Ræðumaður: Logi Einarsson

Herra forseti. Það er auðvitað alltaf skynsamlegt að gera ráðstafanir til framtíðar, sérstaklega ef við erum að hysja upp um okkur buxurnar eftir aðgerðaleysi. Ég fagna í sjálfu sér þessari umræðu. Ég mun koma inn á stefnuna í ræðu en mig langar að spyrja hins vegar ráðherra, af því að við erum hér í núinu. Í rúmt ár hefur Samfylkingin kynnt og kallað eftir leigubremsu. Ríkisstjórnin hafði raunar boðað húsaleigulög í september en það bólar ekkert á þeim enn þá. Nú er eins og hugmyndin um leigubremsuna sé komin á ís en kynnt til sögunnar eitthvað sem er heitir leiguteygja. Í fyrsta lagi langar mig að spyrja hvort það sé rétt hjá mér að leigubremsan muni ekki koma hér inn í haust, sem hefði verið heppilegt við núverandi aðstæður. Í öðru lagi langar mig að heyra frá ráðherra hvað leiguteygja er og svo að lokum hvort hann geti dagsett húsaleigulögin.


Ræðumaður: Magnús Árni Skjöld Magnússon

Hæstv. forseti. Við lifum á viðsjárverðum tímum. Ekki hefur verið ófriðvænlegra í heiminum síðan um miðjan níunda áratuginn og bjartsýnin sem ríkti við lok kalda stríðsins er löngu horfin út í veður og vind. Þótt átökin á Gaza hafi átt athygli umheimsins undanfarið mallar stríðið í Úkraínu áfram auk fjölda annarra staðbundinna átaka sem minni athygli hafa fengið í fjölmiðlum í okkar heimshluta, alltaf með miklum hörmungum fyrir líf almennra borgara. Við Íslendingar erum lánsöm að hér hefur verið friðvænlegt lengi og að þau stríð sem ollu mestu hamförum 20. aldarinnar höfðu takmörkuð áhrif hér á landi, a.m.k. ef horft er á þær afleiðingar sem oftast eru tengdar vopnuðum átökum. En það má líka heimfæra þessa reynslu á vissan hátt upp á nágrannalöndin því að við höfum búið við mjög langt friðartímabil í Vestur-Evrópu og þær kynslóðir sem upplifðu síðari heimsstyrjöldina eru nú óðum að hverfa yfir móðuna miklu.

Veröld sem var,Það sækir að manni dálítill uggur í því sambandi að lærdómar stríðsins, sem eftirstríðsárakynslóðirnar gerðu mikið í því að varðveittust og settu m.a. á fót Sameinuðu þjóðirnar til að tryggja heimsfriðinn, hverfi líka. Í því sambandi er rétt að muna skilaboð Stefans Zweigs í bók hans um að hið stöðuga samfélag sem maður býr í og heldur að muni endast að eilífu getur horfið í einni svipan. Zweig var austurrískur gyðingur og alinn upp í velmegandi fjölskyldu í Vínarborg í lok 19. aldar. Heimsmynd hans snerist á hvolf í heimsstyrjöldunum miklu og batt hann enda á líf sitt í útlegð í Suður-Ameríku um miðbik síðara stríðs, búinn á líkama og sál, búinn að missa trúna á mannkynið.

Í þessu sambandi er rétt að muna að lýðræði, mannréttindi, kvenfrelsi og fjölbreytileiki er engan veginn sjálfsagður hlutur. Sífellt færri ríki heims búa við þessi auðæfi sem við höfum vanist að taka sem sjálfsögðum hlut og sjálfgefnum réttindum. Um þau gildi og réttindi þarf að standa vörð. Það getur haft alvarlegar afleiðingar að sofna á þeim verði og freistast til að loka augunum fyrir því þegar gefur á bátinn í varðstöðunni.


Ræðumaður: Ragna Sigurðardóttir

Virðulegi forseti. Í dag berast fréttir af því að á Landspítala hafi að undanförnu legið töluvert fleiri sjúklingar en starfsfólk sjúkrahússins getur sinnt. Er þetta þriðja tilkynningin á fjórum vikum frá Landspítalanum þess efnis. Í viðtali við Hjalta Má Björnsson, yfirlækni bráðalækninga, í hádegisfréttum RÚV kemur fram að enn liggi töluverður fjöldi á Landspítalanum í svokölluðum biðplássum, þ.e. þeir einstaklingar eru tilbúnir til útskriftar af sjúkrahúsi en bíða eftir plássi á hjúkrunarheimili. Jafnframt kemur fram að 60–80 einstaklingar liggi inni á Landspítala á hverjum tíma umfram þann fjölda sem spítalinn er talinn geta sinnt. Þetta er ekkert nýtt enda hefur rúmanýting á Landspítala, sem miðast við að eigi að vera um 85%, verið yfir 100% í fleiri ár. Til þess að laga þetta ástand þarf stórátak í uppbyggingu hjúkrunarrýma. Lagðar hafa verið fram áætlanir þess efnis en þeim verður að fylgja fjármagn.

Hæstv. forseti. Það er hægt að tala endalaust um að skoða málin og leggja fram stefnur og aðgerðaáætlanir en ef ekkert kemur fram í fjárlögum um aukna uppbyggingu hjúkrunarrýma, til aukningar við það sem var á fyrra ári, eru það orðin tóm.


Ræðumaður: Logi Einarsson

Herra forseti. Ég ætla nú ekki að halda langa ræðu um þetta en vildi koma hingað upp vegna þess að mér finnst þetta frumvarp að mörgu leyti vera skiljanlegt. Öll áttum við okkur á ástæðum þess að það þarf að breyta tekjustofnum sem liggja til grundvallar ökutækjanotkun. Við viljum mjög gjarnan færa okkur úr bílum sem drifnir eru áfram af jarðefnaeldsneyti og yfir í hreinni orku. Það er auðvitað almennt umhugsunarefni hvort það sé skynsamlegt að draga mikið úr ívilnunum núna, eins og gert verður um áramót, en það er aftur önnur umræða. Það er líka umhugsunarefni að á sama tíma og við ætlum þó í gegnum Orkusjóð að ýta fólki yfir í bíla sem keyra á rafmagni þá eru mjög víða, á landsbyggðinni sérstaklega, innviðir með þeim hætti að fólki er kannski illa gert kleift að nýta sér þennan kost. Það verður auðvitað að vera forsendan fyrir þessum orkuskiptum að það verði hægt að gera þetta alls staðar.

En almennt er ég sammála því að þeir greiði sem noti vegna þess að þetta snýst ekki bara um útblástur bíla, þetta snýst auðvitað um slit á vegum. Í rauninni er kannski ekki neitt til sem heitir grænn einkabíll. Vissulega eru rafmagnsbílar vistvænni en þeir eru í eðli sínu ekki grænir. Það er tvennt sem einkennir bílinn síðustu 70, 80 árin. Það er auðvitað sá veruleiki að hann spýr út úr sér efnum sem eru slæm fyrir umhverfið en svo er það hreyfanleiki bílsins sem hefur í rauninni haft miklu meiri áhrif á þetta sýnilega umhverfi okkar heldur en við gerum okkur nokkurn tímann grein fyrir. Þessar fallegu borgir sem við ferðumst til og viljum fara að skoða, þessar evrópsku blönduðu, þéttu borgir, eru byggðar upp í veruleika þar sem bíllinn er ekki til og möguleiki til að hreyfa sig á milli staða ekki sá sami og hann er í dag. Fólki var nauðugur einn kostur að byggja skynsamlega, að vera með verslanir á jarðhæðum og íbúðir þar fyrir ofan og verksmiðjur og annað nálægt og gjarnan var þetta svo tengt með almenningssamgöngum.

Þessi nýi veruleiki síðustu áratugina hefur breytt borgunum okkar úr þessari þéttu, evrópsku byggð yfir í þessa bandarísku bílaborg, ef við getum kallað hana það, sem byggist á flokkun og aðgreiningu, þar sem þú býrð á einum stað, vinnur á öðrum stað, sækir afþreyingu á þriðja stað og þetta er svo allt tengt saman með götum og oft stórum umferðarmannvirkjum. Þetta er eitthvað sem okkur þykir síðra. Margar borgir og flestar borgir, Reykjavík þar á meðal, eru að reyna að vinda ofan af þessu og sigla aftur yfir í hina ákjósanlegu byggð. Forsendan fyrir því að það takist eru svo auðvitað góðar almenningssamgöngur. Við eigum alveg möguleika á því að byggja þær upp hér í þéttbýlinu á suðvesturhorninu svo að einhverju nemi þannig að þær verði valkostur við einkabílinn. Það er hins vegar erfiðara úti á landi. Við getum haldið úti einhverjum almenningssamgöngum og höfum verið að gera það, þó að í allt of litlum mæli sé, en þær verða ekki valkostur fyrir landsbyggðarfólk.

Þá vil ég taka undir áhyggjur hv. þm. Birgis Þórarinssonar. Það þarf að huga vel að því hvaða áhrif þetta hefur á fólk sem kýs að búa í dreifbýlinu eða hefur fæðst þar og ekki haft möguleika á því að flytja þaðan. Það þarf oft að sækja vinnu um langan veg en það þarf líka að sækja ýmsa þjónustu, vegna þess að við erum búin að byggja upp 70–80% af öllum íbúðum á sama staðnum. Og það var alveg skynsamleg hugsun vegna þess að við þurftum að eignast eina borg sem innihélt menningarstofnanir, dómstóla, heilbrigðisstofnun og háskóla og annað slíkt en það þarf að gefa öllu fólkinu sem býr annars staðar kost á því að nýta sér þessa þjónustu. Það má ekki vera með þeim hætti að það kosti þá þetta fólk miklu meira en aðra að nýta sér þá sjálfsögðu þjónustu sem í sumum tilfellum er bundin í lög, eins og réttinn til fullnægjandi læknisþjónustu t.d. Ég tek því undir með hv. þingmanni að þá hljótum við samhliða þessari þróun, sem við verðum augljóslega að fara í og ég styð í grunninn, að skoða þær mótvægisaðgerðir sem nágrannar okkar í Noregi og Danmörku og víðar hafa gripið til, að í þeim tilfellum þar sem fólk þarf á einkabílnum að halda og þarf um langan veg að fara, jafnvel oft í viku, verði þá hægt með einhverjum hætti að fá skattafslátt eða aðra ívilnun á móti.

Hv. þm. Birgir Þórarinsson kom líka inn á að það væri fjölmennur hópur sem byggi í úthverfum höfuðborgarinnar og í næstu byggðum við höfuðborgina og sækti vinnu hér daglega. Það er líka þekkt þróun þessara bílaborga að miðborgirnar voru dýrari. Það var möguleiki að reisa gisnari byggð þegar einkabíllinn kom til sögunnar þannig að úthverfavæðingin varð allsráðandi. Fólk sótti oft þangað vegna þess að húsnæði var ódýrara en síðan runnu náttúrlega á fólk tvær og þrjár grímur jafnvel þegar það áttaði sig á því að bifreiðakostnaðurinn á móti gerði þennan sparnað að engu. Þetta er því ekki skynsamleg hugsun en þetta er í rauninni eitthvað sem Vesturlandabúar hafa þróað síðustu áratugi og við þurfum einhvern veginn að vinda ofan af. Og á meðan við erum að vinda ofan af því þurfum við að koma í veg fyrir að þetta bitni á því fólki sem er í þessari stöðu.

Að því slepptu þá finnst mér í rauninni þetta frumvarp að mörgu leyti vera eðlilegt skref í þeim breytingum sem við erum að ganga í gegnum og við viljum sjá að við förum úr bílum, knúnum áfram af jarðefnaeldsneyti, sem við getum þá skattlagt í minna mæli, og færum okkur yfir í kílómetragjöld. Eins og ég skil hæstv. ráðherra þá liggur það fyrir að í framtíðinni muni allir borga þessi kílómetragjöld. Það má svo skoða það hvernig við getum jafnað aðstöðu fólks, annaðhvort með skattaívilnun eða einhverjum föstum gjöldum, eins og hv. þm. Birgir Þórarinsson kom inn á.

Að lokum, herra forseti, þá hitti ég bónda framan úr Bárðardal, innst í Bárðardal, og hann keyrir á nýjum og fínum rafmagnsbíl. Hann sagði við mig: Ég er alveg til í að borga þetta kílómetragjald en ég vildi gjarnan hafa vegi til að keyra á.

Það beinir náttúrlega sjónum okkar að því líka að við eigum eftir að byggja upp okkar grunnumferðarnet og það þarf auðvitað að haldast í hendur við það að rukka fólk fyrir að keyra. Það er varla hægt að gera það vegna aksturs á vegum eins og eru inn Bárðardalinn.


Ræðumaður: Magnús Árni Skjöld Magnússon

Hæstv. forseti. Ég vil nota tækifærið hér í dag til að vekja athygli á fyrirspurn sem ég hef lagt fram til dómsmálaráðherra varðandi konur í fangelsum. Konur eru lítill hluti þeirra sem hljóta refsidóma á Ísland, að jafnaði innan við 10% dómþola. Eins og kemur fram í hinum svokölluðu Bangkok-reglum Sameinuðu þjóðanna um meðferð kvenfanga, með leyfi forseta, eru konur í fangelsum oft og tíðum í mjög viðkvæmri stöðu og afplánunarúrræði hafa í gegnum tíðina flest verið sett með karla í huga. Raunin er sú að kvenkyns afbrotamenn bera oft þungar byrðar andlegra og líkamlegra veikinda að líkindum í meira mæli en karlkyns fangar samkvæmt því sem rannsóknir leiða í ljós. Í greinargerð frjálsu félagasamtakanna Rótarinnar sem reka Konukot, sem er neyðarskýli fyrir heimilislausar konur í Reykjavík samkvæmt þjónustusamningi við Reykjavíkurborg, kemur fram, með leyfi forseta, að afbrotahegðun karla og kvenna sé mjög ólík og að yfirleitt séu aðrar ástæður fyrir því að konur fremja afbrot en karlar. Þær fremja aðallega smáglæpi, þjófnað og minni háttar vímuefnabrot. Oft er horft fram hjá þörfum þeirra í fangelsum enda eru þær fáar hlutfallslega. Stór hluti kvenna í fangelsum er þar beint eða óbeint vegna margþættrar mismununar og skorts og fáar eru dæmdir fyrir ofbeldisglæpi en hafa sjálfar í miklum meiri hluta verið beittar miklu ofbeldi, margar þeirra allt frá fæðingu. Þar að auki eru konur oft í fangelsum beint eða óbeint vegna glæpa karla, svokölluð burðardýr.

Virðulegur forseti. Í Bangkok-reglum Sameinuðu þjóðanna segir að mjög fáar konur eigi erindi í öryggisfangelsi og að fangelsin séu almennt gagnslaus og skaðleg lausn á afbrotavanda kvenna og komi jafnvel í veg fyrir að þær aðlagist samfélaginu á ný. Þess vegna er fyrirspurn mín til dómsmálaráðherra þessi:

„1.   Er gert ráð fyrir konum í nýju fangelsi á Litla-Hrauni?

2.   Er áætlað að vista konur áfram í öryggisfangelsi á Hólmsheiði?

3.   Verður fangelsisvist að fullu kynjaskipt?

4.   Hversu mikla þörf telur ráðherra á öryggisfangelsi fyrir konur á Íslandi?

Skriflegt svar óskast.“


Ræðumaður: Logi Einarsson

Herra forseti. Stjórnvöld standa frammi fyrir risavöxnu verkefni næstu misserin og það er nauðsynlegt að við stöndum þétt að baki Grindvíkingum í þeirra hremmingum. Ég vil ítreka stuðning Samfylkingarinnar við allar nauðsynlegar aðgerðir.

Því miður er í fleiri horn að líta, herra forseti. Mikil verðbólga og háir vextir hafa hitt mjög marga illa, ekki síst fólk á húsnæðismarkaði. Mig langar nú mitt í fjárlagavinnunni að minna á mjög erfiða stöðu bænda í landinu. Á tyllidögum er þingmönnum tíðrætt um mikilvægi innlendrar matvælaframleiðslu og er rétt að vekja athygli á því nú þegar margir bændur standa andspænis mjög illviðráðanlegum aðstæðum. Kjararannsóknir hafa sýnt að bændur eru mjög launalitlir, reksturinn ber ekki aukavinnuafl og þeir eru bundnir búum sínum allt árið og komast ekki í frí. Auk þess hafa miklar og oft nauðsynlegar fjárfestingar komið harkalega í andlitið á þeim nú í því háa vaxtaumhverfi sem við búum í. Það er hætta á að margir ungir bændur leggi upp laupana og nýliðun verði engin ef ekki verður gripið til róttækra aðgerða.

Herra forseti. Það þarf tvennt að koma til; lausnir á bráðavanda sem gætu t.d. verið í formi vaxtabóta en einnig aðgerðir sem miða að því að bæta stöðu landbúnaðar til framtíðar. Þar þarf að bæta rekstraraðstæður afurðastöðva en einnig að horfa til fjárfestingarstyrkja og hagstæðara langtímalána til bænda. Þar gætum við t.d. lært af Norðmönnum en einnig af styrkjaumhverfi Evrópusambandsins.

Herra forseti. Þeir flokkar sem nú mynda ríkisstjórn á þingi bera öðrum fremur ábyrgð á því hvernig starfsumhverfi landbúnaðarins hefur þróast síðustu áratugi. Sumir af þeim hafa meira að segja gumað af því að vera sérstakir málsvarar bænda umfram aðra flokka á þingi en samt erum við í þessari stöðu. Nú verður að bregðast harkalega við.


Ræðumaður: Ragna Sigurðardóttir

Hæstv. forseti. 5.500 börn hafa verið myrt á Gaza síðastliðinn einn og hálfan mánuð. Það er eitt barn á tíu mínútna fresti; börn sem höfðu vonir, drauma og þrár sem nú hafa verið tekin af þeim. 1.800 börn eru þar að auki týnd í myrkri undir rústum sem eru afleiðingar linnulausra sprengjuárása síðustu 45 daga. 9.000 börn hafa komist lífs af en særst, mörg hver alvarlega og með óafturkræfum afleiðingum. Í höfði mér situr föst mynd af samfélagsmiðlum af barni sem liggur hreyfingarlaust í sjúkrahúsrúmi. Líkami þess fellur inn í rúmið og brjóstkassinn lyftist ört. Þetta barn er eitt þeirra barna sem líða fyrir næringarskort vegna takmarkana ísraelskra yfirvalda á matvælum til íbúa á Gaza. Þegar hafa verið skráð dauðsföll vegna hungursneyðar á þessu hernumda svæði. Rýma hefur þurft sjúkrahús vegna árása Ísraelshers og skorts á vatni, olíu og rafmagni sem stjórnvöld Ísraels hafa ákveðið að skrúfa fyrir. Al-Shifa sjúkrahúsið, sem var fyrir fáeinum dögum lýst sem dauðasvæði, hefur verið rýmt. Færa hefur þurft tugi fyrirbura milli sjúkrahúsa án hitakassa og súrefnis sem þau þurfa. Átta þeirra hafa dáið.

Það er skylda okkar hér sem á Alþingi sitjum að gera allt sem í okkar valdi stendur til að stöðva þessar hörmungar, sem eru jú af mannavöldum. Fyrir 12 dögum samþykkti Alþingi samhljóða ályktun um tafarlaust vopnahlé á Gaza. En hverjar eru aðgerðir íslenskra stjórnvalda til að þrýsta á um vopnahlé? Hvað hefur hæstv. utanríkisráðherra gert til að þrýsta á um vopnahlé og beita sér fyrir því að stríðsglæpir ísraelskra stjórnvalda verði stöðvaðir? Hvað hefur hæstv. ráðherra sagt  við sendiherra Ísraels og hvernig beitir hann áhrifavaldi sínu? Þetta er meðal þeirra spurninga sem ég hef lagt fram til skriflegs svars frá ráðherra. Ég óska eftir svari sem allra fyrst.


Ræðumaður: Magnús Árni Skjöld Magnússon

Virðulegi forseti. Ég vil þakka hæstv. félags- og vinnumarkaðsráðherra fyrir að leggja fram þetta frumvarp hér í dag svona hratt og vel. Það er honum og hans fólki til sóma að gera það. Frumvarpið er mikilvægur þáttur í viðbrögðum ríkisins við þeim erfiðu aðstæðum sem Grindvíkingar eru í í dag og er liður í því að mæta afkomuáhyggjum þeim sem þau þurfa að búa við til viðbótar við þær ömurlegu og óbærilegu aðstæður að þurfa að flýja heimili sín og þurfa hugsanlega að sjá á bak þess sökum þeirra náttúruhamfara sem við erum að verða vitni að á Reykjanesi um þessar mundir. Hugur okkar er hjá þeim og ljóst er að ríkur vilji er á Alþingi til að standa við bakið á Grindvíkingum á þessum erfiðu tímum.

Ég vil líka þakka hv. þingmönnum fyrir þá upplýsandi umræðu sem þegar hefur farið fram um ýmis mál þessa frumvarps. Í frumvarpi hæstv. ráðherra eru margir góðir punktar sem munu gagnast vel þessa mánuði sem gert er ráð fyrir að þessar ráðstafanir munu gilda. Mikilvæg er ráðstöfunin varðandi það að þau fyrirtæki sem munu njóta þess styrks sem hér um ræðir skuli ekki greiða sér út arð út febrúar 2025 en endurgreiða styrkinn ella. Þetta er liður í að ná sátt meðal þjóðarinnar um slíka slíkar ráðstafanir.

Nú er það hins vegar svo að líklegt er að afleiðingar þessa atburðar sem þegar hefur átt sér stað muni vara lengur en fram til 29. febrúar þótt ekkert meira myndi gerast. Við þurfum að bíða af okkur allan grun um að svæðið sé orðið öruggt á ný. Miklar skemmdir hafa orðið á innviðum og húsum og það tekur tíma að laga slíkt og koma því í samt lag. Líklegt er að það muni taka atvinnulífið í Grindavík talsverðan tíma að taka við sér á ný. Í því sambandi heyri ég af umræðunni sem fram hefur farið hér í dag, virðulegur forseti, að hæstv. félags- og vinnumarkaðsráðherra er þegar byrjaður að velta fyrir sér lengri tímaási en þessum þremur mánuðum í þessu tilliti.

Því miður erum við ekki heppin með aðstæður í samfélaginu þegar þetta áfall ríður yfir, ef hægt er að segja sem svo. Við erum tiltölulega nýkomin út úr öðru neyðarástandi. Ríkissjóður er skuldsettur, verðbólga er í hæstu hæðum, stýrivextir háir og húsnæðismarkaðurinn er eins og hann er, mjög erfiður. Sú ríkisstjórn sem nú situr er því ekki öfundsverð af þeirri stöðu sem hún er í því að ljóst er að viðbrögðin við henni munu ekki hjálpa til við að takast á við hinar slæmu aðstæður í efnahagslífinu sem hafa skapað hér lífskjarakrísu fyrir fjölda fólks, eins og við höfum þegar rætt á Alþingi í dag. Það þarf nýjar nálganir sem ég ber því miður ugg í brjósti um að sú ríkisstjórn sem nú situr hafi takmarkaðan mátt til að ráðast í. Hins vegar er það algerlega ljóst að það sem er til umfjöllunar hér í dag, að tryggja afkomu þeirra sem ekki geta stundað vinnu sína í Grindavík við þessar ömurlegu aðstæður, er forgangsmál því að við sem samfélag viljum vitaskuld gera það sem við getum til að létta af þeim eins miklu af þeim áhyggjum sem á þau herja og mögulegt er. Við í Samfylkingunni erum klárlega í liði með Grindvíkingum í þeim efnum.


Ræðumaður: Oddný G. Harðardóttir

Frú forseti. Ég vil byrja á að rifja það upp að seðlabankastjóri tilkynnti sumarið 2020 að Ísland væri orðið lágvaxtaland. Hann boðaði nýja tíma, sagði að í fyrsta sinn yrði það raunverulegur valkostur fyrir heimilin að skipta yfir í nafnvexti. Fólkið sem trúði honum glímir nú við stóraukna greiðslubyrði vegna húsnæðislána en bankarnir græða og bindiskylda þeirra er ekki aukin, sem þó gæti komið í stað einstaka vaxtahækkana.

Fyrir kosningar 2021 talaði þáverandi fjármálaráðherra líka um lága vexti og lága verðbólgu á Íslandi, sem væri komin til að vera. Of margir trúðu þessari þvælu, leyfi ég mér að segja. Hvað gekk þessum valdamiklu embættismönnum til að láta eins og ekkert samband væri lengur á milli vaxtastigs, gengisþróunar og verðlags? Heimilin bera kostnaðinn og þar eru fyrstu kaupendur stór hópur. Sum þeirra nýttu auk þess séreignarsparnaðinn sinn til að greiða niður höfuðstól lánanna. Nú þegar fólkið hefur ekki efni á mánaðarlegum greiðslum, getur ekki lengur rekið heimili sitt á yfirdrætti með 17% vöxtum, verða þau að skipta yfir í verðtryggð lán til að lækka greiðslubyrðina. Höfuðstóllinn, sem þau nýttu séreignarsparnaðinn sinn til að lækka, hækkar aftur og séreignarsparnaðurinn er farinn.

Á meðan við búum við íslensku krónuna verður vaxtastig hærra hér á landi en í evrulöndunum og almenningur ber kostnaðinn. Aðgerðir til framtíðar eru augljósar en þær eru til skamms tíma einnig. Ríkisstjórnin verður að styðja heimilin með hærri vaxta-, húsnæðis- og barnabótum. Ef ekkert verður að gert fá um 5.000 færri heimili vaxtabætur á næsta ári en nú og skattalækkun til barnafólks skreppur saman að raunvirði. Við það verður ekki unað.




Ræðumaður: Kristrún Frostadóttir

Heyr, heyr.Forseti. Í efnahagsstjórn er hægt að grípa til aðgerða í peningamálum þar sem ókjörnir embættismenn í Seðlabanka fylgja verðbólgumarkmiði og nota til þess breitt tól sem eru stýrivextir. Þessir embættismenn hafa gífurleg áhrif á jöfnuð því vaxtagreiðslur eru ekki ólíkar skattgreiðslum. Síðan erum við með ríkisfjármálastefnu með fjölbreytt tæki sem hægt er að sérsníða að aðstæðum fólks og eftir efnahagsástandinu. Beiting ríkisfjármálanna getur þannig dregið úr ójöfnuði sem fylgir vaxtaákvörðunum. Á Íslandi undir stjórn Sjálfstæðisflokksins sem hefur átt efnahagsmálapólitíkina undanfarinn áratug hefur því lengi verið haldið fram að það sé vitleysa að beita skattkerfinu eftir aðstæðum til að taka á þenslu eða til að taka tillit til aðstæðna fólks. Því er jafnan haldið fram að ófyrirsjáanleiki í sköttum valdi fyrirtækjum og heimilum skaða, að ekki sé hægt að bjóða upp á slíkar sveiflur. Hræðsla við að beita slíkum tækjum og tólum til að koma jafnvægi á hagkerfið og tryggja að unnið sé á móti þenslu á réttum stöðum hefur orðið til þess að Seðlabankinn þarf að taka dramatískari ákvarðanir en ella í vaxtamálum. Ófyrirsjáanleikinn birtist vaxtamegin hjá heimilum og fyrirtækjum. Í heimilisbókhaldi fólks eða fyrirtækja skiptir engu máli hvort fjármagnið sem rennur út er í formi vaxtagreiðslna eða skatta, hæstv. forseti. Það eru þær tekjur sem eftir standa sem ákvarða kaupmátt og greiðslugetu. Vextir væru lægri ef hér væri virkari ríkisfjármálastefna sem beindist að þenslunni þar sem hún er, með stöðugleika og sanngirni sem útgangspunkt. Virk ríkisfjármálastefna sem beitir tekjuöflun jafnt sem útgjaldahlið eftir því sem við á tryggir að aðhaldið beinist að þeim sem hafa borð fyrir báru á verðbólgutímum. Í staðinn fær fólkið í landinu ígildi skattahækkana í formi flatra stýrivaxta á alla sem hér skulda og þar með hlutfallslega þyngstu skattana á ungt og tekjulágt fólk sem getur ekki reitt sig á eignir og sparnað foreldra sinna. Hér inni verðum við að einbeita okkur að ákvörðunum stjórnmálamanna, ekki ókjörinna embættismanna.


Ræðumaður: Oddný G. Harðardóttir

Herra forseti. Ég tek undir með hæstv. ráðherra að við þurfum að gera allt sem í okkar valdi stendur til að létta óþarfa áhyggjum af Grindvíkingum, þær eru nægar samt. Við erum í miðjum storminum og við vitum ekki hvernig þessir atburðir enda en Grindvíkingar þurfa að fá að vita að stjórnvöld standi með þeim í gegnum storminn.

Ég vil spyrja hæstv. ráðherra hvort það hafi verið skoðað hvernig húsnæðislán til Grindvíkinga skiptast á milli lánastofnana og reiknað út hvað það kostaði lánastofnanir ef þau greiða ekki vexti og verðbætur á sama tíma og lánin verða fryst. Mun hæstv. ráðherra beita sér fyrir því að bankar í eigu ríkisins gangi á undan í þeim efnum með góðu fordæmi?


Ræðumaður: Oddný G. Harðardóttir

Herra forseti. Það er aðdáunarvert hvernig Grindvíkingar hafa tekist á við ástandið, í óvissu sem er nær óbærileg fyrir fólk sem á allt sitt undir óútreiknanlegum náttúruöflum. Það var fallegt að sjá Grindvíkinga koma saman í Smáranum í Kópavogi til að fylgjast með liðinu sínu spila körfuboltaleik. Ég hef hvatt stjórnvöld til þverpólitísks samtals um aðgerðir, hvort sem þær eru efnahagslegar eða félagslegar, varði vinnumarkaðinn, fyrirtæki eða heimili Grindvíkinga. Verðmætin eru ekki aðeins í hlutum, fasteignum og fyrirtækjum heldur ekki síður í fólkinu sjálfu, listum og menningu og andlegri og líkamlegri heilsu. Það er mjög mikilvægt fyrir Grindvíkinga að þau fái eins skýr skilaboð frá stjórnvöldum og mögulegt er.

Grindvíkingar eru ekki að fara heim á næstunni og öll þurfa þau öruggt húsnæði næstu mánuðina. En þau eru einnig mörg að greiða af lánum á húsum sínum í Grindavík og ef ekkert verður að gert þurfa þau að bera kostnað af tveimur heimilum næstu mánuðina. Við sem samfélag eigum að sjá til þess að slíkar fjárhagslegar byrðar þurfi fólk ekki að bera eftir náttúruhamfarir. Ef ég skildi hæstv. ráðherra rétt fyrr í þessum fyrirspurnatíma er hún sammála því að bankarnir eða lánastofnanir eigi að bera kostnaðinn af því að fella niður vexti og verðbætur af lánum Grindvíkinga á meðan þau eru fryst. En til hvaða aðgerða er hægt að grípa? Hvað getur hæstv. ráðherra eða hæstv. ríkisstjórn gert annað í því en að biðja bankana og lífeyrissjóði um að sýna samfélagslega ábyrgð? Til hvaða hressilegu aðgerða er hæstv. ráðherra tilbúinn til að grípa?


Ræðumaður: Þórunn Sveinbjarnardóttir

Hæstv. forseti. Stjórnskipunar- og eftirlitsnefnd hefur fengið til meðferðar tilkynningu landskjörstjórnar um kosningu Rögnu Sigurðardóttur sem 2. varaþingmanns á lista Samfylkingarinnar – jafnaðarflokks Íslands í Reykjavíkurkjördæmi norður. Nefndin hefur fundað til að fjalla um kosninguna og kjörgengið og mælir einróma með staðfestingu kosningar Rögnu Sigurðardóttur.


Ræðumaður: Kristrún Frostadóttir

Virðulegi forseti. Ég þakka hæstv. ráðherra fyrir svarið. Þá er næst að spyrja hana í þessu samhengi, ef þetta á ekki við núna í fjáraukanum, hvort það verði komið með breytingar inn í 2. umræðu fjárlaga varðandi rekstrarstöðu Landhelgisgæslunnar. Það lá fyrir að til viðbótar við þessar 600 millj. kr., sem eru uppsafnaðar í halla þessara mikilvægu stofnana þar sem er búið að skera við nögl svo mikið að þar er byrjað að selja út fjárfestingarkosti og tækjakost, að það stefnir í 700 millj. kr. halla á næsta ári miðað við núverandi fjárlög. Ég vek athygli á að þetta er ekki til að styrkja þjónustuna, þetta er til að halda óbreyttri þjónustu. Ég vek bara athygli á því og ítreka mikilvægi þessara stofnana, sérstaklega í núverandi umhverfi. Við erum t.d. ekki með TF-Sif til að mynda þá atburði sem núna eru í gangi, hún er í leigu á Sikiley af því að það er ekki til rekstrarfjármagn til að halda þessari vél gangandi. Þannig að ég spyr hæstv. ráðherra: Verður þá komið með aukafjármagn inn í 2. umræðu fjárlaga fyrir Landhelgisgæsluna?


Ræðumaður: Kristrún Frostadóttir

Virðulegi forseti. Mig langaði að koma hérna upp og ræða stöðu Landhelgisgæslunnar. Ég held að það eigi  sérstaklega vel við á tímum sem þessum þar sem við erum mjög meðvituð um öryggismálin í landinu og stöðu almannavarna. Eins og margir hér inni vita þá er Landhelgisgæslan í mjög þröngri fjárhagslegri stöðu og hefur verið í talsverðan tíma þó að hún beri sig vel. Dómsmálaráðherra hefur m.a. lýst því yfir hér í pontu að að öðru óbreyttu þurfi Gæslan að selja flugvél, þyrlu eða skip, og voru reyndar áætlanir um það  í byrjun ársins að selja flugvél áður en gripið var til þess ráðs að hætta við þann gjörning.

En sérstaklega í þessu samhengi langar mig að benda á að uppsafnaður halli hjá Landhelgisgæslunni fyrir síðustu tvö ár eru 600 millj. kr. Ég vek athygli á að þetta eru 600 millj. kr. og fjárframlög til Gæslunnar eru í kringum 6 milljarðar. Þannig að þetta eru umtalsverðar upphæðir og augljóst að núverandi fjárheimildir duga ekki fyrir almennum rekstri Landhelgisgæslunnar.

Í þessum fjárauka, þar sem ég veit að  beðið var um 600 millj. kr. til þess að losna við þennan hala, eru veittar 236 millj. kr. Væntanlega er það til að koma í veg fyrir að hallinn vindi upp á sig. Það vantar hins vegar um 364 millj. kr. Þetta er ekki til að standa við ný verkefni. Þetta er einfaldlega bara svo að fólk geti haldið uppi hefðbundinni núverandi starfsemi hjá Landhelgisgæslunni, sem gæti þó verið meiri. Því vil ég beina fyrri spurningu minni til hæstv. ráðherra, hvort komið verði til móts við þessa viðbótarfjárhæð sem upp á vantar til að eyða þessum hala úr varasjóði núna eða hvort Landhelgisgæslan eigi að fara með helminginn af þessum hala inn í næsta ár.


Ræðumaður: Kristrún Frostadóttir

Virðulegi forseti. Ég þakka hæstv. ráðherra svarið. Ég vildi bæta við þessa spurningu í því samhengi hvort það væri vilji innan ráðuneytisins til að breyta einhverju sem færi inn í 2. umræðu varðandi tekjur, vegna þess að þetta er einn af fáum hlutum sem átti að sækja auknar tekjur til. Ég hef fullan skilning á því að forsendur geta breyst en við erum líka að eiga við mjög þröngan aðhaldsramma í fjárlaganefnd þessa dagana. Það er verið að sækja fjármagn fyrir aðra þætti sem fara  væntanlega í 2. umræðu og ég hef ákveðnar áhyggjur af því ef þessi 1 milljarður er farinn hér og það bætast við önnur útgjöld á móti í millitíðinni að við lendum í allt öðru aðhaldi núna í aðdraganda samþykktar þessara laga.

Mig langaði líka að bæta við og spyrja, fyrst hæstv. ráðherra kom inn á það, hvað hún búist við að sjá inni í fjármálaáætlun þegar kemur einmitt að endurskoðun á gjöldum í tengslum við ferðaþjónustuna, vegna þess að þessi viðamikla vinna stendur núna yfir og það stendur til að kynna hana mjög fljótt fyrir ferðamálaráðherra. Telur hún að það verði einhverjar upphæðir sem um ræðir í fjármálaáætlun?


Ræðumaður: Kristrún Frostadóttir

Virðulegi forseti. Mig langaði til að spyrja hæstv. fjármálaráðherra aðeins út í tekjuhliðina á þessu frumvarpi og þá sérstaklega gistináttaskattinn vegna þess að það hafa orðið breytingar á upphaflegum áformum hvað það varðar. Þessi breyting, nýja formið á gistináttaskattinum, átti að skila 3,1 milljarði kr. upphaflega þannig að samtals átti sem sagt niðurfelling á gistináttaskattinum, sem er 1,5 milljarðar, plús þessi 3 milljarðar að skila 4,2 milljörðum. Núna vantar 1 milljarð upp á og mig langar að spyrjast fyrir um hvaða breytingar hafa orðið á forsendum sem gerði það að verkum að þessi tekjuaðferð er að skila 1 milljarði minna en áður var búist við. Þetta er sérstaklega mikilvægt í ljósi þess að það er talað um að fara í ákveðnar aðhaldsaðgerðir þessa dagana. Það eru ekki margir tekjustofnar sem er verið að snerta og 1 milljarður í því samhengi skiptir bara verulega miklu máli.


Ræðumaður: Dagbjört Hákonardóttir

Virðulegi forseti. Ég vil byrja á því að þakka hæstv. mennta- og barnamálaráðherra fyrir góða yfirferð á áherslum sínum í málaflokki barna sem búa í Grindavík og standa frammi fyrir þeirri óvissu sem ráðherra hefur lýst ágætlega. Ég fagna því sömuleiðis, og mér finnst ágætt að nefna það sérstaklega, að sá ráðherra sem tekur hér til máls fyrst á eftir hæstv. dómsmálaráðherra, ráðherra almannavarna, sé einmitt ráðherra málefna menntamála og barna. Ég lít svo á að velferð þeirra skipti öllu máli fyrir þá uppbyggingu sem koma skal og ég vona svo sannarlega að þetta endurspegli þann fókus og áherslur sem stjórnvöld vilja sýna í verki í tengslum við hana og eins og við jafnaðarmenn leggjum jafnan mikla áherslu á þá ætlum við okkur öll að standa með Grindavík í þeim hamförum sem á dynja. Við vitum líka að þjóðin ber öll vilja til þess en okkur greinir stundum á um aðferðir og leiðir til að ná settum markmiðum. Þannig er nú einu sinni lífsins eðli.

Það að standa með þessum hópi felur ýmislegt í sér. Við jafnaðarmenn sýndum það á mánudaginn t.d. að við töldum okkur ekki stætt á öðru en að styðja neyðarviðbrögð í uppbyggingu varnargarða án sérstakra fyrirvara. Það væri einfaldlega of brýnt verkefni. Við skulum vona að Alþingi þurfi ekki að koma aftur saman með þeim hætti sem raungerðist þá en hins vegar verðum við alveg að hafa það á hreinu að afkomuöryggi fólks, tengslanet, er algjör forsenda fyrir því að geta liðið vel í samfélagi og bara litið bjartan dag í þeirri óvissu sem við stöndum frammi fyrir. Skóli, vinna, fjölskylda, vinir, tómstundir — þetta eru ekki gerviþarfir, þetta eru grundvallarlífsgæði. Ef við bregðumst í því verkefni að taka þétt utan um Grindvíkinga sem búa við þessa óvissu, sérstaklega fjölskyldufólk, þá gætum við hreinlega búið til óafturkræfan skaða sem verður ekki mældur í krónum. Ég legg því áherslu á að við í Samfylkingunni ætlum að gera kröfur um það, ber þess merki í umræðum sem hafa verið hér í dag, að það verði skýr vettvangur leik- og grunnskólahúsnæðis sem allra fyrst, hvort sem það er á einum stað eða fleiri og að ríkið styðji þar rausnarlega við sveitarfélögin sem fái að leiða þetta verkefni, vegna þess að við vitum auðvitað að það verður áskorun fyrir þau sveitarfélög sem koma til með að hjálpa og leggja sitt af mörkum í þessu verkefni, það má ekki gera lítið úr því. Ég veit að Reykjavíkurborg hefur stigið fram núna með ýmsum hætti. Bæjarskrifstofur Grindavíkur hafa fundið sér stað á annarri hæðinni í Ráðhúsinu og Tollhúsið er nýtt sömuleiðis til mikilvægra verkefna.

Þetta er bara byrjunin en við vitum að þessi málaflokkur er viðkvæmur í mjög mörgum sveitarfélögum fyrir. Það eru 555 börn skráð í Grunnskóla Grindavíkur, 173 börn eru í leikskólum bæjarins. Það eru 440 börn iðkendur hjá Ungmennafélagi Grindavíkur. Þar eru fleiri börn sem stunda margar íþróttir, þ.e. börn sem stunda fleiri íþróttir en eina. Allir þessir aðilar verða að fá þá upplifun að við séum að gera allt sem í okkar valdi stendur til að halda utan um þau. Við megum ekki láta börn sem komast í tæri við þessa þjónustu, þ.e. börn sem eru ekki beinlínis hluti af þeim íbúum Grindavíkur — að þau séu einhvern veginn sett til hliðar, ekki að ég hafi af því sérstakar áhyggjur.

Ég fagna því líka að hæstv. ráðherra hyggist leggja áherslu á sálfélagslegan stuðning. Við megum heldur ekki gleyma því að staða viðkvæmra barna, þ.e. fatlaðra barna og þeirra sem koma frá jaðarsettum samfélögum — og ég legg sérstaklega áherslu á aðflutta Íslendinga, nýja Íslendinga. Við verðum að reiða okkur á þétta samvinnu og við getum ekki séð fram á að deilur hér á milli ríkis og sveitarfélaga muni koma til með að taka yfir.

Þetta er okkar fókus, okkar jafnaðarmanna. Mennta- og barnamálaráðherra hefur til þessa verið óragur við að teikna upp metnaðarfullar áætlanir í málaflokknum. Það mun ekki standa á okkur að veita stuðning inn í þessi verkefni en ég bara leyfi mér þó að fullyrða að ríkisstjórnin hefur mjög ærið verkefni fyrir höndum. Það mun kosta og það verða háar fjárhæðir en höfum það hugfast að það verður svo miklu kostnaðarsamara að vanrækja verkefnið.


Ræðumaður: Magnús Árni Skjöld Magnússon

Virðulegur forseti. Ég þakka hæstv. ráðherra kærlega fyrir hans svör hér og þau valda mér ekki vonbrigðum. Það er auðvitað þannig að það eru líka tveir aðrir hópar sem þarf að hugsa um í þessu sambandi og hæstv. ráðherra nefndi annan þeirra, þ.e. foreldra barnanna sem eru að fást við að útskýra fyrir börnunum sínum þessar fordæmalausu aðstæður. Svo eru það þau sem starfa með börnunum, að það sé tekið utan um þann hóp og það þá gert  í samstarfi við sveitarfélagið. Ég vil annars ljúka þessu á því að hvetja ráðherra til dáða í þessum efnum og þykir mér líklegt að hann njóti stuðnings Alþingis við allar góðar aðgerðir í þágu grindvískra barna.


Ræðumaður: Magnús Árni Skjöld Magnússon

Virðulegur forseti. Ég vil byrja á að þakka hæstv. mennta- og barnamálaráðherra fyrir hans munnlegu skýrslu um þetta mikilvæga mál. Þetta er sennilega mikilvægasta málið sem við getum verið að ræða hér á þessari stundu. Mér er, eins og okkur svo mörgum, ofarlega í huga örlög þeirra barna sem hafa þurft að flýja heimili sitt í Grindavík. Það er erfitt að ímynda sér hvernig barnssálin tekur á því að lenda í aðstæðum sem þessum. Það er ánægjulegt að heyra um það teymi sem hefur verið komið á fót með þátttöku sveitarfélagsins og um það samstarf sem er fyrirhugað við sveitarfélagið, því að málefni grunnskólans og leikskólans eru auðvitað á höndum sveitarfélagsins og mikilvægt að það sé vel innvolverað í öll þessi atriði. Þarna eru 555 börn á grunnskólaaldri og 173 í leikskóla.

Mig langar til að spyrja hæstv. ráðherra, af því að hann nefndi hér áðan að það hefði verið komið á fót sálfélagslegum stuðning í Tollhúsinu, hvort það væri hugsað fyrir því að taka það skref kannski aðeins lengra og huga að sálrænum stuðningi við þessi börn. Eins langar mig að spyrja hvort það séu komnar fram einhverjar hugmyndir um aðgerðir til að styðja við frístundir, en í Grindavík eru 86 börn í tónlistarskóla. Í þriðja lagi hvort það hafi verið hugað sérstaklega að upplýsingaflæði til barna, því að nú vitum við að börn heyra miklu meira en við höldum og þær fréttir sem bylja á okkur geta valdið þeim ugg um það að bærinn þeirra og það líf sem þau þekkja sé að hverfa.


Ræðumaður: Oddný G. Harðardóttir

Samið hefur verið um fyrirkomulag umræðunnar. Ráðherra hefur átta mínútur til framsögu og eru rýmri andsvör leyfð við ræðu ráðherra þannig að allir stjórnarandstöðuflokkar komist stað. Þá talar einn talsmaður frá hverjum þingflokki og verður ræðutími þeirra fimm mínútur. Að endingu tekur ráðherra aftur til máls og hefur til þess tvær mínútur.


Ræðumaður: Magnús Árni Skjöld Magnússon

Virðulegi forseti. Ég vil byrja á að þakka hv. þm. Guðmundi Inga Kristinssyni fyrir að hefja þessa umræðu um málefni fatlaðs fólks og öllum þeim hv. þingmönnum sem hafa tekið til máls í dag. Þessi umræða er mikilvæg og það er hlutverk okkar sem hér erum að halda utan um umræðuna um þjónustu við borgara þessa litla ríkis okkar.

Fatlað fólk hefur löngum þurft að búa við mismunun þegar kemur að aðgengi að því sem þau sem eru ófötluð taka oft sem sjálfsögðum hlut. Mig langar hér í dag að nefna eitt svið sérstaklega sem mér finnst rétt að minna á. Þetta er aðgengi fatlaðs fólks að þátttöku í menningu og listsköpun. Í fyrravetur fór af stað umræða um fatlað fólk í sviðslistum í kjölfar sýningar í Þjóðleikhúsinu þar sem ófatlaður leikari var í hlutverki fatlaðs manns. Sú umræða náði sem betur fer í gegn og hefur leitt til þess að aukin meðvitund er um þetta mál á þeim stöðum sem máli skipta. En það sem er ekki breytt er aðgengi fatlaðs fólks að þeim auðlindum sem þau sem vilja starfa við sviðslistir þurfa að búa við. Þar ber sérstaklega að nefna aðgengi að listnámi. Eins og staðan er í dag er nánast ómögulegt fyrir fatlaða einstaklinga að fá inngöngu í sviðslistanám hér á landi. Þar er ekki aðeins um að ræða skort á fjármagni heldur beinlínis hvernig valið er inn í slíkt nám. Það er mikilvægt að huga að inngildingu á þessu sviði því að mikilvægi fyrirmynda verður seint ofmetið. Ef fatlað fólk fær aldrei að sjá neinar fyrirmyndir á þessu sviði, nema þar sem ófatlaðir eru að leika fatlaða, þá erum við ekki að bjóða upp á það samfélag sem við viljum búa við á þessu landi þar sem allir eru jafn verðmætir og njóta tækifæra til innihaldsríks lífs, burt séð frá líkamlegu ástandi.

Ég vil hvetja þingheim til að beita sér í þessum efnum og vinna að því að opna fyrir námsmöguleika fatlaðs fólks á þessu sviði.


Ræðumaður: Logi Einarsson

Herra forseti. Höldum aðeins áfram með búsetuna. Réttur fatlaðs fólks til að lifa réttlátu og sjálfstæðu lífi án aðgreiningar í samfélaginu er tryggður í 19. gr. samnings Sameinuðu þjóðanna um réttindi fatlaðs fólks og eiga aðildarríkin að gera viðeigandi ráðstafanir til að tryggja fötluðu fólki þann rétt til fulls. Það sem felst í þeim rétti er að viðkomandi fái aðstoð þar sem þeir hafa stjórn á eigin lífi og til að taka ákvarðanir um líf sitt. Þetta geta t.d. verið ákvarðanir um hvar fólk vill búa og eiga heimili. Það er auðvitað grundvallaratriði að tryggja jöfn réttindi fatlaðs fólks með lögum og að við byggjum samfélagið okkar þannig upp að enginn sé skilinn eftir.

Í lögum um þjónustu við fatlað fólk með langvarandi stuðningsþarfir er kveðið á um rétt einstaklings til notendastýrðrar persónulegrar aðstoðar, NPA. Þetta þjónustuform er mikilvægur liður í því að tryggja lögbundin mannréttindi fatlaðs fólks. Með þessum lögum eru hins vegar lagðar ákveðnar skyldur á ríkissjóð til að fjármagna NPA-þjónustu miðað við tiltekinn fjölda samninga. Þrátt fyrir það er enn á ný með fjárlögum ekki gert ráð fyrir nægilegum fjárframlögum til að unnt sé að fjölga NPA-samningum í samræmi við þann fjölda sem lögin gera ráð fyrir fyrir lok ársins 2024.

Hæstv. ráðherra sagði að ríkisstjórn Katrínar Jakobsdóttur hefði sannarlega sett málefni þessa hóps á oddinn, og þá er að fylgja því eftir og tryggja þetta fé. Fjöldi einstaklinga er á biðlista eftir NPA-þjónustu og biðin hefur mjög alvarlegar afleiðingar í för með sér fyrir þennan hóp. Í mörgum tilfellum stendur þessum einstaklingum ekki annað til boða en dvöl á stofnunum þar sem fólk getur ekki lifað sjálfstæðu lífi á eigin forsendum eins og það hefur rétt til. Hæstv. ráðherra, það er óviðunandi staða.


Ræðumaður: Þórunn Sveinbjarnardóttir

Hæstv. forseti. Í morgun rann upp fertugasti dagur stríðsins á Gaza, stríðsins sem Hamas-hryðjuverkamenn hrundu af stað 7. október síðastliðinn. Mér skilst að nú séu tæplega 12.000 Palestínumenn fallnir. Meiri hluti þeirra eru konur og börn, tæplega 5.000 börn og rúmlega 3.000 konur. Ég las einhvers staðar í morgun að einn af hverjum 200 íbúum Gaza væri fallinn. Það þýðir að á Íslandi væru 1.960 manns fallnir í átökum á fimm vikum. Við sjáum engin merki þess að Ísraelsher ætli að draga úr loftárásum sínum og stríðsglæpum og fjöldamorði á almennum borgurum. Síðustu fréttir herma að þeir séu komnir inn í stærsta spítalann í Gaza-borg. Olían er búin. Vatnið er búið. Maturinn er að sjálfsögðu búinn. Fólkið sem flúði frá norðri til suðurs er líka sprengt upp. Fólkið sem varð eftir er sprengt upp. Næstum því helmingur bygginga á Gaza er rústir einar. Ég held að það sé orðið tímabært að ríkisstjórn Íslands beiti sér af alvöru fyrir friði á þessu svæði og ég held að við ættum líka að íhuga hvort fjöldamorð almennra borgara muni í raun og sann stuðla að friði og friðsælli framtíð fyrir botni Miðjarðarhafs.


Ræðumaður: Oddný G. Harðardóttir

Herra forseti. Ég vil gera orð Huldu Jóhannsdóttur, leikskólastjóra í Grindavík, að mínum. Hún lýsir stöðu og tilfinningum Grindvíkinga á Facebook-síðu sinni og segir m.a., með leyfi forseta:

„Við erum í miðjum atburðinum. Við erum í áfalli. Við búum við gríðarlega óvissu. Við erum kannski búin að missa heimilin okkar. Við erum dreifð um landið. Við vitum mörg hver ekki hvar við munum dvelja á morgun. Við grátum helling. Við gleymum að borða. Við villumst í umferðinni. Við sofum lítið eða ekkert. Við erum mörg hver að hugsa um foreldra okkar. Við hugsum ekki skýrt.“

Hulda kallar eftir samverustað eða stöðum þar sem fólk getur hist með börnin sín, talað um reynsluna og verið saman, stað þar sem fólk getur hjálpast að við að búa til rútínu fyrir barnafólk. Góðu fréttirnar eru þó að í dag verður opnaður staður fyrir Grindvíkinga í Tollhúsinu í Reykjavík.

Hulda heldur áfram, með leyfi forseta:

„Það þarf að bjóða fólki upp á faglega aðstoð til að vinna úr áfallinu. Og síðast en ekki síst það þarf að segja okkur: Að það verði allt í lagi með afkomu okkar. Að okkur verði tryggður dvalarstaður núna og í framtíðinni. Að við fáum allt sem við höfum byggt upp bætt. Það þarf að byggja varnargarð utan um okkur fólkið í Grindavík.“

Herra forseti. Þingmenn og ráðherrar þurfa að hlusta á Grindvíkinga og gefa þeim góðar upplýsingar um stöðuna, eins og mögulegt er í óvissuástandi, líkt og Hulda kallar eftir og ráðast í aðgerðir til að létta óþarfa áhyggjum af Grindvíkingum.


Ræðumaður: Magnús Árni Skjöld Magnússon

Virðulegi forseti. Við Íslendingar erum ákaflega lánsöm að hér hafi byggst upp borg eins og Reykjavík. Lítil borg, vissulega, en með flest það sem miklu stærri borgir hafa upp á að bjóða. Hún hefur verið brjóstvörn þessa litla lýðveldis í því að halda fólki á þessu landi og laða nýja íbúa að. Þetta er ólíkt því sem hefur átt sér stað í nágrannaríkjunum Grænlandi og Færeyjum þar sem þetta hefur ekki gerst og brottflutningur fólks, sérstaklega menntaðs fólks og yngra fólks, hefur verið mun meiri en hér. Það er þó engu að síður svo, að við höfum misst fólk að jafnaði á nánast hverju einasta ári frá lýðveldisstofnun. Á þessari öld hafa aðeins verið fjögur ár, þar af tvö í Covid, þar sem fleiri íslenskir ríkisborgarar hafa flutt til Íslands en frá því. Þetta sýnir okkur að björninn er engan veginn unninn og minnir okkur á að hlúa að borginni okkar sem og landsbyggðunum.

Ég vil taka fram að þegar ég tala um borgina okkar er ég ekki bara að tala um sveitarfélagið Reykjavíkurborg heldur allt höfuðborgarsvæðið, en eins og staðan er í dag telur það um 250.000 manns, drjúgan meiri hluta landsmanna. Það er því ánægjulegt að sjá að verið er, á vegum innviðaráðuneytisins, að vinna að borgarstefnu sem hefur það markmið að stærstu þéttbýlissvæði landsins, Reykjavík og Akureyri, verði efld og styrkt, svo vitnað sé í það sem sagt er á vef Stjórnarráðsins, með leyfi forseta. Þar er talað um að þessari vinnu verði lokið í árslok og verður spennandi að sjá hvað kemur út úr henni. Hópurinn er vel mannaður þó að hugsanlega virðist áherslan, ef miðað er við fulltrúana í hópnum, vera á sveitarfélagið Reykjavík, en þarna er ekki að finna leiðtoga neinna annarra sveitarfélaga á höfuðborgarsvæðinu.

Það er hins vegar lykilatriði fyrir borgarsamfélagið hér að við lyftum okkur eins mikið og mögulegt er yfir sveitarfélagamörkin á höfuðborgarsvæðinu og hugsum um það sem eina heild þar sem öll hverfin, allir borgarhlutarnir, taki jafnan þátt í t.d. félagslegri þjónustu við íbúa svæðisins og við séum ekki með svæði innan borgarinnar sem eru stikkfrí í þeim efnum eins og raunin er í dag.

Að lokum langar mig að nefna stöðu Akureyrar sem héraðshöfuðborgar á Norðurlandi. Það er orðið tímabært að við breytum skilgreiningu Akureyrar úr bæ í borg, því það er hún. Hún er hin borgin á Íslandi. Ef við skilgreinum hana sem slíka þá eflum við sérstöðu hennar og hlutverk sem mótvægi við búsetu á höfuðborgarsvæðinu, byggð í landinu öllu til heilla.


Ræðumaður: Logi Einarsson

Frú forseti. Ég þakka hæstv. ráðherra fyrir framsöguna. Mér finnst mjög margt gott í þessari þingsályktunartillögu. Hún er vel upp sett og skýr og þar eru jákvæð skilaboð á margan hátt þótt það sé hægt endalaust deila um hraða framgangs mála og annað af því tagi. Þingsályktunartillagan fer í upphafi ágætlega yfir þær áskoranir sem heimsbyggðin stendur sannarlega frammi fyrir; vaxandi fátækt og ójöfnuð og aukinn fjölda fólks á flótta vegna ýmissa ytri aðstæðna og auðvitað aðstæðna í ýmsum ríkjum. Það er auðvitað alveg rétt sem kemur fram líka að þessar og vissulega fleiri áskoranir ógna helst framgangi heimsmarkmiða Sameinuðu þjóðanna sem við styðjum og sem eru til grundvallar þróunarsamvinnu Íslands.

Mér finnst  ánægjulegt að það skuli svona afdráttarlaust hafa verið lýst yfir stuðningi við markmið Sameinuðu þjóðanna um þróunarsamvinnu sem gerir ráð fyrir 0,7% af vergum þjóðartekjum. Við eigum vissulega langt í land, eins og hér hefur komið fram, og erum umtalsverðir eftirbátar nágrannaþjóða okkar. En það má þó í þessari útgáfu, þessari þingsályktunartillögu, sjá tölusett markmið sem stefna upp á við. Það er í rauninni nýlunda frá því hvernig þetta hefur verið síðustu nokkur árin þar sem þetta hefur staðið meira og minna í stað. Ég verð auðvitað að fagna því. Og eins og ég sagði áðan getum við endalaust deilt um það hversu hratt á að stefna að þessu. En það er þó gleðilegt að sjá að núna sjáum við skref upp á við næstu árin. Okkar hlutverk hérna í þinginu er þá bara standa á bak við þau áform og tryggja að svo verði.

Ég ætla ekki að tíunda  þá mismunandi samvinnu sem við eigum í. Allt er þetta ágætt. En mig langar þó að hrósa Íslandi fyrir þessa tvíhliða þróunarsamvinnu sem stjórnvöld hafa staðið fyrir í Malaví, Úganda og nú í Síerra Leóne. Ég var nú svo heppinn sjálfur að fara árið 2018 ásamt þáverandi formanni utanríkismálanefndar, Áslaugu Örnu Sigurbjörnsdóttur, til Malaví og kynna mér starfið þar. Það var hreint ótrúlegt að sjá hversu gifturíkt það er að vinna með svona milliliðalausum hætti með héraðsstjórnum þar og ná þá í fyrsta lagi að nýta fjármunina mun betur  en gæti gerst ef þetta færi í gegnum einhverja milliliði, auk þess sem þetta var heilmikill stuðningur við kerfið þar og ákvarðanatöku og markmiðssetningu stjórnvalda í þessum héruðum þar sem þau lærðu í rauninni áætlanagerð og að hrinda hugmyndum í framkvæmd með stuðningi frá Íslandi. Það var mjög gleðilegt og ég hvet Ísland áfram til þess að gera það. Við höfum valið þarna þrjú af allra fátækustu ríkjum heims og það er auðvitað mjög skynsamlegt og mikilvægt að gera það af því að hreint vatn, skólar og aðgangur að sjúkrahúsi er svo sannarlega forsenda þess að þessi lönd geti vaxið upp úr hryllilegri fátækt ásamt því að við beitum okkur fyrir því að þau taki betri stefnu gagnvart mannréttindum, af því að víðast hvar eru þau á þessum stöðum ekki í mjög góðum málum.

Frú forseti. Framlag okkar til þessarar þróunarsamvinnu skiptir svo sannarlega miklu máli en  í fullri hreinskilni þá munu fjármunir frá fámennu landi eins og Íslandi auðvitað ekki ríða baggamuninn þegar kemur að því að uppræta örbirgð í heiminum. En þá er rétt að nefna líka svona rétt í lokin að við Íslendingar eigum annað mjög öflugt tæki sem við eigum að nota og sem við höfum auðvitað nýtt; það eru áhrif í alþjóðasamstarfi og það er röddin okkar. Hvort tveggja eigum við að nota til góðs, hluti eins og frelsi, lýðræði, mannréttindi og jafnrétti. Þetta eru allt gildi sem við höfum talað fyrir og eigum að tala fyrir og það er auðvitað mjög ánægjulegt að það komi skýrt fram í þessari þingsályktunartillögu að það ætlum við svo sannarlega að gera áfram, því að á endanum er það nú sennilega allra líklegasta leiðin til að ríki nái að lyfta sér upp úr fátækt og ömurð og til meiri velsældar og mannréttinda.


Ræðumaður: Oddný G. Harðardóttir

Frú forseti. Miklar skemmdir hafa nú þegar orðið í Grindavík, bæði á húsum í bænum og á innviðum bæjarins, og enn eru miklar líkur á gosi. Í slíkum aðstæðum er samtakamátturinn mikilvægur og það er ómetanlegt að finna þann samhug sem Grindvíkingum er sýndur. Samfylkingin mun leggja stjórnvöldum lið í að virkja samtrygginguna til stuðnings Grindvíkingum og öðrum sem kunna að verða fyrir tjóni. Okkur hefur farnast best þegar við treystum á okkar besta fólk á sviði vísinda og almannavarna. Við búum við öflugar almannavarnir sem við getum treyst. Á sama tíma og ég sendi Grindvíkingum mínar allra bestu kveðjur vil ég þakka þeim viðbragðsaðilum, vísindamönnum, heimamönnum, viðgerðarmönnum, og fleiri mætti nefna, sem hafa staðið vaktina dag og nótt vegna ástandsins. Hversu vel það gekk bæði að rýma bæinn og svo hvernig gengið hefur að hleypa íbúum Grindavíkur til að sækja verðmætar eigur sínar, sýnir okkur hversu framúrskarandi okkar fólk er.

Ég er ánægð með að hæstv. dómsmálaráðherra hafi hafið undirbúning við uppbyggingu varnargarða fyrir helgi og að hefjast eigi handa í dag. Mikilvægt er að nýta tímann vel í fyrirbyggjandi aðgerðir. Það er traustvekjandi að vita að Keflavíkurflugvöllur sé ekki í hættu vegna hraungoss, jafnvel þó að Suðurnesin verði rafmagns- og vatnslaus. Varaafl er á staðnum og skipulag um mönnun einnig til reiðu. Hins vegar er önnur sviðsmynd uppi verði gosið í sjó með tilheyrandi öskufalli. Þá yrði stærra svæði en Suðurnesin undir hjá viðbragðsaðilum. Starfsemi heilbrigðisstofnunarinnar mun ekki heldur raskast. Þar er einnig nægt varaafl og skipulag starfsstöðva heilbrigðisstarfsfólks tilbúið.

Ég hvet stjórnvöld til þverpólitísks samtals um aðgerðir, hvort sem þær eru efnahagslegar eða félagslegar, varði vinnumarkaðinn, fyrirtæki eða heimili Grindvíkinga. Verðmætin eru ekki aðeins í fasteignum og fyrirtækjum heldur ekki síður í fólkinu sjálfu, í listum og menningu. Reyndar tengist efnahagur félagslegri stöðu og andlegri og líkamlegri heilsu. Rauði krossinn á Íslandi gefur út góð ráð sem varða líðan í því ástandi sem Grindvíkingar búa við. Ég hvet alla þá sem hafa áhyggjur af sinni eigin líðan, barna sinna eða annarra til að hringja í hjálparsíma Rauða krossins, 1717. Einnig er netspjallið alltaf opið á 1717.is.

Þegar búið er við neyðarástand líkt og Grindvíkingar gera nú má búast við að því fylgi tilfinningalegt uppnám. Þetta er í raun ólýsanlegt áfall. Það er óþægilegt að finna fyrir vanmætti gagnvart náttúrunni, óvissan tekur á og það er mikilvægt að huga að líðan sinni og þeirra sem næst manni standa. Það þarf einnig að huga að líðan lykilfólks í almannavörnum; björgunarsveitar, lögreglu og þeirra sem vakta mikilvæga innviði. Þau þurfa afleysingu og hvíld. Ef til vill þurfa stjórnvöld að taka fleiri ákvarðanir með hraði varðandi Reykjanesskaga til að verja bæði innviði og heimili fólks. Við í Samfylkingunni munum leggja ríkisstjórninni lið ef til þess kemur.

Ég vil hvetja Suðurnesjamenn til að kynna sér upplýsingar um Náttúruhamfaratryggingu Íslands á vefnum Ísland.is. Fólk þarf að kynna sér hvað tryggt er með hamfaratryggingum og hvað ekki, hvað telst til beinna tjóna eða óbeinna og hvaða tryggingar grípa við mismunandi tjón og aðstæður. Það er ekki of seint fyrir Suðurnesjamenn utan neyðarsvæðisins að yfirfara tryggingar sínar. Á íbúafundi í Reykjanesbæ á dögunum var upplýst að ef Svartsengi lokast og hitaveitan verður óvirk geta lagnir í húsum sprungið í frosti, og það tjón ber húseigandinn. Þess vegna þarf fólk að kynna sér hvað hægt er að gera til að fyrirbyggja tjón við slíkar aðstæður. Það er sannarlega þörf á bakvarðasveit iðnaðarmanna sem gætu komið til hjálpar.

Nýtum reynslu af öðrum áföllum og aðgerðum. Rifjum upp hvað gekk vel og hvað hefði betur mátt fara þegar ákvarðanir voru teknar, svo sem vegna Vestmannaeyjagossins, afleiðinga skriðufalla í Seyðisfirði og Covid-aðgerða. Það þarf að koma á stöðugleika fjölskyldulífs eins og hægt er með tryggu húsnæði, frysta lán án tilkostnaðar fyrir Grindvíkinga, greiða lokunarstyrki til fyrirtækja og sjá til þess að ráðningarsamband atvinnurekenda og launafólks haldist á meðan óvissa ríkir.

Við alþingismenn þurfum að gera allt sem í okkar valdi stendur til að létta óþarfaáhyggjum af Grindvíkingum. Nægar eru þær samt. Við erum í miðjum storminum og vitum ekki hvernig þessir atburðir enda. Stjórnvöld þurfa að nýta tímann vel í allar fyrirbyggjandi aðgerðir sem mögulegar eru, allt frá byggingu varnargarða að hamfaratryggingum og afkomu fólks og heilsu.


Ræðumaður: Dagbjört Hákonardóttir

Virðulegi forseti. Ég vil þakka hæstv. dómsmálaráðherra fyrir þetta svar. Við vitum að þetta verða ansi margar ferðir og mörg hlöss. Og aftur kem ég inn á það sem við sögðum áðan og verður örugglega sagt oftar, orð sem við höfum sagt svo oft áður við okkur sjálf, sem eru að óvissan er verst. Það sem er líka stór óvissuþáttur er bara hvort þjóðin standi með Grindvíkingum og Reykjanesskaga öllum. Þegar stjórnmálafólk talar í kross þá eykst þessi óvissa óumflýjanlega. Ég geri mér grein fyrir því að það er ábyrgðarhluti fyrir okkur sem í stjórnmálum störfum að stuðla ekki að múgæsingu. Á næstu dögum hlýtur að ráðast hvort það sé raunhæft að verja bæjarfélagið með þeim hætti sem hæstv. ráðherra lýsti í svari sínu. Ég vona svo innilega að hæstv. dómsmálaráðherra nái árangri með þeim hætti sem lýst er í svarinu og að við getum þá treyst áfram á heiðarleg og opin samskipti hér á vettvangi þingsins.


Ræðumaður: Dagbjört Hákonardóttir

Virðulegi forseti. Ég vil þakka hæstv. dómsmálaráðherra kærlega fyrir ágæta og góða yfirferð og fyrir að sjá okkur þingheimi sem og almenningi fyrir mikilvægum upplýsingum á óvissutímum sem þessum. Eins og ráðherra kom svo ágætlega inn á í yfirferð sinni er ekkert verra en nákvæmlega þetta, óvissan. Ég hef verið í samtölum við íbúa Grindavíkur í dag sem mörg hver börðust í bökkum við að bjarga verðmætum sínum og tilfinningalegum fjársjóðum, kveðja heimili sín og aleigu eftir því sem þau best vita. Það eru fjölmargar spurningar sem brenna á almenningi og hugurinn fer vissulega á flug. Fólk berst ekki bara við tilhugsunina um fjárhagslegt óöryggi og algera óvissu að því leyti heldur er sú tilhugsun einna verst að fótfestan sé hreinlega farin. Hérna hefur nefnilega afkomuöryggi verið rætt í óundirbúnum fyrirspurnum í dag og er því nærtækt í þessu samhengi að spyrja hæstv. dómsmálaráðherra um það hvenær og hvort það hreinlega liggi fyrir. Við sjáum fyrir endann á gerð varnargarðanna við Svartsengi og við vitum það að varnargarðar skipta gríðarlegu máli. Þeir sönnuðu sig svo sannarlega við Kröfluvirkjun, í Vestmannaeyjum á sínum tíma þar sem þeir t.d. tryggðu höfnina í Vestmannaeyjum. Því spyr ég hvort það hafi farið fram umræða um það hvort það eigi að huga að gerð varnargarða fyrir sjálfa Grindavík, þ.e. bæjarstæðið sjálft.


Ræðumaður: Kristrún Frostadóttir

Forseti. Ég þakka hæstv. forsætisráðherra fyrir svarið og tek fram að það er ánægjulegt að heyra að það sé strax farið að ráðast í þetta verkefni. Við  í Samfylkingunni höfum verið að horfa til þessarar leiðar sem við þekkjum úr Covid og auðvitað eigum við ekki að vera að finna upp hjólið aftur. Ég hefði líka haldið að það væri einmitt sniðugt að fara í þessi verkefni í samvinnu við fyrirtækin til að stakir launþegar og einstaklingar þurfi ekki að vera að standa í stappi við kerfið og Atvinnuleysistryggingasjóð. Það er bara nógu mikið áfall sem orðið hefur og praktísku atriðin eiga ekki að hvíla á einstaklingunum. Þannig að það er auðvitað að mörgu leyti eðlilegt að það fari í gegnum stærri einingar.

Mig langar hins vegar að spyrja í þessu samhengi, í ljósi þess að hæstv. forsætisráðherra talaði um frumvarp sem væri verið að vinna að, af því að tímafaktorinn er auðvitað stór í þessu samhengi og við heyrum ákall, eins og e.t.v. hæstv. forsætisráðherra, frá verkalýðshreyfingunni um   að fólk fái skilaboð hratt og örugglega um hvert umfang þessara aðgerða sé. Ég vildi heyra frá hæstv. ráðherra, ef hún gæti svarað okkur, hversu hratt sé hægt að gera þetta. Samfylkingin mun að sjálfsögðu liðka fyrir þeirri afgreiðslu.


Ræðumaður: Kristrún Frostadóttir

Forseti. Í gær samþykktum við mikilvægt frumvarp um vernd innviða á Reykjanesskaga. Næsta verk hlýtur að vera að tryggja lífsafkomu fólks sem hefur þurft að flýja heimili sín. Ég vil spyrja hæstv. forsætisráðherra um hennar viðhorf til þessa verkefnis og um leið lýsa sýn okkar í Samfylkingunni. Við munum styðja stjórnvöld í málinu og leggja okkar af mörkum til að hægt verði að ganga hratt og örugglega í verkið því að Grindvíkingar þurfa skýr skilaboð núna sem veita þeim öryggi á óvissutímum.

Þegar svona stór hópur fólks missir atvinnu og húsnæði og félagslegt umhverfi sitt, allt á einu bretti um ófyrirséðan tíma af völdum náttúruvár, þá kallar það á sértækar aðgerðir til að tryggja afkomu. Það má segja margt um stöðu og þróun atvinnuleysistrygginga í landinu en þetta er einfaldlega ekki verkefni fyrir almennar atvinnuleysistryggingar. Þetta er sérstök staða sem kallar á sértækar aðgerðir, a.m.k. til tveggja eða þriggja mánaða á meðan fólk bíður eftir frekari vissu um framhaldið. Við getum ekki sagt við þá Grindvíkinga sem standa frammi fyrir þreföldu höggi, hafandi sumir hverjir misst atvinnu, húsnæði og félagslegt umhverfi sitt, að þeir eigi bara að sækja um atvinnuleysistryggingar. Það gengur bara ekki upp. Þetta eru 2.000–3.000 manns sem um ræðir, fólk sem veit ekki einu sinni hvar það mun búa í næsta mánuði, margt hvert. Andlega og félagslega áfallið er alveg nógu alvarlegt þó að fjárhagslegar áhyggjur bætist ekki þar ofan á. Við verðum því að eyða þessum áhyggjum strax og  taka utan um þennan hóp hérna inni í sameiningu, t.d. með einhvers konar launastyrk í gegnum fyrirtækin þar sem ríkissjóður greiðir laun og launatengd gjöld upp að ákveðnu hámarki. Þar má t.d. miða við meðallaun a.m.k. til tveggja eða þriggja mánaða. Þannig gætum við tryggt lífsafkomu fólks og viðhaldið ráðningarsambandi þar til óvissunni léttir.

Hvað segir hæstv. forsætisráðherra um þetta?


Ræðumaður: Dagbjört Hákonardóttir

Virðulegi forseti. Kæru Grindvíkingar — sem sitjið reyndar ekki heima að þessu sinni. Það er algjört lykilatriði í þessum áföllum sem á okkur dynja að Grindvíkingar sem og allir íbúar Reykjanesskaga upplifi að þjóðin standi með þeim. Við jafnaðarmenn teljum að hér þurfi að taka styrkum höndum saman og stuðla að samtryggingunni eins og við sjáum hér lagt til í fyrirliggjandi frumvarpi. Ég tel mig satt best að segja geta fullyrt það hér í kvöld að flestir ef ekki allir Íslendingar eru hver um sig að leita leiða til þess að geta lagt sitt af mörkum til þess að geta tryggt mikilvæga innviði og öryggi á svæðinu. Það er gífurlega erfitt að setja sig í spor þeirra sem fóru með fullar ferðatöskur úr húsum sínum í óðagoti í dag, í spor fólks sem þurfti að velja á milli verðmæta til að bjarga, vitandi lítið um það sem við tekur. Það er frumskylda okkar að standa með Grindvíkingum og hér í kvöld gefst okkur til þess mikilvægt tækifæri. Það er nauðsynlegt að missa ekki sjónar á viðfangsefninu sem er að tryggja öryggi fólks og innviði. Greint er frá því í almennum hluta greinargerðar með fyrirliggjandi frumvarpi, með leyfi forseta, „að yfirstandandi jarðhræringar gefi vísbendingar um að gos gæti komið upp nærri mikilvægum innviðum, svo sem við Orkuver HS Orku í Svartsengi og aðra innviði í nágrenni þess.“ Við þurfum að grípa til allra tiltækra aðgerða til þess að koma slíkum framkvæmdum fljótt og örugglega í farveg og það er hreinlega ábyrgðarhluti að umfangsmiklar og kostnaðarsamar aðgerðir sem þessar séu fjármagnaðar og það liggi fyrir um þær einhver plön á verðbólgutímum.

Virðulegur forseti. Það er ekki að ástæðulausu að frumvarp sem þetta er lagt fram, þetta er fyrsta skrefið í bráðnauðsynlegum aðgerðunum sem þola enga bið. Við jafnaðarmenn höfum ríkan vilja til að leggja okkar af mörkum til þess að skapa þverpólitíska samstöðu, sem er algjört lykilatriði í málum sem þessum. Vissulega er björninn ekki unninn. Við þurfum að tryggja afkomuöryggi Grindvíkinga og huga að velferð þeirra, húsaskjóli, menntun barna og framtíðarbyggð á svæðinu. Þetta mun allt saman kalla á mjög miklar pólitískar áskoranir á hinu pólitíska litrófi. En ekki í kvöld, í kvöld tryggjum við öryggi fólks og treystum okkar fremstu sérfræðingum og viðbragðsaðilum sem leiða vinnu við þessar framkvæmdir. Það er á stundum sem þessum sem við höfum tækifæri til að kalla fram samstöðu um öryggi stórs hóps sem þarfnast vissu um að fólk standi með þeim, tækifæri til að sýna vilja til að grípa fólk í fangið. Þannig virkar samtryggingin.

Virðulegi forseti. Við í Samfylkingunni treystum því að sú vinna sem lagt er upp með í fyrirliggjandi frumvarpi geti hafist sem allra fyrst. Ég treysti því líka, virðulegi forseti, að það verði ráðist í þessa vinnu á næstu dögum og vikum til að tryggja virðingarverða afkomutryggingu fyrir Grindvíkinga. Sú vinna mun eflaust vekja okkur til umhugsunar um hvar treysta megi sameiginleg kerfi okkar fram á veginn fyrir fleiri sem þurfa nú þegar að reiða sig á þau.

Svo segi ég það bara aftur hér að lokum: Hugur okkar er hjá Grindvíkingum á þessum erfiðu tímum. Samstaða okkar er með íbúum, með Grindvíkingum. Hún er algjör. Það verður þingheimur að sýna í verki á næstu dögum.


Ræðumaður: Oddný G. Harðardóttir

Herra forseti. Óvissuástandið sem nú ríkir er Grindvíkingum nánast óbærilegt. Líkur eru til þess að fyrir höndum sé eitt stærsta samfélagslega verkefni sem þjóðin hefur tekist á við. Í slíkum aðstæðum er samtakamátturinn mikilvægur. Öll vonum við þó að upptök eldgoss verði á eins hagstæðum stað og mögulegt er. Enginn ræður við náttúruöflin, þau fara sínu fram og það er eðlilegt að fyllast vanmætti þegar yfirvofandi eru hamfarir sem gætu orðið meiri en við höfum áður upplifað. En það sem við getum gert er að vera til staðar fyrir þá sem á þurfa að halda og gæta að öryggi og velferð allra þeirra sem hafa þurft að yfirgefa heimili sitt. Það er eðlilegt að fólk hafi áhyggjur af starfi sínu og framtíð. Fólk veltir fyrir sér tjóni í vatns- og rafmagnsleysi og áhrifum svörtustu sviðsmyndarinnar á líf þess og upplifir allan tilfinningaskalann. Grindvíkingar þurfa stuðning og skilning. Fólki sem stendur veikt félagslega þarf að veita sérstakan gaum og innflytjendum sem ekki eiga bakland hér á landi sérstaklega. Húsnæðismál, skólamál, dagvistun, afþreying og sáluhjálp eru dæmi um verkefni sem við getum og eigum að halda vel utan um.

Sveitarstjórnarfólkið í Grindavík hefur verið í sambandi við önnur sveitarfélög sem eru boðin og búin til hjálpar. Stjórnvöld þurfa að nýta tímann vel í allar þær fyrirbyggjandi aðgerðir sem mögulegar eru, allt frá byggingu varnargarða líkt og við ræðum nú að hamfaratryggingum og hvernig við tryggjum afkomu fólks og heilsu. Við skulum nýta reynsluna af öðrum áföllum sem við höfum gengið í gegnum og aðgerðum sem gripið hefur verið til. Við skulum læra af því sem þar hefur gengið vel og einnig af því sem betur hefði mátt fara. Ég get nefnt gosið í Vestmannaeyjum og nýlegar aðgerðir eins og Covid-aðgerðirnar og viðbrögð við afleiðingum skriðufalla í Seyðisfirði. Gætum að fólki fyrst og fremst, velferð barna og þeirra sem eldri eru, í óvissu og aðstæðum sem enginn vill vera í.


Ræðumaður: Kristrún Frostadóttir

Forseti. Ég vil byrja á að taka undir með hæstv. forsætisráðherra og ávarpa Grindvíkinga beint.

Þið megið vita að þjóðin öll stendur með ykkur og ég veit að þingheimur mun sýna það í verki að það er okkar skylda að standa með íbúum Grindavíkur. Þar er samstaða okkar alger núna, þvert á flokka. Þetta eru mjög erfiðir tímar og það er ógerningur að setja sig í spor þeirra sem þurftu að yfirgefa heimili sín í skyndi að kvöldlagi á föstudaginn eftir skjálftana sem á undan höfðu gengið. Óvissan, eins og hæstv. forsætisráðherra kom inn á hér áðan, vegur auðvitað algerlega að grunnþörf fólks fyrir öryggi. Þó að fæst okkar geti skilið þessa tilfinningu til fulls þá kunnum við að takast á við ógn náttúruafla með samstöðu þjóðar. Við Íslendingar höfum gert þetta áður. Á tímum sem þessum stöndum við öll saman og þétt við bak samlanda okkar, Grindvíkinga.

Ég vil bæta hér við, líkt og áður hefur komið fram, að þakklæti okkar til viðbragðsaðila er djúpt á tímum sem þessum. Við búum auðvitað að gífurlegri fagmennsku þar, þekkingu og algerri ósérhlífni sem er ómetanleg. Ég vil líka þakka landsmönnum öllum sem leggja sitt af mörkum, hvort sem það er með því að veita samborgurum sínum húsaskjól eða með öðrum hætti.

Forseti. Þetta er ekki pólitískt eða flokkspólitískt mál að því leytinu að það kemur ekkert annað til greina en að standa með Grindvíkingum. Við erum þannig samfélag og samtryggingin er það sem gerir okkur að sterku samfélagi og veitir líka fólki von þegar svona áfall ríður yfir. Við vonum auðvitað það besta en hvernig sem málum vindur fram mun Samfylkingin styðja stjórnvöld í því verkefni sem nú er fyrir höndum, að virkja samtrygginguna til stuðnings Grindvíkingum og öðrum sem kunna að verða fyrir tjóni af völdum náttúruvár á Reykjanesskaga.

Þetta lagafrumvarp um vernd mikilvægra innviða á Reykjanesskaga er auðvitað aðeins fyrsta viðbragð á Alþingi við þeirri alvarlegu stöðu sem upp er komin. Landsmenn munu líta til þess að við tryggjum lífsviðurværi fólks sem hefur þurft að flýja heimili sín. Andlega og félagslega áfallið er nógu alvarlegt þó að fjárhagslegar áhyggjur bætist ekki ofan á. Vissulega eigum við Atvinnuleysistryggingasjóð, sem hér hefur verið komið inn á, en við vitum það vel að grunnbætur eru ekki háar. Við vitum líka að hámark tekjutengingar atvinnuleysistrygginga er heldur ekki hátt og það varir aðeins í þrjá mánuði. Það er heldur ekki svo að þó að atvinnuleysi mælist lágt í landinu þá geti þúsundir manna gengið í hvaða störf sem er í þessari stöðu eins og ekkert sé. Það reynir verulega á samtrygginguna okkar á tímum sem þessum. Við fáum hraðsoðna innsýn inn í hvernig sameiginlegu kerfin okkar raunverulega standa. Almannavarnir hafa sýnt styrk sinn á síðustu árum og núna á síðustu dögum sömuleiðis.

Ég treysti því, virðulegi forseti, að það verði ráðist í þessa vinnu nú á næstu dögum og vikum til að tryggja virðingarverða afkomutryggingu fyrir Grindvíkinga. Sú vinna mun eflaust vekja okkur til umhugsunar um hvar treysta megi sameiginlegu kerfin okkar fram á veginn fyrir fleiri sem þurfa nú þegar að reiða sig á þau.

Svo að ég segi það bara aftur hér að lokum: Hugur okkar er hjá Grindvíkingum á þessum erfiðu tímum. Samstaða okkar með íbúum Grindavíkur er algjör. Það verður þingheimur að sýna í verki á næstu dögum og vikum.






Ræðumaður: Logi Einarsson

Frú forseti. Það var gott að utanríkismálanefnd, og Alþingi núna, sé skýr um það fyrir hvað við stöndum í utanríkismálum. Það hefur verið hulið örlitlu mistri síðustu vikurnar og við það verður ekki unað. Um leið og þessi tillaga hefur verið samþykkt ætlumst við auðvitað til að ríkisstjórnin geri þessa tillögu að sinni og láti í sér heyra á alþjóðavísu.


Ræðumaður: Þórunn Sveinbjarnardóttir

Frú forseti. Mig langar að hefja mál mitt á því að þakka hv. utanríkismálanefnd fyrir að flytja þá tillögu sem hér er til umræðu og ég gleðst yfir því að Alþingi Íslendinga skuli standa undir nafni og ná saman um ályktun sem þessa. Ég geri mér grein fyrir að hefði ég skrifaði hana ein þá hefði hún kannski verið orðuð með öðrum hætti, en það skiptir máli að röddin héðan heyrist skýrt og hún fari víða.

Ég vil hefja mál mitt á því að rifja upp hina pólitísku og siðferðilegu ábyrgð sem Ísland og Íslendingar bera bæði á tilvist Ísraelsríkis og ekki síður á stuðningi við sjálfstæði Palestínu. Þar höfum við í gegnum áratugina, síðastliðin 75 ár, markað okkur djúp spor í alþjóðasamfélaginu og á alþjóðlegum vettvangi. Og þó að við séum smáþjóð þá höfum við rödd og við höfum atkvæði og það skiptir máli hvað við segjum, það skiptir máli hvernig við segjum það og það skiptir máli hvernig við greiðum atkvæði á alþjóðavettvangi og hjá alþjóðlegum stofnunum eins og hér hefur ítrekað verið farið yfir í þessari umræðu. Ísland hefur hlutverki að gegna og við eigum að taka það alvarlega og við eigum að sjálfsögðu að beita okkur  fyrir friði og við eigum líka að axla ábyrgð á því að stuðla að friðsamlegum lausnum. Það krefst pólitískrar framsýni en það krefst líka þess að við tökumst á hendur verkefni sem eru kannski bæði óþægileg og flókin. Það hafa aðrar þjóðir gert og það getum við gert.

Ég ætla ekki að nýta tíma minn hér í að rekja það sem fram hefur farið í liðnum mánuði. Hv. þm. Logi Einarsson, fulltrúi Samfylkingarinnar í utanríkismálanefnd, gerði það í góðri ræðu hér áðan. Ég vil að við horfumst í augu við það að Palestína og Ísrael eru í klóm öfgaafla, hvort ríki um sig. Hamas er öfgahreyfing, hryðjuverkamenn sem létu til skarar skríða svo um munaði 7. október síðastliðinn og hafa ráðið ríkjum á Gaza frá 2006. Ríkisstjórn Benjamins Netanyahus  er samansafn hægri öfgamanna og bókstafstrúaðra gyðinga sem hafa staðið fyrir landráni á Vesturbakkanum aðallega en þó víðar og kynt undir ofbeldi og óstöðugleika í ísraelskum stjórnmálum. Þar ætla ég ekki að fara að ræða um tillögur þeirra um að grafa undan dóms- og réttarkerfinu í Ísrael en viðbrögðin við þeim hafa þó sýnt að í því góða landi býr lýðræðiselskandi fólk.

Það er mikilvægt að setja  hlutina í samhengi og það dregur ekki úr hryllingi þess sem fram hefur farið, hvorki af hálfu Ísraels né Hamas, að setja aðstæðurnar fyrir botni Miðjarðarhafs í sögulegt samhengi. Þær eru það og þær verða aldrei teknar úr því — þær verða aldrei teknar úr því. Þær verða aldrei teknar úr samhengi Nakba 1948,  þær verða aldrei teknar úr samhengi stríðanna og hernámsins og þær verða heldur aldrei teknar úr samhengi þess sem fram hefur farið á hernumdu svæðunum síðastliðin 20–25 ár og allt frá því hafa öfgaöfl innan Palestínuhreyfingarinnar og innan Ísraels gert allt sem í þeirra valdi stendur til að grafa undan tveggja ríkja lausninni — allt sem í þeirra valdi stendur til að grafa undan tveggja ríkja lausninni.

Ef Ísland ætlar að beita sér af þunga og pólitískri ábyrgð á alþjóðlegum vettvangi   þurfum við að ganga fram fyrir skjöldu og beita okkur fyrir tveggja ríkja lausn og friðsamlegri lausn og leggja það á okkur sem þarf til að það verði. Ég tel að þessi ályktun geti verið skref í þá átt að við hér stöndum saman um það að Ísland haldi áfram að setja mark sitt þannig að við stuðlum að friði, að við stuðlum að sjálfstæði Palestínuríkis, að við stuðlum að lýðræðislegri þróun fyrir botni Miðjarðarhafs og við gerum okkur um leið fulla grein fyrir því hvaða stórveldi standa að baki því sem gerst hefur á síðustu áratugum. Gerum okkur grein fyrir stöðunni um öll Miðausturlönd,  fyrir valdabaráttunni á milli Íran og Sádi-Arabíu,  fyrir áhrifum borgarastyrjaldarinnar og hrunsins í Sýrlandi,  fyrir áhrifum þess að Líbanon er við það að hrynja sem ríki. Setjum hlutina í stóra samhengið og setjum þá líka í það samhengi  hverjir fjármagna stríðin sem fram fara fyrir botni Miðjarðarhafs — hverjir fjármagna þau, hverjir framleiða vopnin, hverjir selja þau og hverjir í rauninni græða á því að þetta ástand viðhaldist áratugum saman.

Hér verðum við að stíga inn og standa undir nafni sem friðelskandi þjóð og krefjast þess ekki bara eins og  stendur í ályktuninni, að það verði tafarlaust vopnahlé á Gaza og að við reynum að endurreisa líf þess fólks sem orðið hefur fyrir öllu þessu sturlaða ofbeldi á síðasta rúma mánuði, stöndum undir því. Tökum réttu skrefin. Þessi ályktun er ágætt fyrsta skref en atburðir síðasta mánaðar í Ísrael og á Gaza-ströndinni og á Vesturbakkanum eru þess eðlis að við verðum — við verðum að beita okkur á alþjóðavettvangi. Við verðum að stíga inn sem frjáls og fullvalda þjóð og standa undir nafni sem slík og gera það sem við getum til að stuðla að friði.


Ræðumaður: Logi Einarsson

Herra forseti. Nú eru liðinn rétt mánuður síðan yfirstandandi lota í átökum Ísraels og Palestínu hófst og sá hildarleikur sem nú fer fram er bæði ofsafenginn og hryllilegur. Við fylgjumst með einhverjum harkalegustu árásum sem hafa átt sér stað fyrir botni Miðjarðarhafsins þar sem engin virðing er borin fyrir mannslífum. Flest okkar hér, sem erum svo heppin að búa við frið og öryggi,  finna auðvitað til vanmáttar og máttleysis þegar við fylgjumst með fréttaflutningi af atburðunum, enda hefur António Guterres, aðalframkvæmdastjóri Sameinuðu þjóðanna, líkt Gaza-ströndinni við barnagrafreit. Rúmlega 4.000 börn hafa verið drepin síðastliðinn mánuð, enn fleiri hafa særst og rúmlega 1.000 barna er saknað og talin grafin í rústum húsa. Fleiri blaðamenn hafa verið drepnir á þessu fjögurra vikna tímabili en í nokkrum öðrum átökum í a.m.k. 30 ár og fleiri hjálparstarfsmenn Sameinuðu þjóðanna hafa verið drepnir á jafn löngum tíma en nokkru sinni fyrr í sögunni, enda hafa allar helstu stofnanir Sameinuðu þjóðanna kallað eftir tafarlausu vopnahléi. Það hefur aðalframkvæmdastjóri Sameinuðu þjóðanna einnig gert og allsherjarþing Sameinuðu þjóðanna. Undir þá kröfu, um tafarlaust vopnahlé á mannúðarástæðum, tökum við á Alþingi hér í dag.

Þótt blóðbaðið hafi staðið yfir í heilan mánuð hafa landsmenn og umheimurinn verið í talsverðri þoku varðandi afstöðu ríkisstjórnar Íslands. Þannig sat Ísland hjá í atkvæðagreiðslu á allsherjarþingi Sameinuðu þjóðanna þegar greitt var atkvæði um tillögu Jórdaníu. Utanríkisráðherra mætti í fréttir strax í kjölfarið og varði þessa ákvörðun. Skömmu síðar ályktaði þingflokkur forsætisráðherra um stuðning við ályktunina og hæstv. forsætisráðherra ítrekaði sérstaklega þá afstöðu sína. Er nema von að fólk átti sig ekki algerlega á hver stefna ríkisstjórnarinnar er í þessu hryllilega máli?

Það má margt segja um hjásetu Íslands og viðbrögð hæstv. utanríkisráðherra í kjölfarið. Hann bar því við að ekki hefði verið hægt að styðja tillöguna eftir að tillaga Kanada um að fordæma hryðjuverkaárás Hamas í upphafi var felld. Í fyrsta lagi höfðu íslensk stjórnvöld þá þegar fordæmt hryllilegar hryðjuverkaárásir Hamas. Í öðru lagi eru öll þau atriði sem Kanada nefndi í ályktuninni fordæmd í ályktun Jórdaníu, þótt orðið Hamas sé vissulega ekki nefnt, bæði  hryðjuverkaárásin hryllilega og gíslatökurnar en einnig krafan um að gíslunum verði tafarlaust sleppt og þeir meðhöndlaðir á mannúðlegan hátt á meðan þeir eru í haldi. Í þriðja lagi, og kannski það sem skiptir allra mestu máli, þá er einfaldlega gagnrýnisvert að sitja hjá af tæknilegum ástæðum á sama tíma og þúsundir óbreyttra borgara og barna hafa verið drepin. Forsætisráðherra er því sammála og þjóðin er það líka.

Herra forseti. Æðstu ráðamenn íslensku þjóðarinnar, hæstv. utanríkisráðherra og hæstv. forsætisráðherra, hafa hingað til ekki enn talað fullkomlega einum rómi, enda sagði hæstv. utanríkisráðherra að það væri óheppilegt. Þess vegna er það ánægjulegt og var í rauninni algjörlega nauðsynlegt að utanríkismálanefnd tæki í taumana og næði saman um skýra ályktun til umheimsins. Fulltrúar allra flokka á þingi standa að þessari ályktun og þannig verður hún vafalaust samþykkt hér í dag. Þá er það krafa Alþingis að íslensk stjórnvöld, sem sitja í skjóli Alþingis, geri hana tafarlaust að sinni og álykti strax á sama veg.

Herra forseti. Ég ætla ekkert að tíunda tillöguna, hún liggur hér frammi og á netinu, en hún felur þó í sér eftirfarandi hluti: Að kallað verði eftir tafarlausu vopnahléi af mannúðarástæðum, að hryðjuverk Hamas, sem hófust 7. október, verði fordæmd og að Alþingi fordæmi jafnframt allar aðgerðir ísraelskra stjórnvalda sem brjóta gegn alþjóðlegum mannúðarlögum og að öll brot stríðandi aðila á alþjóðalögum verði rannsökuð til hlítar. Loks felum við Alþingi einnig að veita viðbótarframlög til mannúðaraðstoðar þótt vissulega sé allt tal um nokkrar krónur mjög fátæklegt þegar við stöndum andspænis atburðum þar sem hundruð barna eru drepin á hverjum degi — einn meðalstór grunnskóli til að setja hlutina í hryllilegt samhengi.

Herra forseti. Að lokum má spyrja hvert hlutverk smáþjóðar eins og Íslands er þegar kemur að lausn hildarleiks eins og á sér stað núna í Palestínu og Ísrael. Við erum herlaus þjóð og fjárframlög okkar duga vissulega skammt í samanburði við framlög margra annarra þjóða, en við höfum rödd og okkur ber að nota þessa rödd. Ísland þarf þess vegna að tala skýrri röddu á alþjóðavettvangi og við eigum alltaf að tala fyrir friði. Ísland var meðal þeirra þjóða sem samþykktu stofnun Ísraelsríkis og við vorum einnig meðal fyrstu þjóða til að viðurkenna sjálfstæði Palestínu. Við höfum talað fyrir varanlegum friði á svæðinu og við höfum talað fyrir tveggja ríkja lausn. Krafa þingsins er að íslensk stjórnvöld tjái sig ávallt í samræmi við það og með afgerandi hætti en síðast en ekki síst á þann hátt að ekki leiki minnsti vafi á að við unum því ekki að saklausum borgurum sé slátrað í mjög óljósri og miskunnarlausri vegferð.

Heyr, heyr.Herra forseti. Rödd Alþingis í þessu máli er skýr. Það þarf að stöðva þessa vitfirringu. Við krefjumst vopnahlés af mannúðarástæðum tafarlaust.


Ræðumaður: Oddný G. Harðardóttir

Herra forseti. Ég þakka hæstv. ráðherra fyrir svörin. Þar sem greiðsluþátttaka ríkisins hefur minnkað hlutfallslega í gegnum árin þá skilst mér, og ég bið hæstv. ráðherra að staðfesta það, að við getum búist við bæði reglugerðarbreytingum og breytingu við fjárlög til að bæta úr þessari stöðu. Það er verulegur skortur á heyrnarfræðingum hér á landi og þess vegna þarf að vinna í því að fá fleiri nemendur til að mennta sig í fræðunum, en það er ekki gert. Til stóð að nemendur gætu stundað nám í heyrnarfræði í haust en skráðir nemendur fengu síðan að vita að námið færi ekki í gang vegna fjárskorts. Það gefur augaleið að það hefur hamlandi áhrif ef námið er aðeins hægt að stunda í útlöndum. Ef mönnun íslenska heilbrigðiskerfisins væri svipuð og í Svíþjóð væru 52 heyrnarfræðingar en eru nú einungis 11. Mun hæstv. ráðherra beita sér einnig fyrir því að nám heyrnarfræðinga verði fjármagnað?


Ræðumaður: Oddný G. Harðardóttir

Herra forseti. Talið er að um 24.000 Íslendingar séu heyrnarskertir og þurfi inngrip af einhverju tagi, þurfi þjónustu við hæfi til að geta tekið að fullu þátt í samfélaginu og notið lífsgæða sem sjálfsögð geta talist. Og þeim mun fjölga á næstu árum um leið og aldurssamsetning þjóðarinnar tekur breytingum. Það er ekki aðeins hár aldur sem veldur heyrnarskerðingu, fólk sem hefur þurft að starfa við mikinn hávaða er oft með skerta heyrn. Eins geta sýkingar, slys og erfðir haft þar áhrif ásamt fleiru. Heyrnar- og talmeinastöð Íslands er sú stofnun á vegum ríkisins sem á að sinna þessari þjónustu við þá sem á henni þurfa að halda. Fjárframlög til stofnunarinnar hafa ekki aukist í takt við íbúafjölgun eða aldurssamsetningu þjóðarinnar. Vegna skorts á fjármagni hefur Heyrnar- og talmeinastöð þurft að fella niður aðstoð við landsbyggðina og getur heldur ekki sinnt heyrnarskertum börnum eins oft og mælst er til. Það tekur um tvö ár að bíða eftir heyrnarmælingu og svo tækjum í kjölfarið. Ríkið greiðir aðeins niður 60.000 kr. á hvert tæki sem kosta um 500.000–900.000 kr. og þessi tæki þarf að uppfæra á fjögurra til fimm ára fresti.

Ef heyrn hæstv. heilbrigðisráðherra væri farin að daprast að einhverju marki gæti hann ekki sinnt starfi sínu án þeirrar hjálpar sem heyrnartæki veita. Hæstv. ráðherra er ekki í sömu stöðu og efnaminna fólk sem getur ekki lagt út fyrir heyrnartækjum, hjálpartækjum sem geta komið í veg fyrir að fólk þurfi að færa sig til í starfi eða að það einangrist félagslega. Hefur hæstv. ráðherra í hyggju að bregðast við þessari alvarlegu stöðu með auknum fjárframlögum til stofnunarinnar og hærri endurgreiðslu vegna nauðsynlegra hjálpartækja?


Ræðumaður: Kristrún Frostadóttir

Virðulegi forseti. Ég þakka fyrir þessi skoðanaskipti. Ég ætla svo sem ekki að lengja þetta mikið en mig langar bara að taka undir, þó kannski ekki orðalagið að fullu leyti en ýmislegt sem hér hefur verið sagt varðandi menntun á okkar fólki. Það er mikilvægt að við séum með ungt fólk sem sækir nám erlendis og fær reynslu en staðreyndin er sú að í ákveðnum stéttum, klínískum stéttum þar sem t.d. reynir á starfsnám og að fólk sé til staðar á meðan það er að sinna sinni menntun, hefur það reynst okkur mjög þungt að missa mikið af fólki erlendis í nám. Það liggur t.d. fyrir að eins og inntakan er í Háskóla Íslands í dag þá byggir hún að miklu leyti á getu Landspítalans, háskólasjúkrahússins, til þess að sinna þessum nemendum. Þetta mikla álag og vanfjármögnun sem hefur verið á Landspítalanum smitar út í getu spítalans til að taka við nemendum. Mín tilfinning hefur ekki verið frá læknasamfélaginu að þau vilji ekki fjölga fólki í læknanámi hér heima. Það er einmitt hið öfuga. En vandinn er þessi fjármögnunarvítahringur sem við erum komin í t.d. á Landspítalanum þar sem skortur á mannafla gerir það að verkum að við náum ekki að vinna upp mannafla sem þarf að koma inn á móti.

Þess vegna skiptir svo miklu máli að eftir allar þessar ræður sem hafa verið fluttar hér, m.a. af hv. þingmönnum Framsóknarflokksins sem vilja meina að það sé í rauninni ekkert að í heilbrigðismálunum nema bara að öll verkefnin eru í gangi og munu einhvern tímann rata út úr ráðuneytinu og fjármögnun er ekki vandamál — það er augljóslega ekki að horfast í augu við það að okkur tekst ekki að manna, m.a. af því að okkur tekst ekki að þjálfa, af því að okkur tekst ekki að fjármagna. Þannig að við verðum að koma okkur saman um það hér inni að fjármagna heilbrigðiskerfið betur til að komast út úr þessum vítahring. Aðeins þannig munum við draga úr þessum vítahring veikinda, mannaflaskorts og fleiri þátta sem valda gríðarlegum rekstrarkostnaði í kerfinu. En ég er ekki með spurningu fyrir hv. þingmann.


Ræðumaður: Kristrún Frostadóttir

Virðulegi forseti. Ég þakka hv. þingmanni fyrir þessa innsýn og mér finnst þessi ræða segja í kannski aðeins færri orðum en ég í mínum 15 mínútna inngangi hvað þetta þingmál snýst um. Það snýst um fókus og að forgangsraða. Heilbrigðisráðuneytið er risastórt ráðuneyti og ég er alveg viss um að það er fullt af tillögum sem hafa einhvern tímann borist þangað inn og liggja þar einhvers staðar í skúffu eða er verið að vinna í einhverjum vinnuhópi. En það sem hér er verið að reyna að leggja áherslu á er að það sé fókus í því hvernig það er forgangsraðað í heilbrigðismálum og að fólk átti sig á því að í staðinn fyrir að vera að setja 100 eða 200 eða 700 milljónir í að leysa einn biðlista sem síðan poppar upp annars staðar nokkrum mánuðum seinna þarf orkan að vera á réttu stöðunum og það á að vera forgangsmál að tryggja að fólk fái fastan heimilislækni. Hér var hv. þingmaður í rauninni að lýsa þeirri stöðu og þeirri þekkingu sem býr að baki rannsóknum erlendis sem sýna mikilvægi þess að vera með fastan heimilislækni. Í Noregi eru 95% landsmanna með fastan heimilislækni, á Íslandi 50%. Það eru 30% minni líkur á því að þú þurfir á flóknari innlögn að halda ef þú ert með fastan heimilislækni. Eins og hv. þingmaður var að vitna til þá ertu með einstakling sem þekkir þig, einhvern sem getur áttað sig á því, til að mynda í þessu tilviki þegar hv. þingmaður var að kvarta yfir einhverju, að það er ekki eðlilegt, þekkist ekki í hans tilviki vegna þess að viðkomandi aðili þekkir fjölskyldusöguna. Þetta er í rauninni mjög góð lýsing á því af hverju við erum að leggja þessi öruggu skref fram með þessum hætti og þessa þingsályktunartillögu. Þetta snýst um fókus og að fólk viti hvert Samfylkingin myndi fara með heilbrigðisráðuneytið og hafa sinn fókus.

Mig langar í þessu samhengi, af því að hv. þingmaður kom inn á það að afla, hvað á ég segja, vinnuafls eða mannafla til að sinna heilbrigðisþjónustustörfum hér á landi, að spyrja hann hvort hann geti ekki tekið undir markmið okkar hér að við styrkjum okkar eigin þekkingarframleiðslu frekar en að við séum að flytja okkar fólk út, m.a. til þess að fara í nám erlendis sem sest svo þar að, og náum að mennta þetta fólk hér heima í mörgum tilfellum.


Ræðumaður: Kristrún Frostadóttir

Virðulegi forseti. Ég nefni sérstaklega fjármagnið í þessu samhengi vegna þess að það liggur alveg fyrir ef maður skoðar til að mynda fjárveitingar til heilbrigðiskerfisins frá árinu 2017, ef við tökum frá nýja Landspítalann sem er ekki að nýtast fólki í rekstri í dag, þá hafa þær staðið í stað þrátt fyrir að hjúkrunarþyngd hafi aukist og öldrunarþyngd aukist. Frá þessum sjúkrastofnunum, sem eru oft beintengdar m.a. við heilsugæsluna, hafa komið ítrekaðar kvartanir til fjárlaganefndar á undanförnum misserum um að þar hafi fjárveitingar ekki fylgt launakostnaði, ekki verðlagi og þær standi víða mjög illa. Það er líka þekkt fyrirbæri á sumum stöðum að það sé verið að reyna að færa úr einum sjóði í annan, beint af sjúkrastofnun yfir í aðra þætti.

Ég held að við hljótum öll að standa frammi fyrir þeirri spurningu hvort t.d. ein af ástæðunum fyrir því að fólk vill síður setjast að fyrir utan höfuðborgarsvæðið sé til að mynda starfsaðstæður. Ég veit að þær eru heldur ekki auðveldar hér í bænum en sérstaklega út af þessu aukna álagi sem hv. þingmaður kemur inn á, að vera einn á svona stað t.d. sem læknir eða hjúkrunarfræðingur, þá hljótum við að geta sammælst um að setja þrýsting á ákveðna aðila í þessari ríkisstjórn um að setja meira fjármagn til þessara sjúkrastofnana. Því velti ég því aftur upp hvort það sé eitthvað sem Framsóknarflokknum hugnist í þessu samhengi vegna þess að við höfum fengið skýr skilaboð frá þáverandi hæstv. fjármálaráðherra um það, og ég geri ráð fyrir að núverandi fjármálaráðherra sé á þeirri skoðun, að vandi heilbrigðiskerfisins sé ekki fjárveitingavandi heldur mönnunarvandi en við vitum mætavel að þessir tveir þættir tengjast. Þannig að ég bara impra á þessu svona í lokin, hvort það sé vilji innan Framsóknarflokksins til þess að við gefum aðeins í. Það eru enn þá nokkrir dagar í 2. umræðu fjárlagafrumvarps og ég veit til að mynda að Landspítalann vantar 700 milljónir og það er spurning hvort hæstv. heilbrigðisráðherra væri ekki til í að veita þær.


Ræðumaður: Kristrún Frostadóttir

Virðulegi forseti. Ég þakka hv. þm. Höllu Signýju Kristjánsdóttur fyrir ágæta ræðu og hvatningu til okkar í Samfylkingunni um að halda þessu striki. Það er ýmislegt rétt sem fram hefur komið hér en mig langar kannski til að nefna sérstaklega niðurfellingu á námslánunum. Ég ræddi þetta við fjöldann allan af einstaklingum sem vinna á heilsugæslustöðvum úti á landi og á flestum þessum stöðum, nema það hafi verið eitthvert samkomulag sem ég vissi ekki af og var ekki minnst á í samtali okkar, var fólk komið þarna inn á einhvers konar niðurfellingu. Það liggur alveg fyrir að þetta hefur a.m.k. ekki komist almennilega í framkvæmd eða er ekki mikið um það talað. Einhvers staðar er pottur brotinn í því. Ég efast ekki um þessa breytingu sem átti sér stað á menntasjóðslögunum, en það liggur alveg fyrir að af einhverri ástæðu þá er þetta ekki að nýtast sem skyldi vegna þess að fólk nefndi þetta sérstaklega að fyrra bragði á öllum þessum heilsugæslustöðvum. Eitthvert samskiptaleysi er þarna í gangi, kannski er þetta bara rétt að fara af stað, en það er síðan allt annað mál. En ég held að það liggi alveg fyrir að þetta gæti reynst mjög vel.

Mig langar samt að spyrja hv. þingmann um þá efnahags- og velferðarstefnu sem þarf að undirbyggja framgang svona máls. Fyrst það er svo margt sem hún getur tekið undir, hver telur hún að sé helsta ástæðan fyrir því að sú staða er uppi núna í heilbrigðiskerfinu sem oft hefur verið talað um, þ.e. það vantar enn þá þessa lækna, það vantar enn þá þetta starfsfólk? Það hefur illa gengið að koma þessum verkefnum áfram, sumum hverjum. Telur hún að meira fjármagn þurfi að koma til í heilbrigðiskerfið eins og sakir standa?


Ræðumaður: Kristrún Frostadóttir

Virðulegi forseti. Það er ánægjulegt að heyra að þetta sé komið aftur af stað. Ég held að fólk bíði í ofvæni eftir að þetta komist loks út úr ráðuneytinu vegna þess að fólk gerir mjög lítið við vinnuna á meðan hún er föst þarna inni. Ég vil bara vekja athygli á því í þessu samhengi, eins og ég nefndi hérna áðan og þreytist ekki á að nefna, að á bak við þetta þarf að vera fjármagn, þessu þarf að fylgja fjármagn. Það eru vandræði í dag á Landspítalanum út af sérnámi sem þaðan er sinnt. Það skiptir gríðarlega miklu máli að við höfum þetta sérnám hér á landi, ekki bara fyrir þá sem við náum að mennta í þessu námi heldur er þetta líka auðvitað vinnuafl og þekkingarviðbót á þessum stöðum. Hið sama munum við sjá í heimilislækningum og héraðslækningum, þarna mun þá flykkjast að fólk sem mun setjast að á ákveðnum stöðum á meðan það er í sérnáminu og taka þátt í samfélaginu í staðinn fyrir að vera mögulega í eins konar héraðslækningum í Svíþjóð eða í Danmörku eða í Noregi og vera til stuðnings samfélögunum þar. Það ætti að vera hvatning til okkar hvernig sum af löndunum í kringum okkur gera þetta. Kannski er hér kominn flötur til frekara samstarfs og ánægjulegt að heyra að fólk er bara ánægt með þessa tillögu.


Ræðumaður: Kristrún Frostadóttir

Virðulegi forseti. Ég þakka fyrir spurningarnar frá hv. þingmanni. Þetta eru svo sem keimlíkar spurningar og komu hér áðan og að einhverju leyti keimlíkar spurningar sem komu þegar við kynntum okkar útspil, svona: Ja, það er ekkert nýtt þarna, við erum búin að tala um þetta allan þennan tíma. Já, það er enginn ágreiningur um þetta í samfélaginu. Það er hárrétt. Af hverju hefur þá ekki verið ráðist í mörg þessara verkefna? Ég held að það ætti að vera spurningin sem við spyrjum okkur að í þessum sal.

Tilraun okkar í Samfylkingunni með að koma m.a. með þessa þingsályktunartillögu er að sýna að það er hægt að fara skipulega í þessa málaflokka og sýna líka á spilin varðandi kostnað þeirra og fjármögnun. Það hefur vantað. Það er ekki nóg að segja að þetta sé eitthvað sem við erum öll sammála um. Við í Samfylkingunni erum ekkert sérstaklega að leita að málum sem er einhver ofboðslegur ágreiningur um. Við erum að reyna að koma hlutum í framkvæmd. Ég nefndi hér áðan sérnám í héraðslækningum. Þetta var fellt út af borðinu. Fólk er búið að bíða í langan tíma eftir því að þetta sérnám komist aftur af stað. Við erum bara miklir hvatamenn þess að ráðuneytið taki þetta aftur upp úr skúffunni sem það var lagt ofan í. Það er eins með, eins og ég nefndi áðan, húsnæði heilsugæslunnar. Já, það eru allir sammála um það, en það er samt fólk, t.d. fólk sem vinnur í miðbæjarheilsugæslunni, sem starfar í kjallara af því að það fær ekki almennilegar starfsaðstæður. Þetta snýst ekki um að tala um eitthvað sem einhver lagði einhvern tímann fram.

Munurinn á Samfylkingunni og Framsóknarflokknum er að Framsókn er í ríkisstjórn. Samfylkingin er ekki aðili að þessu ríkisstjórnarsamstarfi þannig að það er Framsóknar að reyna að framfylgja þessum atriðum sem þau telja að sé ekki ágreiningur um. Þannig að mín spurning ætti þá kannski frekar að vera til baka: Ef það er ekki ágreiningur um það hér inni og ef Framsókn styður þessa tillögu, af hverju hefur Framsókn ekki í þessi tíu ár sem hún hefur setið í núverandi ríkisstjórn komið þessu í gegn? Þess vegna stöndum við hér og eigum þetta samtal. Ég held að það sé það sem skipti langmestu máli og þetta er það sem Samfylkingin hefur einmitt verið að leggja áherslu á, að við sameinumst um það sem við erum sammála um og framkvæmum það.


Ræðumaður: Kristrún Frostadóttir

Virðulegi forseti. Já, auðvitað liggur það alveg fyrir að ef það er undirbúningsvinna í gangi sem hefur ekki litið dagsins ljós þá geta stjórnarandstöðuflokkarnir lítið um það sagt. Það sem við getum hins vegar sagt er að þetta eru ekki tillögur sem komu upp úr prívat samtali við þrjá aðila innan flokks heldur töluðum við við fjöldann allan af einstaklingum á sjúkrastofnunum, heilsugæslum, fólk sem hefur unnið í heilbrigðiskerfinu og hefur væntanlega m.a. verið boðað á fjöldann allan af fundum í ráðuneytinu. Þetta eru allt áherslupunktar sem koma frá þeim. Það kann að vera að þessi undirbúningsvinna sé eitthvað sem þau eru ekki heldur meðvituð um, en þetta er ósk sem er að koma innan úr samfélaginu. Ég held að það veiti þessum tillögum bara styrk að það eru fleiri flokkar hérna inni sem hafa áhuga á að koma þeim í gegn og ég vek athygli á því, eins og hv. þingmaður veit örugglega mætavel, að vandinn inni í þessum sal og í meiri hlutanum í ríkisstjórninni hefur ekkert endilega alltaf verið tillögur sem komu frá Framsóknarflokknum heldur hvar þær stranda og í hvaða ráðuneyti þær stranda. Þannig að hér erum við líka að tala um að vera með raunsæ markmið varðandi fjármögnun á þessum tillögum og mun Samfylkingin fylgja því fast eftir ef við fáum til þess hlutverk.


Ræðumaður: Kristrún Frostadóttir

Virðulegi forseti. Ég þakka hv. þingmanni fyrir spurninguna. Það er auðvitað margt sem er í vinnslu í ráðuneytinu, við gerum ekki athugasemdir við það. Við erum hins vegar á þeim stað að þessi ríkisstjórn er búin að sitja í að verða sex ár og á einhverjum tímapunkti þarf líka aðeins að ýta við hlutunum. Ég nefni hér að margir þeir þættir sem við erum að leggja áherslu á, ég  tek t.d. sérnám í héraðslækningum — já, þetta var lagt fram á sínum tíma en svo var þessu ýtt út af borðinu af alls konar ástæðum. Það eru aðrir þættir hér, til að mynda fjarlæknaþjónusta. Það  hefur verið ályktað um fjöldann allan af þessum þáttum en vandinn hefur oftar en ekki verið skortur á fjármagni.

Við vorum síðast í morgun, eins og ég nefndi áðan í ræðu minni, að ræða við aðila Landspítalans. Það eru ýmis loforð og þættir sem eru í vinnslu en það hefur ekki verið tryggð fjármögnun á þessum verkefnum.

Ég get alveg tekið undir að það hefur verið farið í ákveðnar leiðir í umræðunni um niðurfellingu námslána. Við erum þá bara með þessari þingsályktunartillögu að ýta enn frekar eftir því og sýna að við höfum áhuga á að taka undir þetta.

En það eru aðrir þættir þarna sem ég vil vekja athygli á, til að mynda fjármögnunin á fjölgun læknanema í læknadeild Háskóla Íslands. Sú fjármögnun liggur ekki fyrir í núverandi fjármálaáætlun. Það liggur heldur ekki fyrir, eins og ég segi, almenn fjármögnun á sérnáminu, eins og kom til að mynda fram í umræðu við Landspítalann í morgun, þar sem hún er ekki eyrnamerkt þarna inn. Þannig að í þessu samhengi snýr þetta líka að því að við ýtum við ríkisstjórninni og sýnum að við erum tilbúin að leggja fjármagn að veði á bak við svona þingsályktunartillögu. Eins og hv. þm. Inga Sæland spurðist fyrir um áðan þá er líka fjármögnunaráætlun hjá okkur og það hefur oft vantað upp á hjá þessari hæstv. ríkisstjórn. Það hefur vantað fjármögnunina á bak við þessa þætti.

Þá vil ég líka nefna þriðja þáttinn hérna, og ég set það bara sem hvatningu til ríkisstjórnarinnar, að taka til í húsnæðismálum og hvernig farið er um í eignaumsýslunni í tengslum við fjármálaráðuneytið, af því að ég veit að húsnæði fyrir heilsugæsluna strandar m.a. bara á samtölum þar innan húss um að koma fólki í betra húsnæði.


Ræðumaður: Kristrún Frostadóttir

Virðulegi forseti. Ég vil kannski koma að því varðandi niðurfellingu á námslánum í þessu tilviki að læknisfræðinámið er náttúrlega svolítið sérstakt. Það er bara ein deild á Íslandi sem kennir læknisfræði. Þeir sem komast inn í þá deild borga ekki neitt fyrir það nám. Þeir þurfa vissulega námslán til að halda sér kannski á floti en síðan erum við með fjöldann allan af einstaklingum sem getur ekki sótt þetta nám, fer erlendis til Slóvakíu eða Ungverjalands og kemur heim kannski með 20 milljónir á bakinu eftir uppihald þar. Þetta er öðruvísi en viðskiptafræði eða meira að segja lögfræði, þar sem vissulega eru inntökuskilmálar, en það er samt þannig að það er miklu breiðara rými til að komast inn í ákveðið nám.

Varðandi verðmiðann á þessari áætlun: Við erum með ákveðinn verðmiða sem snýr að allri áætlun okkar í heilbrigðismálum sem er í kringum 1% af landsframleiðslu. Verðmiðinn á áætluninni sem snýr að heimilislæknum og að styrkja heilsugæsluna er ekkert ofboðslega hár. Stærsti staki kostnaðurinn í heilbrigðiskerfinu mun snúa að uppbyggingu hjúkrunarrýma og að manna heimahjúkrun. Niðurfelling námslána er vissulega eitthvað sem þarf að horfa til en þetta er ekki það fjölmennur hópur. Ég myndi því segja að sem hlutfall af þessu 1% þá er þetta, held ég, vel innan við 10% í því samhengi.


Ræðumaður: Kristrún Frostadóttir

Virðulegi forseti. Ég þakka hv. þingmanni fyrir spurningarnar. Varðandi þáttinn sem snýr að niðurfellingu lána þá er þetta fyrirkomulag sem er þekkt í öðrum löndum, m.a. er þetta þekkt í Noregi þar sem þessi leið hefur verið farin. Það eru víða um heim ákveðnar ívilnanir sem snúa að því að reyna að hvetja fólk til að setjast að á ákveðnum svæðum. Í Bandaríkjunum til að mynda er sú staða að ef þú vilt starfa sem heilbrigðisstarfsmaður getur þú fengið landvistarleyfi til lengri tíma í ákveðnum ríkjum ef þar er fámenni. Það eru því ýmis fordæmi sem snúa að þessu.

Ég held að mikilvægasta spurningin í þessu samhengi snúi einmitt að því að tryggja aðstoð við viðkomandi lækni sem starfar á tilteknu svæði með nána tengingu. Það sem við höfum mestar áhyggjur af er að þetta fari inn í þessa verktakavæðingu sem hefur verið hingað til þar sem læknar hafa verið eða koma í eitt og eitt skipti og fólk hefur ekki þekkt þann einstakling. Við viljum ekki að þetta verði einhvers konar ívilnun fyrir einstaklinga sem þannig eru að taka þátt í kerfinu. Ég skil þessa spurningu, mér finnst hún eðlileg í þessu samhengi en ég vek bara athygli einmitt á því að þetta er leið sem hefur verið farin annars staðar.

Síðan getum við líka tekið langa umræðu um jöfn tækifæri, og jöfnuð, og hvar þau hefjast. Við höfum tekið þá ákvörðun að vera með landið í fullri byggð hérna þó að fólk geti fært fyrir því rök að það hafi kannski ekki verið unnið nógu vel að því markmiði á undanförnum áratugum. Fólk sem býr á landsbyggðinni borgar jafn háa skatta og aðrir í landinu og á að hafa aðgengi að ákveðinni heilbrigðisþjónustu. Ef það þarf að fara í ákveðna hvata og breytingar á kerfinu til að tryggja það þá finnst mér og okkur í Samfylkingunni það vera eðlilegur hvati.

Ég ætla kannski að fá að koma að því í seinna andsvari mínu varðandi verðmiða á þessari áætlun, vegna þess að það er svolítið mikið að taka inn í einni spurningu þessa tvo þætti.


Ræðumaður: Kristrún Frostadóttir

Frú forseti. Ég mæli hér fyrir þingsályktunartillögu um þjóðarmarkmið um fastan heimilislækni og heimilisteymi. Tillagan er borin upp af þingflokki Samfylkingar og hljóðar svo, með leyfi forseta:

Alþingi ályktar að fela ríkisstjórninni að vinna að þjóðarmarkmiði um að allir Íslendingar fái heimilislækni og heimilisteymi á heilsugæslu. Stefnt verði að því að markmiðið náist á næstu tíu árum. Á næstu fjórum árum verði einstaklingar yfir 60 ára, langveikir og öryrkjar í forgangi.

Í tillögunni er einnig aðgerðalisti í þremur liðum sem ráðast þarf í til að markmiðum tillögunnar verði náð. Við þurfum öll að reiða okkur á heilbrigðiskerfið og þegar það virkar sem skyldi þá veitir það okkur öryggi. Stjórnmálafólk ber ábyrgð á stjórn heilbrigðismála í landinu og það er okkar að tryggja skipulag, veitingu fjármagns og skynsamlega nýtingu þess innan heilbrigðiskerfisins til að kerfið geti starfað með eðlilegum hætti í þágu fólksins í landinu. Af samtölum við fólkið í landinu og niðurstöðum kannana á því hvað fólk telur til brýnustu samfélagsmálanna til úrlausnar hér inni eru umbætur í heilbrigðisþjónustu efstar á blaði. Fólk vill öryggi og vill hafa fullvissu um að það hafi aðgengi að öflugu heilbrigðiskerfi þegar á reynir.

Þess vegna settum við í Samfylkingunni af stað metnaðarfullt málefnastarf síðastliðinn vetur og gerðum það að markmiði að opna starfið upp á gátt, færa málefnavinnuna nær almenningi og bjóða öllum að taka þátt. Við ferðuðumst um landið og héldum hátt í 40 opna fundi þar sem við ræddum heilbrigðismál við fólkið í landinu, sem deildi með okkur reynslusögum, áhyggjum og þekkingu sinni. Að auki héldum við fjölda funda með starfsfólki og sérfræðingum sem starfa í kerfinu og veita fólki heilbrigðisþjónustu alla daga. Þetta fólk þekkir áskoranirnar af eigin raun.

Afrakstur þessarar vinnu voru fimm þjóðarmarkmið, Örugg skref í heilbrigðis- og öldrunarmálum, sem komu út nú á dögunum.   Ég vil vekja athygli á því í þessum málaflokki að Samfylkingin áttar sig alveg á að þetta eru risavaxin verkefni og flokkurinn boðar engar töfralausnir. Við vitum að ef vel á að takast þarf að vanda til verka og við verðum að vera ærleg við þjóðina. Við verðum að viðurkenna að við verðum að verja auknum fjármunum í heilbrigðiskerfið, á réttu stöðunum og fjárfesta í sterkara og betur reknu kerfi til að draga úr kostnaði síðar meir. Óbreytt ástand er ekki valkostur að okkar mati.

Fyrsta markmiðið sem settum við fram í Öruggu skrefunum snýr að því að fólk fái fastan heimilislækni eða fast heimilisteymi innan tíu ára. Til að byrja með verði þau sem eru í brýnustu þörfinni í forgangi, einstaklingar 60 ára og eldri og öryrkjar sem og langveikir. En þetta er fólkið sem þarf mest á heimilislækni að halda. Þetta fyrsta þjóðarmarkmið er lykillinn að því að kerfið virki í heild sinni, bæði til að bæta þjónustuna, en líka til að fara betur með fjármagn.

Skortur á föstum tengilið í heilbrigðiskerfinu sem þekkir sitt fólk og hefur yfirsýn veldur miklu óöryggi hjá fólki. Þetta veldur álagi, bæði innan heilsugæslunnar sem og annars staðar í kerfinu. Óöryggið er jafnframt óhagkvæmt og rannsóknir sýna að innlagnir á sjúkrahús eru 30% algengari hjá þeim sem hafa ekki fastan heimilislækni. Að auki hefur fólk með heimilislækni bæði lægri dánartíðni og betri lífsgæði. Þess vegna er brýnt að stefna að því þjóðarmarkmiði að tryggja öllum Íslendingum fastan heimilislækni eða, þar sem því verður ekki við komið, fastan tengilið við teymi heilbrigðisstarfsfólks á heilsugæslu, svokölluðu heimilisteymi, á næstu tíu árum.

Aðgerðir að þessu markmiði falla í þrjá flokka.	Í fyrsta lagi verður komið á fót heimilisteymum á heilsugæslum og heimilislækningar styrktar. Grundvallaratriði í því markmiði er að fastur heimilislæknir og heimilisteymi hafi rými til að sinna því fólki sem er skráð hjá viðkomandi lækni og teymi. Þess vegna þarf að setja í forgang vinnu við að fjölga heimilislæknum og hvetja til þess að heilsugæslurnar taki upp svokölluð heimilisteymi.

Samfylkingin leggur til að heilsugæslum verði tryggður fjárhagslegur hvati til að koma upp teymum heilbrigðisstarfsfólks til að sinna föstum hópi einstaklinga og heimila til að tryggja samfellu í veitingu heilbrigðisþjónustu. Heimilisteymi auka aðgengi, skilvirkni og umrædda samfellu í þjónustu. Einungis hluti þeirra sem kemur á heilsugæslu þarf tíma hjá lækni. Margir þeirra sem þangað leita þurfa annars konar þjónustu hjá öðru heilbrigðisstarfsfólki, svo sem hjúkrunarfræðingi eða sálfræðingi. Þess vegna liggur alveg fyrir að teymi getur vel virkað fyrir fjölda heimila.

Þá leggur Samfylkingin áherslu á að sérnám í heimilislækningum verði áfram styrkt og fjármagn tryggt til að fjölga í náminu. Á undanförnum árum hefur fjölgað í hópi sérnámslækna í heimilislækningum og tryggja þarf áframhaldandi þróun þar á. Til viðbótar er lagt til að heilbrigðisvísindasviði Háskóla Íslands verði tryggt fjármagn til að fjölga nemendum í læknadeild Háskóla Íslands í samræmi við núverandi áætlanir. Viðbótarfjárveitingar til Háskóla Íslands á undanförnum árum hafa runnið í meira mæli til annarra sviða, til að styrkja grunnrekstur þeirra. Ef átak á að verða í menntun lækna hér á landi verður að tryggja að fjármagn sé eyrnamerkt í þá vegferð. Lykilatriði í þeirri vegferð er að fjölga nemendum í læknanámi og þess vegna verðum við að fjármagna betur helstu kennslustofnun landsins í heilbrigðisvísindum, sem er Landspítali - háskólasjúkrahús. Spítalinn hefur ekki treyst sér til þess að taka við fleiri nemum í verknám án þess að það komi niður á gæðum námsins.

Ég vil vekja athygli á því í þessu samhengi að forsvarsmenn Landspítala komu í morgun á fund fjárlaganefndar og þar kom m.a. fram að sérnám sem  veitt er inni á spítölunum í dag, sem  snýr auðvitað ekki að heimilislækningum í  mörgum tilvikum, en er almennt sérnám, er ekki fjármagnað, það koma ekki sérfjárveitingar inn til  háskólasjúkrahússinsokkar til að sinna þessu þannig að við sjáum að það eru ágallar á kerfinu.

Að lokum bendum við á mikilvægi þess að sérnámi í héraðslækningum verði komið á fót, líkt og lagt var til í stefnumótandi byggðaáætlun fyrir árin 2018–2024 á sínum tíma. Þar var hugmyndin  að koma á tveggja ára námi sem búi heilsugæslulækna undir starf í dreifbýli með það að markmiði að fjölga heilsugæslulæknum á landsbyggðinni. Við leggjum áherslu á að þessi aðgerð verði endurvakin enda er þetta mikilvæg sérgrein þegar kemur að heilbrigðisþjónustu í dreifðari byggðum.

Í öðru lagi, ef við snúum okkur að aðgerðunum í átt að þessu tíu ára markmiði um fastan heimilislækni, þarf að tryggja fólki fasta tengingu við heilbrigðiskerfið um land allt. Á höfuðborgarsvæðinu er vissulega fjöldi fólks án heimilislæknis en læknaskortur er áþreifanlegur og viðvarandi utan höfuðborgarsvæðisins. Nú eru aðeins um 50% Íslendinga með fastan heimilislækni. Í Noregi er hlutfallið 95%, þannig að það liggur alveg fyrir að hér er langt í land.

Það hefur gengið illa að manna fastar stöður, sér í lagi á landsbyggðinni, og víða er stuðst við verktaka í vinnu sem hafa ekki fasta tengingu við nærsamfélagið. Áreiðanleg heilbrigðisþjónusta er grundvöllur byggðar hringinn í kringum landið þannig að heilbrigðisþjónusta er í þessu tilviki ekki síður byggðamál en velferðarmál. Við erum þess vegna á þeirri skoðun í Samfylkingunni að sérstakir hvatar eða ívilnanir til að tryggja fastráðningar á heilsugæslustöðvum séu réttlætanlegar til að tryggja byggðafestu. Þess vegna leggjum við fram í þessari tillögu að námslán lækna, sem ráða sig til lengri tíma á svæðum þar sem læknaskortur er viðvarandi, verði felld niður. Slík niðurfelling getur náð til hlutalána eða til námslána að fullu leyti eftir því hversu lengi viðkomandi læknir starfar á umræddu svæði. Það er mjög mikilvægt, forseti, að fyrirkomulag niðurfellingar sé með þeim hætti að það verði tryggt að langtímasamband komist á milli læknis og heilsugæslu en stuðli ekki að frekari verktakavæðingu þar sem föst tenging við íbúa er takmörkuð.

Þá leggjum við til að skoðað verði að nýta hluta nýrra námsplássa við læknanám í Háskóla Íslands fyrir fjölbreyttari inntökuleiðir en nú eru í boði. Núna  stendur til að fjölga námsplássum í læknisfræði úr 60 í 75 á næsta ári og markmið Háskóla Íslands í samstarfi við ráðuneytið er að fjölga plássum á næstu árum í 90.

Í tillögunni sem við leggjum hér fram er lagt til að skoðaður verði möguleikinn á því að halda eftir hluta af þessum nýju plássum fyrir inntökuform þar sem aðrir þættir en hæsta einkunn á inntökuprófi eru skoðaðir. Þá erum við að horfa til þess að bakgrunnur eða tengsl   við svæðið þar sem læknaskortur er viðvarandi verði ein breyta sem litið verði til, sem og fyrri reynsla úr heilbrigðiskerfinu.

Forseti. Í umræðu um fjölbreytt inntökuskilyrði í læknadeild hér á landi þarf að taka til greina að ríkisreknir háskólar eru fjármagnaðir með skattfé allra landsmanna óháð búsetu. Aðeins er boðið upp á læknanám í einum háskóla á Íslandi og aðgengið hefur verið sögulega erfitt fyrir nemendur utan höfuðborgarsvæðisins. Í ljósi mikilvægis heilbrigðisþjónustu til að viðhalda byggð landið um kring, og sér í lagi grunnþjónustu á borð við heilsugæslu, þarf að vera sveigjanleiki innan ríkisrekinna háskóla til að sinna landinu öllu. Þá er víða skortur á læknum í öðrum greinum en heimilislækningum á sjúkrastofnunum.

Að lokum, í þessum hluta, þurfum við auðvitað að vera raunsæ gagnvart því að þar sem ekki hefur tekist að manna stöður heimilislækna verðum við að tryggja heilsugæslum fjármagn til að efla til muna möguleikana á að nýta fjarheilbrigðisþjónustu í meira mæli þar sem við erum til að mynda með hjúkrunarfræðing í forsvari. Heimilisteymin þurfa þannig að hafa greitt aðgengi að sérfræðiþekkingu heimilislæknis þó að það sé annars staðar á landinu. Ég minnist á þetta í þessu samhengi því að það er auðvitað alveg ljóst, eins og ég sagði, að fjölgun útskrifaðra lækna mun ekki leysa þann vanda sem blasir við í hinum dreifðari byggðum, a.m.k. ekki strax, og þess vegna þurfum við að horfast í augu við að það þarf að gera breytingar á skipulagi heilsugæsluþjónustu ef við ætlum að tryggja þetta örugga aðgengi.

Við erum líka að leggja til að skoðaðar verði mismunandi leiðir til aukinnar samvinnu við heilsugæslustöðvar á þéttbýlli svæðum, t.d. að fara þá leið að á heilsugæslustöðvum þar sem ekki tekst að manna stöður heimilislækna verði tekin upp samvinna við aðrar heilsugæslur til að tryggja aðgengi að læknum og auka samvinnu. En þetta er auðvitað algerlega háð því að annað öflugt heilbrigðisstarfsfólk sé á svæðinu, svo sem hjúkrunarfræðingur, sálfræðingur eða sjúkraliði.

Að lokum, virðulegi forseti,  vil ég fara hér yfir mikilvægi þess að bæta starfsaðstæður í heilsugæslunni af því að við vitum auðvitað að mönnunarvandi er viðvarandi vandamál. Þetta er stærsta áskorun kerfisins og við vitum að innan heilsugæslunnar hefur verkefnum fjölgað umtalsvert undanfarin ár. Þangað hafa verkefni verið flutt frá Landspítala og öðrum sjúkrastofnunum, oft án nægilegs undirbúnings og samráðs og í sumum tilfellum hefur þessu ekki fylgt nægjanlegt fjármagn. Þess vegna leggjum við áherslu á  að það þarf að styrkja grunninn í heilsugæslunni áður en farið verður í að fjölga verkefnum hennar enn frekar. Það er ekki bara hægt að láta heilsugæsluna fá fjármagn sem fylgir nýjum verkefnum ef grunnverkefnin og grunnþjónustan eru ekki fjármögnuð.

Við viljum líka leggja áherslu á í þessu samhengi að starfsaðstæður séu bættar með til að mynda nýrra húsnæði fyrir heilsugæslustöðvar í nýjum hverfum eða að tryggja  nýju og  nútímalegt húsnæði fyrir eldri heilsugæslustöðvar. Þetta kann að hljóma smámál en fyrir fólk sem starfar í grein þar sem er mikið álag þá skiptir starfsumhverfið gríðarlega miklu máli. Það hafa verið gerðar mælingar á þessu innan heilsugæslunnar sem sýna að þar sem er verið að vinna í nýrra og nútímalegra húsnæði líður fólki almennt betur í vinnunni.

Virðulegi forseti. Ég ætla að láta þetta nægja í bili en segi  í lokin að þó að þetta sé fyrsta málið sem kemur fram út úr þessu útspili þá verður þetta ekki það eina. Við ætlum til að mynda að koma með fleiri þingmál sem snúa að því að bæta starfsaðstæður heilbrigðisstarfsfólks, sér í lagi þingmál er snúa að stoðþjónustu, vegna þess að við vitum að það þarf að fjárfesta í nýjum tæknilausnum og draga úr þeim tíma sem fer í skriffinnsku hjá framlínustarfsfólki. Við erum hins vegar mjög meðvituð um að það þarf líka að ráðast í aðrar aðgerðir,  til að mynda uppbyggingu hjúkrunarheimila, styrkja heimahjúkrun og þess háttar. Þetta eru þeir þættir heilbrigðiskerfisins sem munu kosta hvað mesta peninga. Staðan í heilbrigðisþjónustu í dag mun ekki skána nema við séum  tilbúin að leggja alvörufjármagn þarna inn til þess að losa um svigrúm annars staðar í kerfinu.

Svo vil ég bara segja hér að lokum að við óttumst ekki umræðu um svona stóran málaflokk. Einhvers staðar þarf að byrja til að veita fólki ákveðna von og skýra framtíðarsýn, vegna þess að við sáum það á samtali okkar við fólkið úr kerfinu að það upplifir að stefnumótun til framtíðar sé óskýr. Þetta er liður í okkar verkefni að undirbúa okkur fyrir næsta kjörtímabil þar sem við vonumst eftir að geta veitt m.a. heilbrigðismálunum skýra forystu. Ég vil líka bara setja það sem hvatningarorð inn í þingið  að við eigum það til að ofmeta hvað er hægt að gera á einu ári en vanmeta hvað er hægt að gera mikið á einum áratug. Þess vegna er þessum tillögum, sem m.a. má finna í þessu þingmáli, ekki ætlað að koma til framkvæmda á einu kjörtímabili. Við erum að horfa á þetta sem tveggja kjörtímabila vegferð. Við ætlum okkur ekki að fara í nein heljarstökk heldur bara örugg skref og þetta þingmál í dag er eitt slíkt skref.


Ræðumaður: Oddný G. Harðardóttir

Herra forseti. Í þingsályktun um þjóðaröryggisstefnu fyrir Ísland, sem samþykkt var í febrúar á þessu ári, er lögð áhersla á víðtæka öryggishagsmuni Íslands með virku alþjóðasamstarfi á grundvelli alþjóðalaga og með friðsamlega lausn deilumála, afvopnun, virðingu fyrir lýðræðislegum gildum, mannréttindum og réttarríkinu, jafnrétti kynjanna og baráttu gegn ójöfnuði, hungri og fátækt að leiðarljósi. Einnig er áhersla á að efla enn frekar norræna samvinnu um öryggis- og varnarmál. Norrænu ríkin hafa staðið þétt saman um stuðning við Úkraínu eftir innrás Rússa líkt og öll Vesturlönd hafa gert.

Nú geisar einnig stríð við botn Miðjarðarhafs. Ísrael og Gaza hafa verið í klóm pólitískra öfgaafla um langt skeið. Börn og óbreyttir borgarar líða fyrir ástandið sem er hræðilegt og fer versnandi. Sagt er að barn látist í árásum Ísraelsmanna á tíu mínútna fresti. Norrænu ríkin hafa komið fram á alþjóðavettvangi sem boðberar friðar og hvatt til alþjóðlegra samninga um frið og afvopnun. Því voru það tíðindi og vonbrigði að þau hafi klofnað í afstöðu sinni til ályktunar á þingi Sameinuðu þjóðanna um hlé á árásum af mannúðarástæðum til að koma særðu, sjúku og  svöngu fólki til hjálpar.

Ríkisstjórn Íslands hefur ekki enn fordæmt árásir á Gaza. Ísland samþykkti ekki tillöguna um vopnahlé. Ég tel að það hafi gengið gegn áherslum á friðsamlegar lausnir og afvopnun í gildandi þjóðaröryggisstefnu. Þrátt fyrir eftiráskýringar hæstv. ráðherra hefur hjáseta Íslands  orðið til þess að Ísland hefur orðið fyrir álitshnekki á alþjóðavettvangi sem boðberi friðar og afvopnunar.


Ræðumaður: Dagbjört Hákonardóttir

Virðulegur forseti. Við Íslendingar höfum stært okkur í gegnum tíðina af leikskólastiginu, stóra jöfnunartækinu okkar, kerfinu sem hefur gert konum kleift að sinna sinni vinnu, stunda nám, brjótast úr fátækt eða samböndum, kerfinu sem á að sjá um að kenna börnum af erlendum uppruna íslensku og aðlagast samfélaginu okkar, kerfinu sem grípur börn sem búa við ofbeldi og vanrækslu, kerfinu sem hefur tryggt íslensku samfélagi fremstu stöðu meðal þjóða í jafnréttismálum og einhverja hæstu atvinnuþátttöku kvenna á heimsvísu. Það er nefnilega ástæða til að gjalda varhug við þeirri ákvörðun Garðabæjar að skera niður í leikskólaþjónustu í þá átt sem farin hefur verið í Kópavogi, líkt og heyrist nú af í fréttum. Þetta eru aðgerðir sem eiga að vera til þess fallnar að leysa mönnunarvanda, fækka á biðlistum og bæta starfsaðstæður, aðstæður sem leiða af áralöngu vanmati á kvennastéttum sem vinna störf sem voru unnin endurgjaldslaust áður fyrr.

Virðulegur forseti. Á meðan það er látið ógert þá gengur dæmið hreinlega ekki upp. Á meðan stærstur hluti vinnandi fólks vinnur í kringum átta tíma vinnudag, 40 stunda vinnuviku, getur ekki talist sjálfbært að stytta leikskóladaginn ef það kemur ekkert á móti frá sveitarfélögunum sem boða þennan niðurskurð. Það væri mögulega eitthvert mark takandi á þessum aðgerðum ef sveitarfélögin kærðu sig um að stytta vinnutíma foreldra og færu þar á undan með góðu fordæmi til hvatningar fyrir atvinnulífið, enda eru ekki nokkrar einustu líkur á því að atvinnulífið stígi fyrsta skrefið í átt að styttri vinnuviku í kjölfar þjónustuskerðingar sveitarfélaga. Þetta, herra forseti, mun fyrst og fremst bitna á konum og fækka börnum sem yfir höfuð skila sér inn á leikskólastigið sem hvað mest þurfa á því að halda. Ég neita að fylgjast þegjandi með stóra bakslaginu í íslenskum jafnréttismálum. Menntun kostar og börnum líður vel á leikskóla og ég kalla eftir þjóðarsátt um leikskólastigið.


Ræðumaður: Þórunn Sveinbjarnardóttir

Hæstv. forseti. Nýliðinn októbermánuður var sá hlýjasti frá upphafi mælinga. Árið í ár verður án nokkurs vafa það hlýjasta frá upphafi mælinga, er fullyrt í fréttum frá Loftslagsstofnun Evrópusambandsins í dag. Eins og staðan er núna hefur hlýnun jarðar numið tæplega 1,5°C en við vitum öll að í París árið 2015 komu ríki sér saman um að halda hlýnuninni sem næst 1,5°C eins og hægt væri og alltaf innan 2°C. Innan nokkurra vikna hefst 28. aðildarríkjaþing loftslagssamningsins og þar verða þessi brýnustu mál samtímans til umfjöllunar eina ferðina enn.

Mig langar af tilefni fréttaflutnings í dag í alþjóðapressunni að vekja athygli þingmanna á fréttum af hlýnuninni og áhrifum hennar á ofsaveður, öfgaþurrka og í rauninni hrikaleg lífsskilyrði fólks víða um heim. Þar segir að miklir þurrkar eins og þeir sem fólk átti að venjast t.d. bæði í Sýrlandi og Írak og komu á 250 ára fresti komi núna á tíu ára fresti. 250 ára þurrkatíð komi á tíu ára fresti. Í Íran er talað um að 80 ára þurrkarnir komi á fimm ára fresti. Það þarf enginn hér inni að velkjast í vafa um hvaða áhrif þetta hefur á matvælaframleiðslu, á lífsskilyrði fólks og í rauninni ýtir undir bæði ójöfnuð, fátækt og oftar en ekki átök á þessum sömu svæðum.


Ræðumaður: Logi Einarsson

Frú forseti. Það er ágætt að hæstv. ráðherra virðist nú ætla að ljúka þessu gönuhlaupi en það er ágætt að ræða þetta hérna vegna þess að þetta er kennslubókardæmi um hvernig á ekki að fara að þegar á að breyta kerfinu. Ráðherra reyndi nefnilega lengi vel að klæða þessi áform í faglegan búning og tíundaði hversu mikið framfaraspor þetta yrði fyrir skólasamfélagið, t.d. á Akureyri. Fljótlega viðurkenndi ráðherra þó að hvatinn væri fyrst og fremst sparnaður, enda hefði honum ekki tekist að sannfæra fjármálaráðherra um að veita honum nægilegt fjármagn til þess að skólarnir gætu sinnt skyldum sínum og sótt enn frekar fram. Þá liggur nú fyrir að samráð var í algeru skötulíki og einhvers staðar hefði það þótt saga til næsta bæjar að barnamálaráðherra fengi ákúrur frá umboðsmanni barna fyrir að gæta ekki að lögbundnu samráði við börn.

Herra forseti. Menntaskólinn á Akureyri og Verkmenntaskólinn á Akureyri eru báðir mjög öflugir og ólíkir skólar með ólíkan skólabrag. Við erum annars vegar með einn elsta menntaskóla landsins, hefðbundinn bóknámsskóla með bekkjakerfi þar sem nemendurnir eru á svipuðum aldri. Hins vegar erum við með verkmenntaskóla sem býður upp á mjög mikinn sveigjanleika fyrir nemendur og þeir eru á ólíkari aldri. Um langt skeið hafa þess vegna börn á öllu Norðurlandi getað valið um mjög mismunandi og spennandi framhaldsskóla. Ef slík breyting yrði myndi það heyra sögunni til. Það skýtur beinlínis skökku við að ráðherra sem talar um að hann hafi farsæld barna að leiðarljósi skuli svo birtast með tillögur sem ganga þvert gegn þeim. Og nú, fyrst ráðherra hefur hvílt þessar hugmyndir sínar, er góð ábending til hans að gefa framhaldsskólunum smá næði eftir að hafa á nokkrum undanförnum árum þurft að glíma við styttingu framhaldsskólanna og Covid og að sækja meiri peninga í fjármálaráðuneytið þannig að þeir geti byggt upp og eflt skólastarf en ekki að eyðileggja það.  Það er ömurlegt að þingið skuli ekki þurfa að koma að slíkum áformum og við hljótum að íhuga það að breyta lögum þannig að ráðherra geti ekki eftir sínum duttlungum ákveðið að gera grundvallarbreytingar á skólastarfi í landinu.


Ræðumaður: Dagbjört Hákonardóttir

Virðulegi forseti. Bókvitið verður ekki í askana látið, sagði einhver örvæntingarfullur einstaklingur hérna fyrir langalöngu. Þetta viðhorf hefur endurspeglað afstöðu ansi margra Íslendinga til menntamála. Við erum stolt af menningunni okkar og arfleifð en allt nám á að vera skilvirkt. Það má ekki taka of mikinn tíma frá öðrum störfum og það má ekki standa of lengi. Við sjáum ýmis teikn á lofti um að stytting framhaldsskólastigsins hafi til að mynda að mörgu leyti verið verulega vanhugsuð, enda fyrst og fremst hugsuð út frá því einu að lækka ríkisútgjöld.

Frá því að fyrirhuguð sameining menntaskólanna tveggja, MA og VMA, var kynnt fyrr í haust hefur hins vegar verið áhugavert að fylgjast með viðbrögðum þvert á alla stjórnmálaflokka. Það hefur  hreinlega ekki skapast viðlíka sátt um andstöðu gagnvart einhverju  einu málefni í seinni tíð og gegn fyrirætlunum ráðherra. Og fólk heldur ekki aftur af sér og ekki að ástæðulausu. Hér erum við ekki bara að tala um fyrirsjáanlega innkomu þeirra sem vilja verja fjársveltar menntastofnanir. Nei, við tölum líka um hörðustu hægri menn sem hingað til hafa ekki verið þekktir fyrir annað en að breiða út boðskap aðhalds í ríkisfjármálum. Það líst hreinlega engum vel á þessar hugmyndir, enda hefur ráðherra ekki greint okkur frá neinum samfélagslegum og þjóðfélagslegum ávinningi af þessum aðgerðum sem leiða  ekki  að því sem er sjálfsagt að gera í velferðarkerfinu.

Hæstv. ráðherra var samt hnarreistur þegar þessar breytingar voru boðaðar. Rökin voru fyrirsjáanleg. Sífellt er bent á okkar viðkvæmustu hópa; fatlaða, ungt fólk af erlendum uppruna sem þarf að finna sér stað í menntakerfinu og aðra hópa sem metnaðarfullt velferðarkerfi á  að grípa án þess að haft sé í hótunum um sameiningu mikilvægra innviða.

Hér er í sífellu endurtekið í þingsal og annars staðar að þessi sameining sé ekki sameiningarinnar vegna. En til hvers er hún þá? Býr þarna einhver menntastefna að baki? Þau vandamál sem sameiningin á að leysa er heimatilbúin vanræksla velferðarkerfa, sérsmíðuð af þessari ríkisstjórn. Kanína hefur núna verið dregin upp úr hatti.    Þetta er ekki síðasta tillagan sem við höfum séð um sameiningar í menntaskólakerfinu. Það er svo auðsjáanlegt   að jafnaðarmenn eru ekki við völd.


Ræðumaður: Logi Einarsson

Herra forseti. Við fylgjumst nú með einhverjum harkalegustu árásum okkar tíma fyrir botni Miðjarðarhafs þar sem engin virðing er borin fyrir lífi almennra borgara og barna. António Guterres, aðalframkvæmdastjóri Sameinuðu þjóðanna, hefur líkt Gaza-ströndinni við barnagrafreit og kallar að sjálfsögðu eftir tafarlausu vopnahléi. Hátt í 4.000 börn hafa verið drepin frá upphafi átakanna, enn fleiri hafa særst og rúmlega 1.000 barna er saknað og jafnvel talin  grafin í rústum húsa. Hundruð barna eru sem sagt drepin  á hverjum degi. Fleiri blaðamenn hafi verið drepnir á þessu fjögurra ára tímabili en í nokkrum öðrum átökum í a.m.k. þrjá áratugi og fleiri hjálparstarfsmenn Sameinuðu þjóðanna hafa verið drepnir á jafn löngum tíma en nokkru sinni fyrr í sögunni.

Ísland þarf að tala skýrri röddu á alþjóðavettvangi. Ísland á að tala fyrir varanlegum friði og tafarlausu vopnahléi. Fyrir utan það að hundruð barna láti lífið í árásunum á hverjum degi eru smitsjúkdómar farnir að breiðast út í ofanálag og næringarskortur farinn að gera vart við sig. Það skiptir því máli að vopnahlé komist á tafarlaust til að forða enn fleiri börnum frá dauða.

Á Gaza  hefur tæpur helmingur heimila verið eyðilagður. 18 sjúkrahús, skólar, bænahús og kirkjur og heilu íbúðahverfin hafa verið lögð í rúst. Maður spyr  einfaldlega: Hvers konar framtíð bíður barna í Palestínu, herra forseti? Þess vegna er krafa um tafarlaust vopnahlé eins og 18 mannúðar- og hjálparstofnanir hafa kallað eftir nú í vikunni. Við Íslendingar erum smáþjóð sem á allt undir því að alþjóðalög og mannréttindi séu virt. Okkar sterkasta vopn í þeirri baráttu er röddin okkar, en sú rödd verður að vera skýr og afdráttarlaus og það verður að vera krafa að stjórnvöld tali einum rómi.


Ræðumaður: Þórunn Sveinbjarnardóttir

Hæstv. forseti. Ég tek undir með hæstv. ráðherra að það er mjög brýnt að við ræðum þessi stóru mál oftar á þingi. Auðvitað er það líka rétt að þessi ólíku bókhaldskerfi geta reynst flókin fyrir umræðuna en það er hins vegar einfalt að ræða um það sem er á beina ábyrgð Íslands og hvert við erum komin hvað það varðar. Mér er kunnugt um að það er verið að uppfæra aðgerðaáætlun og aðlögunaráætlun hefur líka verið kynnt, en það sem mig langar að vita er þetta: Hvar stöndum við með tilliti til þess sem er beðið um að við mætum með til Dúbaí? Það er talað um stöðumat hvers einasta ríkis; hvernig munum við skila því og getum við á COP28 sýnt fram á bæði nauðsynlegan árangur með tilliti til Parísarsamkomulagsins og einnig að við getum náð þeim markmiðum sem við höfum sett okkur, bæði árið 2030 og 2040?


Ræðumaður: Þórunn Sveinbjarnardóttir

Hæstv. forseti. Seinna í þessum mánuði hefst þing aðildarríkja loftslagssamnings Sameinuðu þjóðanna í Sameinuðu arabísku furstadæmunum. Það er hið 28. í röðinni og gengur í daglegu tali undir nafninu COP28.

Eins og við öll vitum hefur ríkisstjórn Íslands sett sér markmið um að ná svokölluðu kolefnishlutleysi árið 2040 og samtals 55% samdrætti í losun gróðurhúsalofttegunda eigi síðar en 2030. Þangað til eru rétt rúmlega sex ár þannig að tíminn líður hraðar en nokkurn órar fyrir í þessu samhengi. Við vitum líka að útblástur gróðurhúsalofttegunda hefur aukist frá allri starfsemi hér á landi, með svolitlum samdrætti vegna heimsfaraldursins.

Á COP28 á í fyrsta sinn að birta og lýsa svokölluðu stöðumati, „Global Stocktake“ heitir það á ensku, þar sem hvert einasta aðildarríki samningsins lýsir stöðunni heima fyrir. Þannig næst vonandi sem best yfirsýn yfir það hvar við stöndum með tilliti til þeirra markmiða sem við öll ríki heims skuldbundum okkur til að ná í París árið 2015.

Mig langar af þessu tilefni, og vegna þess að það líður að upphafi COP-sins, að inna hæstv. umhverfis-, orku- og loftslagsráðherra eftir því hvað líði vinnu við þetta stöðumat, hvar það verði kynnt og hvernig það verði í raun „presenterað“ á fundinum sem fram fer núna í Sameinuðu arabísku furstadæmunum.


Ræðumaður: Kristrún Frostadóttir

Heyr, heyr.Virðulegi forseti. Þetta snýst ekki um að taka djúpt í árinni eða einhver pólitísk sóknarfæri. Hæstv. forsætisráðherra hefur sagt að hún hefði viljað aðra ákvörðun. Við sáum t.d. forsætisráðherra Noregs í framlínunni þarlendis þegar kom að ályktun Sameinuðu þjóðanna. Hann bar þá ákvörðun uppi í fjölmiðlum, enda höfuð ríkisstjórnarinnar. Það skiptir máli að hæstv. forsætisráðherra geti staðið á bak við stórar ákvarðanir í utanríkismálum. Átökin fyrir botni Miðjarðarhafs hafa bitnað nær einvörðungu á óbreyttum borgurum og það fæst ekkert öryggi fyrir fólkið á svæðinu með áframhaldandi stríðsrekstri. Alþjóðasamfélagið þarf að veita fólkinu sem þarna býr von um að það sé hægt að koma á friðsamlegri lausn, alveg sama hversu ólíklegt fólki finnst það í stöðunni í dag. Við erum í varnarbandalagi. Það var minn skilningur, forseti, á utanríkismálastefnu Íslands að innan þess og utan töluðum við fyrir friðsamlegum lausnum, sér í lagi í aðstæðum sem þessum. Ég segi alveg eins og er að mér þykir miður að þessi ríkisstjórn  geti ekki talað einni röddu í þessum viðkvæma málaflokki, með einum tóni sem hæfir aðstæðum.


Ræðumaður: Kristrún Frostadóttir

Forseti. Samfylkingin hefði viljað að Ísland samþykkti ályktun um tafarlaust vopnahlé á Gaza á allsherjarþingi Sameinuðu þjóðanna. Það var hins vegar ekki gert en hæstv. utanríkisráðherra hefur þegar rakið ástæður þessa. Látum aðdraganda þeirrar ákvörðunar liggja á milli hluta núna. Ég vil spyrja um það sem gerðist í kjölfarið því að í humátt á eftir hæstv. utanríkisráðherra fylgdi höfuð ríkisstjórnarinnar, hæstv. forsætisráðherra, og opinberaði andstöðu sína við ákvörðun utanríkisráðherra og þar með utanríkisstefnu Íslands eins og hún birtist á allsherjarþingi Sameinuðu þjóðanna.

Forystufólk ríkisstjórnarinnar hefur látið eins og þetta skipti engu máli, það sé aukaatriði að hæstv. forsætisráðherra grafi með þessum hætti undan stefnu hæstv. utanríkisráðherra, og fólkið í landinu er svo sem orðið vant því að ráðherrar tali þvers og kruss í mörgum málaflokkum. En þegar kemur að flestum öðrum málaflokkum en utanríkismálum þá höfum við a.m.k. fjárlögin sem gilda þegar upp er staðið og afhjúpa það hvaða stefna það er sem hefur verið rekin í raun og veru. Í utanríkismálum er það hvað við segjum og samþykkjum sem skiptir máli. Og tónn skiptir máli. Það skiptir máli að Ísland tali einni og skýrri röddu á alþjóðlegum vettvangi, ekki síst í ljósi þess að við erum smáríki sem leggur lítið til varnarmála.

Forseti. Ég hefði talið eðlilegast að beina þessari spurningu beint til hæstv. forsætisráðherra en hún er að sinna öðrum verkefnum. Því spyr ég hæstv. utanríkisráðherra: Ef utanríkisráðherra segir eitt en forsætisráðherra annað, hvort gildir? Hvort gildir utanríkisstefna utanríkisráðherrans eða það sem höfuð ríkisstjórnarinnar segir í kjölfarið þegar hún lýsir opinberri andstöðu við ákvörðun utanríkisráðherra?


Ræðumaður: Þórunn Sveinbjarnardóttir

Hæstv. forseti. Stjórnskipunar- og eftirlitsnefnd hefur fengið til meðferðar tilkynningu landskjörstjórnar um kosningu Sigurðar Tyrfingssonar sem 2. varaþingmanns á lista Flokks fólksins í Suðvesturkjördæmi. Nefndin hefur fundað til að fjalla um kosninguna og kjörgengið og mælir hún einróma með staðfestingu kosningar Sigurðar Tyrfingssonar.


Ræðumaður: Guðmundur Andri Thorsson

Virðulegi forseti. Ég kem í sjálfu sér ekki hér upp til þess að beina spurningu vegna þessa máls heldur finnst mér bara ástæða til að gera mér ferð upp í ræðustól til að lýsa yfir stuðningi við þetta góða mál sem ég held að sé ekki bara lyftistöng fyrir það samfélag sem þarna er, heldur sé það mikilvægt fyrir okkur öll að þetta sé byggt á þeirri miklu og góðu þekkingu sem safnast hefur saman þarna og að hún sé efld. Ég veit sjálfur allt um vættir. Ég bý með álfum sem hrekkja mig á hverjum degi með því að fela fyrir mér alls konar ótrúlega hluti, t.d. símann minn daglega, þannig að ég fagna því að þeir séu rannsakaðir og hvað þeim gengur eiginlega til. En að öllu gamni slepptu þá er þetta mjög mikilsverður þáttur í íslenskri menningu sem við kannski gerum ekki alltaf nógu hátt undir höfði að mínu mati. Þetta er ekki síður mikil mikilvægur partur af okkar trúarlífi en hefðbundin kristin trú í biblíulegum skilningi. Þetta er kannski svona íslensk kristni sem lýsir sér í náttúrutrú og er afleiðing af mjög nánu sambýli okkar við náttúruna. Mér finnst það til fyrirmyndar að þessari grein íslenskrar menningar sé lyft og henni gert hátt undir höfði. Ég tel að þetta mál sé gott og ég vona að það fái brautargengi.


Ræðumaður: Guðmundur Andri Thorsson

Virðulegi forseti. Mig langar að nýta þessa umræðu til að fylgja eftir fyrirspurn sem Viðar Eggertsson, varaþingmaður Samfylkingarinnar, lagði fram á síðasta þingi og hefur enn ekki verið svarað og varðar vasapeningafyrirkomulag. Vasapeningafyrirkomulagið felur í sér að íbúar á dvalar- og hjúkrunarheimilum eru að hluta til sviptir fjárráðum og í stað þess að þeir greiði húsaleigu og annan sérstakan kostnað sem fylgir almennu heimilishaldi er íbúum hjúkrunarheimila skammtaður vasapeningur eins og krökkum og unglingum. Fjárhagslegt sjálfstæði eldra fólks skerðist þannig verulega við flutning á hjúkrunarheimili. Landssamband eldri borgara hefur lengi barist fyrir því að vasapeningafyrirkomulagið verði afnumið og íbúar hjúkrunarheimila fái aukið val um það hvernig þeir ráðstafa fjármunum sínum.

Núverandi fyrirkomulag hefur líka verið gagnrýnt fyrir það að ekki er ljóst í hvað fjármunir íbúa fara. Sjálfsagt og eðlilegt er að íbúar greiði fyrir kostnað vegna húsnæðis og fæðis en um heilbrigðisþjónustu og lyfjakostnað gilda aðrar reglur og það verður að vera alveg á tæru að íbúar á hjúkrunarheimilum greiði ekki hærra gjald fyrir þessa þjónustu en þeim ber. En eins og staðan er í dag þá er ómögulegt fyrir íbúa að sjá hvernig gjaldið skiptist.

Mig langar að endurtaka spurningar Viðars Eggertssonar hér, sem ráðuneytið hefur enn ekki treyst sér til að svara, og spyrja hæstv. ráðherra út í afstöðu hans til breytinga á fyrirkomulagi greiðsluþátttöku íbúa á dvalar- og hjúkrunarheimilum, m.a. til afnáms vasapeningakerfisins. Þá spyr ég hver sé staðan á vinnu starfshóps um breytt greiðslufyrirkomulag á hjúkrunarheimilum sem skipaður var vorið 2016 af Eygló Harðardóttur, þáverandi félags- og húsnæðismálaráðherra.


Ræðumaður: Jóhann Páll Jóhannsson

Virðulegur forseti. Þegar starfstengdu lífeyrissjóðunum var komið á fót í kjölfar kjaraviðræðna 1969 var það ekki útgangspunkturinn að greiðslur úr lífeyrissjóðum yrðu dregnar svo rækilega frá greiðslum almannatrygginga að ríkið sjálft yrði í rauninni stóri lífeyrisþegi lífeyrissjóðanna. Ég ætla bara að leyfa mér að fullyrða þetta og ég held að allir sem komu að þessum kjaraviðræðum á sínum tíma geti staðfest það. Þetta voru svo sannarlega ekki væntingar þess fólks sem hefur greitt í lífeyrissjóði alla sína starfsævi. Það var ekki ætlunin að t.d. ábatinn af 150.000 kr. sjóðasöfnun yrði auknar ráðstöfunartekjur upp á 50.000 kr. og restin rynni til ríkisins í formi skatta og skerðinga. En þannig er fyrirkomulagið í dag. Þannig er jaðarskattbyrðin í þessu kerfi og það finnst varla það ríki í heiminum þar sem tekjutengdar skerðingar eru jafnmiklar og á Íslandi. Raunar hafa skerðingar í þessa veru fylgt kerfinu allt frá upphafi af því að það hefur ekki verið pólitískur vilji til þess hér á Alþingi að fjármagna þetta kerfi almennilega. Fyrir vikið ver líka íslenska ríkið miklu minna fé til almannatrygginga heldur en löndin í kringum okkur, norrænu velferðarríkin.

Hv. þm. Inga Sæland gerði áðan að umtalsefni 25.000 kr. frítekjumark lífeyrissjóðstekna, eða þetta er reyndar almennt frítekjumark sem tekur til lífeyrissjóðstekna, sem hefur ekki hreyfst um margra ára skeið. Ég vil bara benda á það hér að í þessu felst ekki einhvers konar óbreytt ástand þegar kemur að skerðingum. Nei, þegar skerðingarmörk, þegar svona frítekjumörk fylgja ekki verðlagi þá þýðir það beinlínis að skerðingin er að aukast á hverju einasta ári. Hún er að verða þyngri og þyngri á hverju einasta ári. Þetta er bara pólitísk ákvörðun, rétt eins og það hefur verið tekin pólitísk ákvörðun um það hérna á Alþingi ár eftir ár af stjórnarmeirihlutanum og af ríkisstjórn að láta greiðslur almannatrygginga ekki fylgja launavísitölu, ekki fylgja launaþróun raunverulega, ekki fylgja lægstu launum heldur þótt 62. gr. almannatryggingalaganna geri svo sannarlega kröfu um að tekið sé mið af launaþróun.


Ræðumaður: Guðmundur Andri Thorsson

Frú forseti. Lífið er ekki einfalt. Það er eiginlega eina svarið sem ég get gefið við þessum vangaveltum. Þetta er vissulega flókið úrlausnarefni en eftir stendur það að ég tel að samfélagslegur ávinningur sé svo mikill af því að heiðra úrvalslistamenn sem almenn sátt er um, að það sé til vinnandi að standa í því að leysa af hendi þetta flókna verkefni. Á móti kemur að það er alltaf ánægjulegt að heiðra fólk fyrir sitt góða starf. Ég hef tekið þátt í þessu starfi og alls ekki alltaf haft minn vilja fram, en ég hef alltaf tekið þátt í þessari afgreiðslu og gert það með mikilli ánægju. Ég tel að það yrði mikið skref aftur á bak ef við hættum að heiðra okkar fremstu listamenn með þessum hætti, a.m.k. ættum við ekki að gera það fyrr en við erum búin að finna aðrar leiðir sem augljóslega séu hentugri.


Ræðumaður: Guðmundur Andri Thorsson

Virðulegur forseti. Ég þakka hv. þingmanni fyrir þetta andsvar og ég þykist skynja það að þetta mál er ekki sett fram vegna þess að hv. þingmaður sé andvígur list. Það er ekki það sem vakir fyrir honum heldur er hann meira að velta fyrir sér: Af hverju heiðrum við þennan frekar en alla hina og hver er bær til að velja? Þetta eru allt gildar spurningar og það er ekki til einhlítur mælikvarði um það hvað er mikil list og hvað ekki. Þetta er eins og að spyrja: Af hverju er Guernica Picassos meira listaverk heldur en það sem ég var að krota á meðan ég var að hlusta á hv. þingmann tala? En það er samt svo að Guernica er meira listaverk og hefur náð að tjá óheyrilega stóra og mikla hluti í sameiginlegri vitund mannkynsins. Það er líka svo að það hafa verið skrifuð og gerð listaverk hér á landi sem hafa náð að tjá eitthvað sem við eigum öll sameiginlegt og við finnum það þegar við stöndum andspænis þessum listaverkum, hvort sem við lesum þau, horfum á þau eða hlustum á þau. Til að meta þetta mega ekki koma til einhver hreppasjónarmið, flokkspólitísk eða pólitísk sjónarmið, heldur er fólk sem hefur varið ævi sinni í það að stúdera list, njóta listar og vera í kringum list best hæft til þess að meta, þó að það sé alltaf umdeilanlegt.


Ræðumaður: Guðmundur Andri Thorsson

Frú forseti. Já, það er margt í þessu og ég er að sumu leyti sammála því sem hv. þingmaður hefur hér sagt um viss vandkvæði á því fyrirkomulagi sem við höfum haft á heiðurslaununum til þessa. Á síðustu öld skiptu stjórnmálaflokkarnir, þingflokkarnir, þessu dálítið á milli sín. Hver flokkur fékk sinn listamann og svo var kannski úr misgóðum listamönnum að velja hjá viðkomandi flokkum þannig að oft var það dálítið undir hælinn lagt hvernig til tókst með þá sem fóru á heiðurslaun, án þess að ég ætli eitthvað að fara að nefna einhver sérstök nöfn hér um listamenn sem hafi ekki verið þess verðir að vera á heiðurslaunum. Það er ekki við hæfi að gera það hér, en þess voru dæmi vegna þess að viðkomandi höfðu þá góð tengsl inn í tiltekna stjórnmálaflokka. Þetta íslenska kunningjasamfélag virkaði dálítið þannig að ef maður var í góðum samböndum gat maður kannski komist á heiðurslaun listamanna þó að maður væri ekki einu sinni kominn á eftirlaunaaldur.

Mér finnst lykilhugtak í þessu vera það sem segir í greinargerð; samfélagslegur ávinningur. Í greinargerðinni er sett spurningarmerki við það hvort það sé einhver samfélagslegur ávinningur af því að vera með þessi heiðurslaun. Því er eiginlega svarað neitandi og er þá borið saman við t.d. starfslaun listamanna, framlög til íþrótta eða annað því um líkt. Það er vissulega sjónarmið að samfélagslegur ávinningur er kannski ekki alveg augljós. Þessi heiðurslaun geta skipt sköpum um afkomu viðkomandi listamanna. Við vitum að margir listamenn búa við sárafátækt vegna þess að þeir hafa ekki greitt í lífeyrissjóði og þar fram eftir götunum og eiga ekki sparnað þegar kemur að ævikvöldinu. Það getur skipt miklu máli að hafa slíkar fastar tekjur án þess að þurfa að vera að fylla út sífelldar umsóknir eða sýna einhver afköst. Samt er það kannski ekki aðalatriðið að þessi heiðurslaun séu fyrir viðkomandi listamenn. Samfélagið er ekki með þessi heiðurslaun fyrir viðkomandi listamenn. Samfélagið er með þessi heiðurslaun fyrir sig. Þetta er hinn samfélagslegi ávinningur; hann snýst um sjálfsmynd samfélagsins. Við erum svona samfélag sem heiðrar sína listamenn, sem velur þá listamenn sem við teljum hverju sinni að hafi haft mikil áhrif á líf okkar og menningu og séu þess verðir að við heiðrum þá.

Mér hefur heyrst í umræðum hér um þetta frumvarp að hv. þingmaður sé sammála því að það sé rétt að heiðra listamenn sem hafa skarað fram úr eða haft sérstök áhrif á þróun listanna með sínum ferli en hann hafi meiri spurningar um hvernig það fyrirkomulag sé. Ég get að sumu leyti tekið undir það að það er umdeilanlegt fyrirkomulag að Alþingi geri þetta með þeim hætti sem verið hefur. Ég hef sjálfur setið í hv. allsherjar- og menntamálanefnd og tekið þátt í því að heiðra listamenn með þessum hætti og get vottað að það er með því ánægjulegasta sem ég hef tekið þátt í að gera hér á þinginu vegna þess að það voru listamenn sem ég taldi vera mjög verðuga þess að hljóta þennan heiður og var þá gaman að fá að eiga hlut í því að heiðra fólk fyrir ævistarf sitt og framlag til íslenskrar menningar. En í því starfi áttaði ég mig á því að það eru vissir vankantar á því að við þingmenn séum að véla um þetta af vissum vanefnum. Við fengum álitsgerð frá sérfræðingum en það var alveg undir hælinn lagt hvort sú greinargerð fékk nokkurn hljómgrunn meðal þingmanna sem voru bara að nefna sína uppáhaldslistamenn og tala um af hverju við heiðrum ekki frekar þennan og hinn. Þetta var ekki mjög markviss vinna og hún var ekki fagleg. Að fenginni þessari reynslu hef ég svolítið komist á þá skoðun að það sé frekar rétt að fela þessa vinnu fagmönnum, að við fáum vandaða vinnu fagmanna við að hjálpa okkur við að heiðra þessa listamenn.

Ég held að mér sé óhætt að segja að alls staðar í þeim löndum sem við berum okkur saman við tíðkast það að einhverjir listamenn séu teknir sérstaklega út úr og heiðraðir fyrir sitt framlag sem þykir alveg sérstakt. Oft eru svona akademíur og stundum er það þannig að akademían sjálf tekur inn listamenn og það fer eftir einhverjum sérstökum reglum. Það er allur gangur á þessu og það væri skrýtið ef það kæmi frétt um það frá Íslandi, af því að nú tíðkast fréttir frá Íslandi í erlendum fjölmiðlum, að Íslendingar væru hættir að veita heiðurslaun listamanna. Það held ég að vina- og frændþjóðum okkar þætti skrýtið uppátæki. Þetta tíðkast alls staðar og snýst einfaldlega um að viðkomandi þjóð telur sig vera á ákveðnu menningarstigi.

Það er hins vegar svo að það má hugsa sér betri leið við að velja þessa viðkomandi listamenn en við verðum að finna þá leið og koma okkur saman um hver sú leið er og verðum að vera búin að ganga frá því hvernig sú leið verður áður en við höldum í þá vegferð að leggja niður heiðurslaun listamanna. Ég tel að þetta sé alveg öfug röð eins og hér er lagt upp með. Ég er smeykur um að dæmin sýni að ef eitthvað er einu sinni lagt niður er erfitt að koma því á fót aftur. Eins og þetta virðist hugsað er eins og þetta eigi að smádeyja út með þeim sem njóta þessara launa núna án þess að það komi fram í greinargerðinni hvað hv. flutningsmaður sér fyrir sér að komi í staðinn.

Ég er alveg til viðræðu um að þessu fyrirkomulagi verði breytt og það tekið úr höndum hinna pólitísku fulltrúa. Þó má segja að viss rök séu fyrir því að þingið hafi þetta með höndum vegna þess að við sem hér sitjum erum kjörin sem fulltrúar kjósenda og erum fulltrúar þjóðarinnar. Við erum þjóðkjörnir fulltrúar og það má segja að þetta sé ljúf skylda sem okkur er lögð á herðar. En ef við höldum því fyrirkomulagi að þjóðkjörnir fulltrúar haldi áfram að velja þessa listamenn þá verðum við að koma meiri skikki á það hvernig þeir eru valdir, að það sé bæði meiri festa og faglegar að því staðið.


Ræðumaður: Logi Einarsson

Frú forseti. Já, auðvitað er aldrei neitt hafið yfir vafa. En í stað þess að kasta kerfi sem skiptir máli fyrir listamenn þá væri kannski tilraunarinnar virði að reyna að vinda ofan af pólitískum duttlungum, ef þeir ráða ferðinni. Það er hægt, eins og ég benti á áðan, með því að reiða sig meira á faghópinn sem er tilnefndur með ákveðnum hætti. Það væri t.d. alveg hægt að leggja það  bara alfarið í hendur Samband íslenskra listamanna að gera það og aftengja þetta alveg stjórnmálunum. Nú veit ég ekki hvernig það er gert. Það getur meira að segja vel verið að það sé þannig.

En það er auðvitað alveg rétt hjá hv. þingmanni að fólk kemur ekki inn og fer út af þessum lista bara svona eftir því sem vindar blása vegna þess að hér er ekki verið að greiða fólki laun fyrir að vinna að list sinni og það er heldur ekki verið að verðlauna það fyrir eitthvert ákveðið listaverk. Það er verið að heiðra það fyrir lífsstarf sem hefur greitt leiðina fyrir fólk sem kemur á eftir, sem er líklegt til að halda sjálfsmynd okkar sem þjóðar á lofti meðal annarra þjóða sem heiðra meira eða minna allar sitt listafólk. Mér þykir gott að heyra það sem kom fram í andsvarinu, þó að  ég hafi þóst vita það,  við hv. þingmaður er ekki ósammála um að við eigum að heiðra listamenn. Við skulum þá bara láta staðar numið hér og láta ágreininginn snúast um hvort þetta er rétta leiðin eða ekki. En ég vildi bara koma upp til að lýsa því yfir að mér finnst þetta ekki vera rétta leiðin og mér fyndist það vera skref aftur á bak.


Ræðumaður: Logi Einarsson

Frú forseti. Auðvitað getum við heiðrað listamenn á ýmsan hátt, hvert og eitt okkar gætu gert það bara með því að lesa bækurnar og skoða málverkin og fara á tónleikana. En hér erum við að tala um að lyfta upp fólki sem fagnefnd hefur komist að að hefur skilað ótrúlega merkilegu lífsstarfi sem skiptir sjálfsmynd þjóðarinnar máli. Ég held að ef hv. þingmaður myndi spyrja bara almenna listamenn, þótt þau hafi aldrei ratað á þennan lista og muni ekki gera það, hvort þau vildu leggja þetta niður að svarið yrði nei, afdráttarlaust. Og af því að í upphafi spurði hv. þm. Vilhjálmur Árnason hvernig ég hafi fengið það út að hann væri að bera saman starfslaunin annars vegar og heiðurslaunin hins vegar þá er það bara mjög einfalt, vegna þess að er alveg rétt hjá hv. þingmanni, hann talar um það í greinargerðinni hver munurinn á þessu sé, en hann segir hér í ræðustóli í andsvarinu að hann hafi viljað koma því á framfæri hvernig hægt væri að þróa starfslaunin frekar og efla þau á kostnað þá heiðurslaunanna, þannig að það er auðvitað augljóst mál hvað ég átti við.

En það er óþarfi að rífast um það. Ég held að aðalatriðið sé að við þróum áfram, eins og ég sagði í ræðu minni, með hvaða hætti við getum tilnefnt og veitt framúrskarandi listafólki heiðurslaun án þess að það sé hafið yfir vafa að það liggi faglegt mat þar á bak við. Það gerist frekar með því að þingnefnd Alþingis hlusti á fagnefndina en taki ekki alltaf sjálfstæðar ákvarðanir sem byggja jafnvel á því hvað mörg SMS berast með tilteknum nöfnum.


Ræðumaður: Logi Einarsson

Herra forseti. Ég ætla nú ekki að hafa löng orð um þetta mál annað en að mér finnst flutningsmaður vera á algjörum villigötum. Ég held að þetta væri mjög slæmt skref. Í fyrsta lagi finnst mér ekki heppilegt að vera að blanda saman starfslaunum listafólks og heiðurslaununum sem slíkum. Þetta eru tvö ólík kerfi og gegna mismunandi hlutverkum. Annars vegar gegna starfslaunin því hlutverki að efla og auka möguleika listafólks í sínu daglega amstri. Oft er þetta fólk sem leggur út á mjög  óræðar brautir þegar það ákveður að taka sér þetta fyrir hendur. Það er lítið um það að þetta fólk geti gengið inn í föst störf, þó að það sé auðvitað til í ákveðnum listgreinum, og það má ekki gleyma því að kannski er framsæknasta listafólkið  oft að greiða leið fyrir annað listafólk. Það má alveg halda því fram að listamenn gegni oft sama hlutverki og háskólafólk sem sinnir hluta af sínu starfi í þágu rannsókna. Þau varða leiðina fyrir annað fólk.

Listin á auðvitað öðrum þræði, stundum a.m.k., að vera pólitísk. Hún er spegill á samtímann og mér finnst það óþarfaviðkvæmni hér að stilla hlutunum upp með þeim hætti að það skapist einhver vandi vegna þess að listamaður tekur ákvörðun um að gagnrýna eða lyfta upp hlutum í samtímanum sem við stjórnmálamenn höfum stundum ekki einu sinni komið  auga á. Þar fyrir utan er listin bara falleg í sjálfu sér. Ég man fyrir nokkrum árum þegar ég var formaður Arkitektafélagsins og sat í Sambandi íslenskra listamanna. Þá ræddum við það hvort við ættum að ákveða einn dag á ári sem væri listlausi dagurinn þannig að þegar fólk vaknaði upp þá heyrði það ekkert í útvarpinu sínu, enga músík, það væri búið að fjarlægja allar myndir af veggjunum og þegar það keyrði í vinnuna  væri búið að taka burt allar stytturnar. Kannski verður þetta flóknast ef við þyrftum að fjarlægja allar þær byggingar sem geta flokkast undir listaverk þannig að þetta væri kannski ekki framkvæmanlegt.

En ég held að fólk ætti kannski að gera sér í hugarlund annað slagið hvernig lífið liti út ef listarinnar nyti ekki við. Það hefur komið skýrt fram hjá Ágústi Einarssyni hagfræðingi hvaða hlutverki listirnar gegna í rauninni í efnahagslegu sambandi líka, þó að mér finnist það kannski ekkert endilega vera hinn eini rétti mælikvarði á því hvort það á að hampa hlutum. En það skiptir máli. Þær skipta líka gríðarlegu máli til að styðja undir aðrar atvinnugreinar í landinu eins og ferðaþjónustu. Mér finnst það í rauninni bara þróun sem er ekkert endilega til þess fallin að hætta við hlutinn þó að í upphafi hafi það verið hugsað sem ellilífeyrir fyrir listafólk. Eðli viðurkenningarinnar hefur einfaldlega breyst. Við viðurkennum og veitum þessu fólki viðurkenningu bara fyrir þeirra framlag til menningar í landinu sem mun lifa með okkur oft á tíðum í margar aldir og miklu lengur, a.m.k. heldur en kannski þau orð sem hér eru töluð í þessum ræðustóli akkúrat í augnablikinu eða þeirra ríkisstjórna sem koma og fara. Okkar merkasta listafólk  er kannski augljósasta leiðin til að styrkja sjálfsmynd okkar og þjóða almennt. Það er þess vegna sem önnur ríki heiðra sína listamenn og það eigum við líka að gera.

Það er heldur ekki rétt sem hv. þingmaður segir, að það liggi ekkert hlutlægt mat til grundvallar þegar þessi hópur er valinn. Það er hins vegar rétt að við höfum kannski ekki staðið undir því að fara nógu vel með það hlutlæga mat sem okkur hefur þó borist í hendur, vegna þess að það er fagráð þriggja einstaklinga, að mig minnir, sem gerir tillögu til Alþingis um það hverjir eiga að hljóta þetta hverju sinni. Alþingi hefur hins vegar ekki alltaf farið eftir því og kannski sjaldnast og það er kannski það sem við þurfum að breyta. Kannski ættum við að fela slíkum faghópi að ákveða þetta og láta það svo standa, vegna þess að sá hópur leggur til grundvallar framlag listafólksins til menningar og lista í landinu og síðan er hópnum líka falið að jafna innan hópsins milli kynja og milli listgreina, sem sem betur fer fer fjölgandi á Íslandi.

Mér fyndist það því gríðarlega stórt skref aftur á bak ef þetta frumvarp yrði samþykkt og ég hef í rauninni enga trú á því vegna þess að ég held að það finnist mjög menningarsinnað fólk í öllum flokkum sem skilur eðli þessara hluta. Þeir fjármunir sem fara yfir höfuð í listsköpun á landinu eru ekki það miklir. Nægir að nefna að það er t.d. áskilið að 1%, minnir mig frekar en 1,5%, af byggingarkostnaði fari í Listskreytingasjóð. En ég held að það sé nú í fæstum tilfellum farið eftir því og við ættum kannski að fylgja því betur eftir, ekki síst á þeim tímum sem fólki finnst við arkitektar búa til of mikið af litlausum byggingum. Þannig að ég held að við ættum að skerpa á vinnulaginu við að ákveða hverjir fái þetta og hverjir ekki. Það er mjög einfalt að gera  einfaldlega með því að hlusta betur á faghópinn sem leggur einmitt hlutlægt mat á það hverjum hlotnast þessi heiður og hverjum ekki. Þetta er líka hvetjandi fyrir ungt listafólk sem er eftir kannski fimm, sex ára nám  að fara út í gríðarlega óvissu. Það eru engin fyrirtæki eða stofnanir sem bíða eftir þessu fólki og bjóða því fasta vinnu sem tryggir þeim öruggt lífsviðurværi alla ævi. Það ættum við að virða og auðvitað að þakka því listafólki sem er á þessum lista okkar núna og mörgum, mörgum öðrum sem ekki komast inn á hann fyrir ómetanlegt framlag sem við munum muna eftir og mun lifa með kynslóðum löngu, löngu eftir okkar dag.


Ræðumaður: Kristrún Frostadóttir

Virðulegi forseti. Hæstv. fjármálaráðherra. Það hefur verið gengið of langt hérna. Ég átta mig alveg á því að það er pólitískur munur hérna í gangi en við sjáum það öll ef við horfum á velferðarkerfin okkar að það hefur verið gengið of nærri þeim. Og þetta er skuld sem er að magnast upp fyrir komandi kynslóðir, kerfi sem eru brotin niður og munu bitna á þessum kynslóðum, vegna þess að á einhverjum tímapunkti gengurðu það langt að það er ekki hægt að gera við kerfin.

Hæstv. fjármálaráðherra ætti e.t.v. að kynna sér álit fjármálaráðs og hvaða skoðun fjármálaráð hefur á því að það hefur verið ófjármagnaður vöxtur í ákveðnum einingum innan ríkisins og að verið er að eyða verðbólgu- og tekjufroðu, umframtekjum sem hafa komið til ríkissjóðs vegna þess að það er búið að lækka ákveðna skatta í landinu. Þetta er ekki bara álit pólitísks flokks eða forystumanneskju heldur álit fjármálaráðs. Það liggur alveg fyrir að það er búið að vera að eyða tekjufroðu hérna og þess vegna er verðbólga í landinu.

Hæstv. fjármálaráðherra ætti líka að kynna sér hvernig tekjudreifingin í landinu er og átta sig á því að það verða svo sannarlega ekki teknir 90 milljarðar af tekjulægsta fólkinu í landinu.


Ræðumaður: Kristrún Frostadóttir

Forseti. Hvernig gengur? Hagvöxtur á mann frá árinu 2017 er 0%, 8% verðbólga, yfir 9% vextir og 46 milljarða halli á ríkissjóði, velferðarkerfi sem er í vanda, mikilvægar stofnanir eru komnar að fótum fram eins og t.d. Landhelgisgæslan. Þetta er staðan og þetta er veruleikinn sem blasir við fólki um land allt. Á sama tíma sjáum við stjórnmálaflokk sem er stoltur af þessu ástandi. Sjálfstæðisflokkurinn hyllir forvera hæstv. fjármálaráðherra og stærir sig af því að hafa á tíu árum tekið 95 milljarða út úr árlegum tekjustofni hins opinbera. Það er sama upphæð og fer í rekstur Landspítalans á næsta ári eða tvöföld sú upphæð sem þyrfti til að skrúfa fyrir halla ríkissjóðs.

Framsókn leyfði þessu að gerast, Vinstri græn leyfðu þessu að gerast en Sjálfstæðisflokkurinn stærir sig beinlínis af því að veikja velferðina. Þessir þrír flokkar hafa tekið 95 milljarða út úr velferðarkerfinu á hverju einasta ári. Þau hafa tekið rekstur eins Landspítala út úr tekjustofnum  hins opinbera. Það er samhengi á milli skatta og velferðar. Velferð verður ekki til úr engu þó að stjórnarflokkarnir hafa reynt að stilla málum þannig upp á undanförnum árum með dvínandi trausti. Og hvernig gengur? Skoðum tímabilið frá 2017: Hagvöxtur á mann 0, í raun niður, verðbólga upp, vextir upp, velferð niður, barnabætur og vaxtabætur niður, húsnæðisverð og leiguverð upp, gjöld á almenning upp og efnahagslegur stöðugleiki er enginn. Stjórnarflokkarnir þrír hafa lækkað skatta mest á þeim sem standa best en á sama tíma hefur allt annað í hagkerfinu hækkað nema það sem við viljum sjá að hækki.

Ég vil því spyrja hæstv. fjármálaráðherra: Ætlar ráðherra að gera meira af því sama; taka tugi milljarða út úr velferðarkerfinu okkar, halda áfram að veikja velferðina, mikilvægar stofnanir og fjárfestingu í innviðum þjóðarinnar?


Ræðumaður: Kristrún Frostadóttir

Virðulegi forseti. Nú horfi ég á fjárlög þessa árs þar sem ráðist er á reksturinn með almennum aðhaldskröfum. Ég nefni þetta almennar aðhaldskröfur en ekki sértækar aðgerðir. Við erum með ríkisstjórn sem stendur í fjárfestingarvanda í þjóðhagslega mikilvægum verkum. Það liggur alveg fyrir. Ég velti því áfram upp þessari spurningu til hæstv. ráðherra hvort þetta gæti komið til vegna þess að ekki er verið að setja fjármagn í að styrkja vinnuafl í þessum greinum og hvort stofnanir ríkisins hafi mögulega verið svo veiktar að þær hafi einfaldlega ekki bolmagn til að hrinda fjárfestingum í framkvæmd. Það er gott og vel að láta einhvern annan aðila um að gera þetta. Kannski snýst þetta um að láta einhvern annan hræra steypuna. Veit hæstv. ráðherra eitthvað um það? Hefur verið unnin einhver greining á því hvort það sé almennt talað þannig að einkaaðilar séu fljótari að finna til fjármagn eða ýta framkvæmdum úr vör? Mér þætti vænt um að sjá slíka greiningu unna. Það kann vel að vera að eitthvað sé til í því. Núna skiptir máli að við fáum ekki annan reikning á næsta ári, enn eitt árið, þar sem við erum með 50–60 milljarða kr. sem standa út af og að það verði unnin almennileg greiningarvinna hjá hæstv. fjármálaráðherra.


Ræðumaður: Kristrún Frostadóttir

Virðulegi forseti. Mig langar að ræða aðeins um fjárfestingargetu ríkisins. Fjárfestingar ársins 2022 voru 60 milljarðar kr. Þetta er 66 milljörðum kr. lægra en heimildir voru til ráðstöfunar á árinu. Það átti sem sagt að vera með heimildir upp á 130 milljarða kr. en einungis um 60, eða helmingur af því, gekk út. Ég velti því fyrir mér, virðulegur forseti, hvað gengur á, hvort ríkið geti raunverulega hreinlega ekki fjárfest. Þetta er grafalvarlegt mál og það er eiginlega ótrúlegt að það sé ekki búið að vinna þá vinnu sem sífellt er verið að vitna til sem snýr að greiningum á ástæðu þessa.

Mig langar að benda á, virðulegi forseti, að frá því að þessi ríkisstjórn tók við hefur þessi vandi aukist ár frá ári. Fyrsta árið fluttu þau fimm milljarða milli ára, síðan árið 2020 urðu 33 milljarðar eftir. Í fyrra þegar við fórum yfir ríkisreikning þá voru þetta 50 milljarðar og núna er þessi upphæð komin upp í 60 milljarða sem situr í fjármálaráðuneytinu óhreyfð og í fjárlagaumræðunni þessa dagana er verið að takast á um hvort það eigi til að mynda að fjármagna framhaldsskólana í landinu. Iðnnám fær ekki fjármagn til að standa undir fjölgun áhugasamra nemenda sem gætu til að mynda nýtt þetta fjármagn í byggingu innviða víða í landinu.

Barnamálaráðherra segist þurfa þrjá til fjóra milljarða inn í framhaldsskólana en fær einn milljarð og ætlar sökum þess að sameina skóla, sisvona. Og á sama tíma þá þjóta hérna í gegnum þingið 60 milljarðar kr. af fjárheimildum sem rata ekki út úr fjármálaráðuneytinu.

Hæstv. ráðherra hefur fullyrt að við verðum að hætta þessari plástrapólitík og fjárfesta til framtíðar svo hægt sé að nýta fjármagn betur. Því spyr ég hæstv. fjármálaráðherra: Hvað ætlar hann að gera til að koma þessu fjármagni út og getur verið að það sé eitthvað í eðli stjórnunar þessarar ríkisstjórnar sem hefur leitt þetta ástand af sér?








Ræðumaður: Guðmundur Andri Thorsson

Virðulegi forseti. Fólk fæðist ekki með hatur í hjarta. Þjóðir hafa ekki eitthvert tiltekið eðli sem gerir þær illar eða góðar eftir atvikum, í sjálfu sér. Hins vegar getur fólk búið við þannig aðstæður að þær kalli fram heift og óslökkvandi hatur í garð þeirra sem bjuggu til þessar aðstæður. Markviss og áralöng kúgun ræktar ekki bara þrælslund og ótta hjá þeim sem á von á grimmilegri refsingu fyrir minnstu yfirsjón, hún ræktar líka hatur. Og hvernig tjáir manneskjan hatur sitt? Með eyðileggingu, ofbeldi og morðum, með blóðsúthellingum, með hefnd, og fá þeir fulltrúar þá brautargengi í samfélögum þar sem þannig háttar sem eru taldir líklegir til þess að hefna, eyða, myrða og brenna og tjá allt þetta hatur sem búið er að rækta.

Í gær, virðulegi forseti, voru 700 Palestínumenn drepnir á Gaza, í loftárásum Ísraelshers sem beinast að íbúðablokkum og mannvirkjum og hverjum þeim stað þar sem foringjum Ísraels finnst líklegt að sé að finna einhvern sem hægt er að skilgreina sem Hamas-liða. Hamas eru hryðjuverkasamtök sem beita skelfilegum aðferðum; mannránum og manndrápum. Hamas er samt ekki annað en birtingarmynd þess haturs sem magnast upp og er ræktað í hvert sinn sem manneskja er drepin á Gaza; manneskja sem tengist engum hernaði, manneskja sem hefur ekkert til saka unnið annað en að vera af tiltekinni þjóð og hafa komið inn í þennan heim á tilteknum stað og er ekki með hatur í hjarta þegar hún kemur í heiminn.

Virðulegi forseti. Það er sjálfsögð krafa okkar Íslendinga og umheimsins að vopnahlé verði gert og virt á þessum slóðum þegar í stað.


Ræðumaður: Dagbjört Hákonardóttir

Virðulegi forseti. Við getum verið gríðarlega stolt af því öfluga kvennaverkfalli sem fram fór í gær um allt land, þökk sé framlagi skipuleggjenda sem hefur verið á heimsmælikvarða. Athyglin utan úr heimi hefur enda ekki látið á sér standa, eðlilega, því við stærum okkur af því að vera fremst í flokki og það er íslenskum femínistum að þakka. Til þess að ná árangri í jafnréttismálum þarf þverpólitíska sátt sem endurspeglar þær skoðanir ríkisstjórnar að hún viðurkenni að þessi vandi sé til staðar í þessu þjóðfélagi og að það þurfi að tækla hann með öllum tiltækum ráðum.

Forseti. Ríkisstjórnin býr ekki yfir þessari sátt. Hæstv. fjármálaráðherra gefur t.d. rautt ljós á frekari launahækkanir og aðgerðir í þágu jaðarsettra og fjárlagagerðin ber þess ekki beinlínis merki að það sé verið að ráðast á aldagamalt kynjalaunamisrétti. Hæstv. forsætisráðherra hefur svo það að segja í kjölfar kvennaverkfallsins að það sé allt útlit fyrir að fullu jafnrétti verði náð árið 2030. Telur hæstv. forsætisráðherra að það sé eitthvert útlit fyrir að þessi ríkisstjórn ætli sér að koma í veg fyrir, með öllum tiltækum ráðum, og bæta konum þá ólaunuðu umönnunarábyrgð sem þær hafa axlað yfir ævina og munu gjalda fyrir þegar þær komast á lífeyrisaldur? Ætlar löggjafarvaldið eitt og sér að útrýma kynbundnu ofbeldi gegn konum og kvárum og sjá til þess að karlar taki þriðju vaktina og axli ábyrgð á ólaunuðum heimilisstörfum og umönnun fjölskyldumeðlima?

Forseti. Þetta eru einkennileg skilaboð frá forsætisráðherra sem hefur viljað gera jafnréttismálum hátt undir höfði í baráttu sem er að ná flugi. Hæstv. forsætisráðherra er líka í skuld við þingið og á fyrir langa löngu að hafa afhent skýrslu aðgerðahóps um virði kvennastarfa og ég hef lagt fram fyrirspurn og óskað skriflegs svars þar að lútandi. Óraunhæfar og allt að því oflætislegar yfirlýsingar gera hins vegar lítið til að brýna vandann fyrir þeim sem þurfa mest að hlusta. Við höfum engan tíma fyrir óraunhæfar yfirlýsingar. Ríkisstjórnin þarf að vinna alla sína hugrænu byrði sjálf í þessu máli.


Ræðumaður: Guðmundur Andri Thorsson

Virðulegi forseti. Ég þakka hæstv. ráðherra fyrir svörin. Ég er ekki að fara fram á það hér að hæstv. ráðherra standi í kjaraviðræðum við þessar stéttir, allra síst við mig. En það væri gott að fá það fram hjá hæstv. ráðherra, einmitt á þessum degi, að það ríki skilningur á því að þarna sé um að ræða óviðunandi ójafnrétti og óútskýrðan launamun sem stefnt skuli að því að leiðrétta. Við Íslendingar erum í keppni um þennan mannauð sem ráðherra varð tíðrætt um. Við erum í keppni um þennan mannauð við nágrannaþjóðir okkar. Þess eru fjölmörg dæmi að fólk flytji af landi brott, ekki kannski endilega vegna launakjaranna sem þó eru ekki nógu góð, heldur einfaldlega vegna þess að starfsaðstæður eru óviðunandi. Þess vegna spyr ég hæstv. ráðherra í seinni spurningu minni hvað hann sér til ráða til þess að bæta úr þessum aðstæðum.


Ræðumaður: Guðmundur Andri Thorsson

Virðulegi forseti. Það er undarlegt að litast um hér á Alþingi í dag og svolítið eins og að vera kominn í tímavél, engu líkara en að árið 1975 sé runnið upp aftur, þegar hið háa Alþingi var karlavinnustaður. Með tilkomu Kvennaframboðsins og seinna Kvennalistans árið 1983 opnaðist þessi staður, Alþingi, fyrir konum. Ég er ekki viss um að við gerum okkur alltaf fulla grein fyrir því hvað löggjöf okkar hefur mikið breyst á þessum áratugum sem eru liðnir síðan, hvað þjóðfélagið hefur batnað mikið. Fyrir það stöndum við öll í þakkarskuld við þær konur sem ruddu brautina — við öll. Hér er samt enn þá skipulagt vanmat á framlagi kvenna, bæði á vinnumarkaði og á heimilum. Stéttir þar sem konur eru fjölmennar hafa lægri laun en stéttir þar sem karlar eru í meiri hluta vegna þess að þau störf sem fela oft í sér umönnun og kennslu og ræktun á fólki þykja ekki jafn verðmæt og hefðbundin karlastörf. Þessi störf eru mjög krefjandi. Þau taka á líkamlega og andlega og okkur hefur ekki tekist að búa svo um hnútana að konur endist í þessum mikilvægu hjúkrunar- og umönnunarstörfum út af gegndarlausu álagi. Í heilbrigðiskerfinu eru stórar kvennastéttir á of lágum launum og starfa við of bágar starfsaðstæður og eru þess vegna iðulega tilbúnar til að leita annarra starfa utan heilbrigðiskerfisins þrátt fyrir að hafa lagt á sig langt og strangt nám. Hvernig sér hæstv. ráðherra fyrir sér að hægt verði að bregðast við þessari stöðu í aðdraganda kjarasamninga og við samningaborðið?


Ræðumaður: Kristrún Frostadóttir

Virðulegi forseti. Ég þakka hæstv. ráðherra fyrir svarið. Ég velti fyrir mér hvort nýja línan hjá ríkisstjórninni sé sem sagt sú að við þurfum bara að trúa því að verðbólgan fari niður og að það sé nóg að ríkisstjórnin tali nógu hátt og nógu oft um að verðbólgan muni fara niður. Fólk þarna úti er að glíma við gífurlega kaupmáttarskerðingu. Fjóra ársfjórðunga í röð hefur kaupmáttur dregist saman. Við vitum að staðan er mjög slæm hjá fólki, til að mynda á leigumarkaði, fólki á lágum tekjum. Fyrir það dugar ekkert að heyra frá ríkisstjórninni að þau trúi því að verðbólgan muni fara niður.

Í aðdraganda kjarasamninga mun aðkoma ríkisstjórnarinnar vera lykilatriði sökum þeirrar velferðarstefnu sem hefur verið stunduð hér undanfarin ár og grafið undan vaxtabóta- og barnabótakerfinu og öðrum almennum húsnæðisstuðningi. Þannig að ég spyr hæstv. ráðherra: Mun koma eitthvað nýtt út úr fjármálaráðuneytinu eftir að hún tók þar við sem mun liðka fyrir kjarasamningum? Eða snýst þetta bara um að ríkisstjórnin trúi á sjálfa sig?


Ræðumaður: Kristrún Frostadóttir

Forseti. Þegar ráðherra hefur misst trúverðugleika getur verið gott að það komi maður í manns stað. Í mannabreytingum geta falist mikil tækifæri ef þeim fylgja raunverulega breyttar áherslur, breytt stefna. Ég vil óska hæstv. fjármálaráðherra góðs gengis. Hún erfir erfitt bú og verkefnin eru ærin. En ég vil líka óska þess, og ég hugsa að ég tali fyrir marga landsmenn, að hæstv. fjármálaráðherra hafi kjark og styrk til að taka upp raunverulega breyttar áherslur, ekki síst í baráttunni við verðbólgu og vexti. Ég kalla eftir forystu og hæfni í stjórn efnahagsmála, skýrum skilaboðum til landsmanna um að nú verði skipt um kúrs. Hæstv. fjármálaráðherra er nefnilega nýtekin við valdamestu stöðu í íslensku efnahagslífi. Hún gæti haft áhrif strax í dag á verðbólguvæntingar með afdráttarlausri yfirlýsingu um að nú verði verðbólgan tekin alvarlega með viðurkenningu á því að viðureignin við verðbólguna hefur ekki gengið nógu vel og að það gangi ekki að bjóða bara upp á meira af því sama. Fyrrverandi fjármálaráðherra hélt því fram að það væri ekki hlutverk ríkisfjármálanna að vinna bug á verðbólgunni. Með slíkum yfirlýsingum dró ráðherrann úr eigin trúverðugleika og ýtti undir meiri verðbólgu en ella. Það væri t.d. ágætisbyrjun hjá hæstv. fjármálaráðherra að draga þessi orð forvera síns til baka og lýsa því yfir fullum fetum að það sé víst hlutverk ríkisstjórnarinnar að vinna bug á verðbólgu og endurheimta hér efnahagslegan stöðugleika.

Því vil ég spyrja hæstv. fjármálaráðherra tveggja spurninga. Í fyrsta lagi: Er hún sammála forvera sínum um að það sé ekki hlutverk ríkisfjármálanna að vinna bug á verðbólgunni? Í öðru lagi: Munum við sjá breyttar áherslur með nýjum fjármálaráðherra í baráttunni við verðbólgu og háa vexti eða munum við bara áfram sjá meira af því sama?


Ræðumaður: Jóhann Páll Jóhannsson

Forgangsréttarákvæði.Já.Virðulegur forseti. Það er einfaldlega ekki rétt að Mannréttindadómstóll Evrópu hafi með einhverjum hætti slegið því föstu að greiðsluskylda feli í sér brot gegn neikvæðu félagafrelsi í þeim skilningi sem við erum að tala um hér í dag. Er forgangsréttarákvæðið í Sørensen og Rasmussen? Ekki sams konar ákvæði og er við lýði á Íslandi, það er alveg á hreinu. Að sama skapi hefur Alþjóðavinnumálastofnunin lagt ríka áherslu á að forgangsréttarákvæði séu heimil og þau hafa verið mjög sterkt og mikilvægt tæki hér á Íslandi til þess að tryggja skipulagðan vinnumarkað, samloðun og mikla félagsaðild. Ég vara eindregið við því að kollvarpa þessum reglum sem hafa reynst vel, skilað okkur sterkri verkalýðshreyfingu, mikilli félagsaðild og þar með sterkri samningsstöðu gagnvart atvinnurekendum. Það er engin tilviljun, virðulegi forseti, hve kaupmáttur hefur aukist mikið hér á Íslandi og hvað við stöndum að mörgu leyti vel. Það er ekki síst vegna þess að vinnumarkaðslöggjöfin, þótt sífellt sé verið að finna henni hitt og þetta til ama, hefur staðist ágætlega tímans tönn. Það er ekkert í stjórnarskrá lýðveldisins Íslands né í mannréttindasáttmála Evrópu og þeim alþjóðlegu réttarheimildum sem er vísað til þegar við tölum um mannréttindi sem ætti að raska þessu fyrirkomulagi.


Ræðumaður: Jóhann Páll Jóhannsson

Virðulegur forseti. Ég þakka hv. þingmanni fyrir andsvarið. Hér gerir hann að umtalsefni dóminn í máli Sørensens og Rasmussens gegn Danmörku sem fór fyrir Mannréttindadómstól Evrópu árið 2006. Þar var deilt um það sem er kallað útilokunarákvæði, „closed shop agreement“, með leyfi forseta, og aðildarskyldu. Forgangsréttarákvæðin á Íslandi eru svolítið annars eðlis og bundin við að hæfir félagsmenn bjóðist. Ég hygg að farið sé ágætlega yfir þetta í umsögn Alþýðusambands Íslands um þetta frumvarp.

Hvað varðar neikvætt félagafrelsi yfirleitt og það fyrirkomulag sem er við lýði á Íslandi þá get ég svarað því að ég og við í Samfylkingunni höfum ekki áhuga á að kollvarpa því fyrirkomulagi sem nú er ríkjandi, t.d. með því að taka beinlínis upp aðildarskyldu. Greiðsluskyldan sem nú er við lýði á sér þokkalegar stoðir í íslenskri stjórnskipan. Það var sérstaklega komið inn á það þegar gerðar voru breytingar á mannréttindaákvæðum stjórnarskrárinnar árið 1995 að neikvætt félagafrelsi, sem þar var lögfest kirfilega, ætti ekki að raska þessu fyrirkomulagi. Meira hef ég ekki að segja um þetta í bili.


Ræðumaður: Jóhann Páll Jóhannsson

Virðulegur forseti. Ég flutti langar ræður um þetta mál í fyrra og hef í sjálfu sér engu við þann málflutning að bæta. Ég ætla ekki að vera að skemmta skrattanum hér í dag en þetta er bara sama skaðræðisfrumvarpið og síðast; þingmál sem er til þess fallið að kippa fótunum undan sterkri verkalýðshreyfingu á Íslandi, grafa undan þáttum í vinnumarkaðslöggjöfinni sem hingað til hefur verið mjög breið sátt um og þáttum sem hafa lagt grunn að mikilli félagsaðild á Íslandi og þar með sterkri samningsstöðu launafólks gagnvart atvinnurekendum.

Eftir að mælt var fyrir málinu hér á síðasta löggjafarþingi bárust á annan tug umsagna frá stéttarfélögum og heildarsamtökum launafólks þar sem varað er eindregið við frumvarpinu og skyldi engan undra. En ef við lítum á björtu hliðarnar þá má kannski fagna því að í þessu frumvarpi birtist algerlega svart á hvítu hvar Sjálfstæðisflokkur nútímans stendur gagnvart verkalýðshreyfingunni á Íslandi og gagnvart ýmsum af grundvallarþáttum skipulags vinnumarkaðar hér á landi. Hér var einu sinni Sjálfstæðisflokkur sem sagði: Stétt með stétt. Hann skildi mikilvægi sterkrar verkalýðshreyfingar og skipulags vinnumarkaðar og leitaðist við með öllum ráðum að viðhalda sáttinni um þetta. Sá flokkur er ekki lengur til. Hann er minni í dag, bæði í hugsun og styrk, og einhvern veginn grunar mig að t.d. Ólafur Thors og Bjarni Benediktsson eldri myndu snúa sér við í gröfinni ef þeir sæju til hv. þm. Sjálfstæðisflokksins hér í dag. Við í Samfylkingunni stöndum með launafólki í landinu gegn frjálshyggjudellu Sjálfstæðisflokksins. Megi þetta frumvarp sofna svefninum langa í velferðarnefnd Alþingis. Góða nótt.


Ræðumaður: Jóhann Páll Jóhannsson

Virðulegur forseti. Óttaleg viðkvæmni er þetta nú fyrir því að hér sé unnin skýrsla og lagt mat á mismunandi orsakaþætti verðbólgunnar. Hvers vegna er þessi gríðarlega viðkvæmni gagnvart því frá þingflokki Sjálfstæðisflokksins? Ég held kannski að hv. þm. Teitur Björn Einarsson ætti að hringja aðeins niður í Seðlabanka Evrópu og skóla þar fólkið til sem hefur einmitt verið að flytja skýrslur og halda erindi um það sem kallað hefur verið hagnaðardrifin verðbólga. Ég held kannski að hv. þingmaður ætti líka að skóla aðeins til fólkið hjá Seðlabanka Bretlands sem hefur fjallað umtalsvert um þetta. Hér hafa ýmiss konar skýrslubeiðnir komið fram og það er nú sjaldgæft að þingmenn leggist beinlínis gegn þeim. En í þessu máli, í alvörunni, má ekki skoða það? Ef rétt reynist, ef það er svo að þetta er bara einhver bölvuð della í þessari skýrslubeiðni, er þá ekki bara ágætt að fjármálaráðuneytið með sína sérfræðinga jarði þá vitleysu í almennilegri skýrslu svo hv. þm. Teitur Björn Einarsson geti skálað fyrir því?


Ræðumaður: Oddný G. Harðardóttir

Herra forseti. Fjórða samantektarskýrsla vísindanefndar um loftslagsbreytingar var gefin út í morgun. Í skýrslunni kemur fram að loftslagsbreytingar eru byrjaðar að breyta náttúrufari og lífsskilyrðum fólks á Íslandi. Við verðum að umbreyta lífsháttum og umgengni okkar við náttúruna, draga úr losun gróðurhúsalofttegunda eins hratt og unnt er og aðlaga samfélagið þannig að það ráði við álagið. Áhrif loftslagsbreytinga í öðrum löndum geta svo skapað umtalsverðar kerfisáhættu hér á landi með áhrifum á fæðuöryggi og lýðheilsu. Alþjóðaheilbrigðismálastofnunin hefur bent á að loftslagsbreytingar séu stærsta heilsufarsógn sem mannkynið stendur frammi fyrir. En hér á landi, forseti, vantar forystu ríkisstjórnarinnar í loftslagsmálum. Það skortir ábyrgð og traust til að leiða mikilvægar og bráðnauðsynlegar aðgerðir, tímasettar og fjármagnaðar. Í ábendingum í skýrslunni segir, með leyfi forseta:

„Mikilvægt er að mótvægis- og aðlögunaraðgerðir auki ekki misskiptingu í samfélaginu. Sé þess ekki gætt eykst hætta á að það dragi úr áhrifum aðgerða, þær missi marks og skapi jafn vel aðrar samfélagslegar áskoranir.“

Ég hef þrisvar mælt fyrir þingsályktunartillögu okkar í Samfylkingunni um að fela ríkisstjórninni að gera tímasetta og fjármagnaða aðgerðaáætlun til að tryggja réttlát græn umskipti. Kallað yrði þá eftir samráði verkalýðsfélaga, sveitarfélaga og atvinnurekenda. Markmiðið væri að koma í veg fyrir ójafnrétti sem hlotist getur af loftslagsvá og tryggja að græn umskipti ýti undir aukinn jöfnuð í samfélaginu ásamt því að fjárlög og fjármálaáætlanir endurspegli vilja Íslands til þess að standa við skuldbindingar sínar á alþjóðavettvangi í loftslagsmálum.  Þingsályktunartillagan er nú til vinnslu í efnahags- og viðskiptanefnd og skýrslan sem kom út í morgun ætti að vera hvatning fyrir nefndarmenn að afgreiða hana hratt út úr nefndinni og til samþykktar hér í þingsal.


Ræðumaður: Logi Einarsson

Herra forseti. Þriðjudaginn 24. október er heilsdags kvennaverkfall á Íslandi og þá eru komin 48 ár síðan konur lögðu niður störf og mótmæltu um allt land með mjög eftirminnilegum hætti. Það er auðvitað sorgleg staðreynd að öllum þessum árum síðar séu konur enn í þeim sporum að þurfa að leggja niður störf og mótmæla en það er því miður veruleikinn. Í dag hafa konur 21% lægri atvinnutekjur en karlar. 40% kvenna verða fyrir kynbundnu ofbeldi á lífsleiðinni og samkvæmt nýjum þjóðarpúlsi Gallups um verkaskiptingu á heimili sinna konur í mun meira mæli heimilisstörfum en karlkyns makar þeirra. Þegar konur í gagnkynhneigðum samböndum voru spurðar um hvernig heimilisverkin skiptust á milli þeirra og maka sögðust 67% sinna þeim meira. Á sama tíma sögðust 12% karla sinna heimilisstörfum í meira mæli. Þegar kemur að umönnun barna sögðust 59% kvenna sinna þeim meira en karlkyns maki. 31% karla telja kvenkyns maka sinn sinna börnum sínum meira en einungis 2% kvenna telja karlkyns maka sinna börnum meira en þær.

Heyr, heyr.Þetta er auðvitað óboðleg staða, herra forseti. Um leið og ég hvet konur til að taka þátt næsta þriðjudag þurfum við karlar líka að taka þessa stöðu alvarlega. Við þurfum ekki síður að leggjast á árar til að breyta þessari ólíðandi stöðu. Við skulum sýna samstöðu með kröfum kvenna á þriðjudaginn og raunar alla daga. Óhjákvæmilega verða margir skólar og leikskólar óstarfhæfir og þess vegna vil ég hvetja feður, afa, bræður, til að gera ráðstafanir þennan dag og tryggja þátttöku kvenna í verkfallinu. Látum konur ekki einar standa í baráttunni fyrir jafnrétti.


Ræðumaður: Oddný G. Harðardóttir

Herra forseti. Vegna þessara orða forseta um að nú sé staðan svipuð og á síðasta þingi er rétt að rifja það upp að á síðasta vorþingi fór allt í klessu. Það fóru engin mál í gegn nema eitt og eitt dagsetningarmál og EES-mál og það var út af deilum á milli stjórnarflokkanna. Maður veltir fyrir sér fyrir hvern þessi kyrrstöðuríkisstjórn starfar. Hver er það sem hagnast á aðgerðaleysinu? Hér er ekki farið í brýn mál sem skipta miklu máli fyrir almenning í landinu. Málefnastaðan er svona, forseti, að það eru komin 19 stjórnarmál af þeim 113 sem eiga að koma samkvæmt þingmálaskránni á þessu haustþingi og það eru bara 25 þingfundadagar eftir af haustþingi. 113 mál eiga að koma inn samkvæmt dagskránni, 19 eru komin. Það er ekkert að gerast, forseti.


Ræðumaður: Jóhann Páll Jóhannsson

Forseti. Síðustu helgi var haldinn sérstakur blaðamannafundur til að tilkynna að ríkisstjórn Íslands væri ekki sprungin, þau vilja halda áfram vegna stórra áskoranna og fjölmargra verkefna, eins og hæstv. ráðherrar orðuðu það. En hvaða verkefna? Síðasta löggjafarþing var eitt það verkminnsta í manna minnum. Málin skiluðu sér seint og illa og á endanum náðist sátt milli stjórnarflokkanna um fátt annað en að slátra málunum þeirra. Og nú er komin upp aftur þessi staða að ríkisstjórnin hefur varla nein mál til að mæla fyrir. Í dag eru bara þingmannamál á dagskrá, mál sem allir vita að verða ekki að lögum og verkefnastaðan er svo fátækleg hjá ríkisstjórninni að það hefur verið biðlað sérstaklega til stjórnarandstöðunnar að halda hér uppi dagskránni með þingmannamálum sem munu svo drepast inni í nefndum.

Hæstv. forseti. Hvað er eiginlega að frétta? Er kannski tímabært að hæstv. forseti banki aðeins í ríkisstjórnina og vekji hana þannig að hún geti farið að koma sér að verki?


Ræðumaður: Logi Einarsson

Herra forseti. Mér þótti ágætt og vænt um það í rauninni að þessi tiltekni þingmaður birtist með þetta mál vegna þess að ég veit að hann hefur áhuga á þessu, hann hefur vit á þessu og hann hefur talað um þetta í langan tíma þannig að mér fannst felast ákveðinn trúverðugleiki í því. Ég er bara ánægður að fylgja honum sem meðflutningsmaður, treysti honum vel til þess að berjast fyrir þessu. En ég er bara að blása honum smá anda í brjóst og hann verður þá að sýna það í sínum nefndarstörfum í fjárlaganefnd að hann meini eitthvað með því vegna þess að það er einfaldlega ekki hægt að sætta sig við það að stjórnarþingmenn séu sífellt að koma með einhvern óskalista og alveg frábær mál, veifa því og senda á Austurgluggann eða Dag á Akureyri og hvert sem er og birta það en eru síðan ekki tilbúnir til að berjast fyrir því í fjárlaganefnd. Ég minni bara á það sem fyrrverandi fjármálaráðherra tönnlaðist nú á í tíma og ótíma: Fjárveitingin liggur hjá þinginu, sagði hann ævinlega. Samt alltaf fullviss um að það yrði náttúrlega bara afgreitt nákvæmlega eins og hann vildi. Sýnum núna hvar fjárveitingin liggur, hún liggur hjá þinginu, og látum það ekki koma fyrir að Landhelgisgæslan sé eins fjármögnuð og hún hefur verið og það sé gerð aðhaldskrafa á hana í ofanálag og þá getum við hv. þingmaður talað betur saman vegna þess að þá eru miklu meiri líkur á að við náum þessu næsta skrefi sem ég veit að hv. þingmann dreymir um og ég skal berjast með honum í því.


Ræðumaður: Logi Einarsson

Herra forseti. Jú, vissulega erum við sammála um að þetta getur tekið tíma og málið er gott og ég styð það. En það er ekki gott fyrir áframhaldið að lækka sig úr núllpunkti. Ef þú ætlar að hoppa yfir eins metra rá þá er betra að fara af núllpunkti heldur en að stíga niður um þrjú skref og þurfa að bæta við hálfum metra. Ég er að benda á að það er verið að gera 2% aðhaldskröfu á rekstur sem er ekki bara í járnum heldur vantar 600 milljónir inn í. Ég hlýt að endurtaka spurningu mína til hv. þingmanns: Mun hann sætta sig við að það sé gerð 2% aðhaldskrafa á Landhelgisgæsluna? Líkurnar á því að þetta birtist með ásættanlegum hætti í næstu fjármálaáætlun og við sjáum inn í framtíðina að þetta verði gerlegt minnka auðvitað ef við erum að gefa eftir. Er ekki hv. þingmaður sammála mér um það? Væri ekki líklegra að við gætum tekið skref upp á við ef við höldum a.m.k. í horfinu? Ég hlýt þá bara að endurtaka það þó að ég viti að hv. þingmaður er í andsvörum við mig en ég ekki við hann, en ég hlýt að endurtaka það: Mun hv. þingmaður sætta sig við 2% aðhaldskröfu á stofnun sem berst í bökkum?


Ræðumaður: Logi Einarsson

Herra forseti. Ég átta mig á að andsvörum er lokið en ég ætla nú samt að grípa orðið þar sem hv. þingmaður sleppti því. Ég var ekkert að gera kröfu um að hv. þingmaður hefði endilega komið inn á þetta í fjárlögum, ég var bara að benda á að hann hefði ekki gert það og þess vegna fannst mér tilvalið tækifæri að nota andsvör til að inna hann eftir þessu. Ég er heldur ekkert að reikna með því að hlutir gerist einn, tveir og þrír og ég veit að þetta er þingsályktunartillaga sem ég styð og er á og vona svo sannarlega að nái framgangi. En hér erum við ekki að ræða um stöðu, hv. þingmaður, þar sem um er að ræða kyrrstöðu og eftir einhver misseri komumst við á þann stað að geta látið þennan draum, þennan nauðsynlega draum, verða að veruleika. Við erum að sjá bakslag, hv. þingmaður. Að öðru óbreyttu er 600 millj. kr. halli á Gæslunni og hún fær 2% aðhaldskröfu. Við erum með orð dómsmálaráðherra frá því í síðustu viku um að það sé búið að ganga eins langt í hagræðingu og mögulegt er og við erum í sömu ræðu að hlusta á ráðherra segja að Landhelgisgæslan sé að glíma við gríðarlega alvarlega stöðu. Og í þriðja lagi heyrum við hæstv. ráðherra segja að ef ekkert verði að gert þá þurfi að selja skip, þyrlu eða flugvél. Þetta er nú staðan sem við erum í.

Ég er einfaldlega að óska eftir því að stjórnarmeirihlutinn, sem hefur fjárlögin meira eða minna í hendi sér, andæfi þessum áformum sem geta auðveldlega stefnt ótal Íslendingum í hættu. Við höfum séð hvernig samþjöppun á heilbrigðisþjónustunni síðustu áratugi hefur bitnað á aðgengi og verið á kostnað hinna dreifðari byggða. Í því ljósi er þetta mjög gott mál vegna þess að það er rétt sem hv. þingmaður kemur inn á að það getur skipt höfuðmáli hvort sjúklingurinn kemst undir góðar læknishendur á mjög skömmum tíma. Og það er líka rétt að við þingmenn kjördæmisins fengum ágætiskynningu á því hjá Birni Gunnarssyni lækni hvernig flókin stærðfræðilíkön hafa sýnt að það er hægt að bæta þetta til mikilla muna með því að vera með þyrlu til taks, léttari þyrlu kannski, fjarri þéttbýlinu hér.

Fólk hefur einfaldlega réttmætar væntingar um allt land til þjónustu. Það var á sínum tíma samkomulag um það, þegar við brutumst til sjálfstæðis, að á sama tíma og við yrðum að byggja upp helstu stofnanir landsins hér þá yrði fólk ekki skilið út undan annars staðar. Lengi vel fram eftir öld voru stærri og öflugri sjúkrahús og heilbrigðisstofnanir um land allt en með tíð og tíma, hugsanlega með röngum áherslum en hugsanlega líka aukinni tækni, hefur þetta þjappast saman meira eða minna á tvo staði, þ.e. Landspítala hér og svo Sjúkrahúsið á Akureyri. Það er mjög brýnt að við sinnum samgöngum og fyrstu hjálp. Þess vegna eru samgöngur í þessu ljósi heilbrigðismál, hvort sem eru á landi eða í lofti.

Það er þetta sem ég hef áhyggjur af við frumvörp af þessu tagi. Við sjáum það allt haustið hvernig stjórnarþingmenn koma með sinn óskalista. Ég er ekki að draga eitt augnablik í efa að þeir brenna fyrir því en þá verður einfaldlega að gera meira heldur en að sætta sig við að fjárlögin fari óbreytt í gegn og þá verða stjórnarliðar að rísa undir þeirri ábyrgð og sýna að þeir trúi virkilega á það sem þeir bera á borð fyrir okkur af því að hér er ekki um kyrrstöðufjárstöðu að ræða. Hér er verið að minnka peninga til Landhelgisgæslunnar.

Við þingmenn Samfylkingarinnar fórum á tugi funda um heilbrigðismál um allt land og það var mjög merkilegt að sjá hvað áherslurnar voru ólíkar í þéttbýlinu, hér á höfuðborgarsvæðinu og kannski á Akureyri og Eyjafjarðarsvæðinu, og svo í dreifbýlinu. Hér talaði fólk um allt aðra hluti heldur en fólk í dreifbýlinu. Þar var talað mjög mikið um sjúkraflutninga. Þar var talað mjög mikið um hvað það væri mikilvægt að komast fljótt undir læknishendur. Ef ég á að lýsa því í einni setningu hvernig ég upplifði þetta þá fannst mér fólkið í hinu mesta dreifbýli vera orðið óþægilega nægjusamt. Óþægilega nægjusamt. Það endurspeglar auðvitað bara alvarleika málsins.

Ég ítreka að ég styð þessa þingsályktunartillögu. Samfylkingin styður þessa þingsályktunartillögu en við munum halda því líka til haga sem hæstv. dómsmálaráðherra hefur sagt að ef ekki kemur aukið fjármagn til Gæslunnar í þessum fjárlögum þá þarf að draga saman. Þá þarf að selja flugvél, þyrlu eða skip. Það er ekki öfundsvert val að standa frammi fyrir, ekki síst þegar við ætlum að fjölga um eina þyrlu, hv. þingmaður talar um að hér eigi að nýta þriðju þyrluna en engu að síður þarf áhöfn á hana, væntanlega og í því liggja kannski þessar 500 milljónir. Ég skal berjast með hv. þingmanni fyrir þessari þyrlu sem verður staðsett á norðausturhorninu. En ég ætlast til að hann sýni það þá í verki þegar hann fjallar um og greiðir á endanum atkvæði um fjárlögin.


Ræðumaður: Logi Einarsson

Herra forseti. Það stefnir í 600 millj. kr. halla hjá Landhelgisgæslunni. Hæstv. dómsmálaráðherra segir með leyfi: „Ég er þeirrar skoðunar að Landhelgisgæslan sé búin að gera allt sem í hennar valdi stendur til þess að ná aukinni hagræðingu …“ Sem sagt, það er búið að ganga eins langt og hægt er í hagræðingu. Samt birtast fjárlögin með 600 millj. kr. halla.

Hv. þingmaður kemur hér fram með mál sem kostar 700 millj. kr. á fyrsta ári og 500 millj. kr. eftir það. Ég er sammála honum um að það er brýnt. En jafnvel þó að við horfum fram í tímann og inn í fjármálaáætlun, finnst hv. þingmanni fjárlögin núna  vera vísbending um að það eigi að spýta í lófana?

Nú er hv. þingmaður í fjárlaganefnd, eins og komið hefur fram, og því spyr ég bara beint út hvort hann styðji þá 2% aðhaldskröfu sem á að gera til Landhelgisgæslunnar, sem samkvæmt hæstv. dómsmálaráðherra er búin að gera allt sem hún getur til að hagræða, þ.e. Landhelgisgæslan. Það er auðvitað bara gott að fá það fram hér vegna þess að ég fór yfir ræður hv. þingmanns í umræðunni um fjárlög fyrr í haust og hann kom ekkert inn á þessi mál. Hann vék ekkert að áhyggjum vegna Landhelgisgæslunnar eða þeirrar aðhaldskröfu sem  verið væri að gera þar eða þess niðurskurðar eða uppsafnaða halla. Ég þarf því að fá að vita það til þess að þetta sé trúverðugt áfram, hvort hv. þingmaður muni þá berja í borðið inni í fjárlaganefnd. Og ef það gerist ekki að þessar 600 milljónir komi inn til að halda óbreyttum rekstri og helst meiri peningar til þess að styðja við áform þingmannsins, mun hann  þá ekki bara hafna því að samþykkja þetta fjárlagafrumvarp?


Ræðumaður: Logi Einarsson

Herra forseti. Við í Samfylkingunni styðjum þetta mál enda er það í samræmi við þá stefnu og forgangsröðun sem við  settum fram í heilbrigðismálum nú í haust. En þótt Samfylkingin styðji málið þá vakna spurningar eftir vikuna hvort ríkisstjórnin styðji málið og hvort hæstv. dómsmálaráðherra Sjálfstæðisflokksins gerir það, vegna þess að í óundirbúnum fyrirspurnatíma í síðustu viku spurði hv. þm. Kristrún Frostadóttir, formaður Samfylkingarinnar, um það hvort dómsmálaráðherra teldi ásættanlegt að vega að Landhelgisgæslunni eins og gert er í fjárlögum og hvort styrking sjúkraflutninga með þyrlu og áhöfn væru hugsanlega í uppnámi vegna þess hvernig fjárlögin líta út. Í stuttu máli  svaraði hæstv. dómsmálaráðherra, með leyfi orðrétt: „Það liggur alveg fyrir að það þarf að koma aukið fjármagn eða það þyrfti að selja flugvél, skip eða þyrlu.“ Sem sagt, með öðrum orðum: Með óbreyttum fjárlögum gæti þyrlunum okkar fækkað en ekki fjölgað eins og þetta ágæta mál gerir ráð fyrir.

Ég spyr því: Er full alvara í þessu máli og hefur þingmaður trú á því að eitthvað breytist þannig milli umræða að hægt sé að fjármagna það? Eða styður hv. þingmaður kannski ekki fjárlögin eins og þau eru og mun hann greiða atkvæði gegn þeim ef það verður ekki tryggt fé sem vantar?


Ræðumaður: Logi Einarsson

Herra forseti. Ég hef ekki miklu við þetta að bæta en ég ætla þó að ítreka það sem ég sagði áðan, að þetta snýst auðvitað um það líka hver það er sem ákvarðar refsinguna. Við erum með þrískiptingu ríkisvaldsins. Við erum með dómsvald, löggjafarvald og framkvæmdarvald og það er auðvitað miklu gagnsærra að það sé þá dómsvaldið sem tekur ákvörðun um þetta og að verjendur geti leiðbeint skjólstæðingum sínum um það hvers þeir mega vænta. Það sé ekki háð duttlungum einstaklinga á vegum framkvæmdarvaldsins hvað verður. Ég tek undir aftur, aðalatriðið er að við þróum okkar refsistefnu á þann hátt að hún leiði til betrunar.


Ræðumaður: Logi Einarsson

Herra forseti. Ég þakka hv. þingmanni kærlega fyrir að taka svona vel í þetta og ég er sammála þingmanninum um að við eigum að þróa áfram okkar fangelsismál með það fyrir augum að þau séu líklegri til að leiða til betrunar frekar en refsivistar. Í þessu tilfelli, eins og kom fram í greinargerðinni, þá vill það oft verða þannig að dómarar veigra sér við að dæma til óskilorðsbundinnar refsingar ef brotamaður er ungur og það safnast upp margir skilorðsbundnir dómar sem hafa svo áhrif á þyngd dóms þegar hann á endanum verður óskilorðsbundinn. Miklu réttara er að fara mildilegri leið að hlutunum og aðstoða einstaklinginn sem, eins og hv. þingmaður kemur inn á, hefur oft ratað af klaufa- eða vitleysishætti úti í hegðun sem hefði betur verið látið ógert. En við þekkjum öll að það er auðvelt að misstíga sig. Takk fyrir að taka vel í þetta.


Ræðumaður: Logi Einarsson

Herra forseti. Ég mæli fyrir frumvarpi til laga um breytingu á almennum hegningarlögum, nr. 19/1940, og það er um samfélagsþjónustu ungra brotamanna. Flutningsmenn eru auk mín hv. þingmenn Kristrún Frostadóttir, Dagbjört Hákonardóttir, Jóhann Páll Jóhannsson, Oddný G. Harðardóttir, Þórunn Sveinbjarnardóttir, Sigmar Guðmundsson, Ásthildur Lóa Þórsdóttir, Eyjólfur Ármannsson, Guðmundur Ingi Kristinsson og Jakob Frímann Magnússon. Um er að ræða þrjár lagagreinar.

„1. gr.

Á eftir 57. gr. laganna kemur ný grein, 57. gr. b, sem verður þá svohljóðandi:

Þegar aðili er ungmenni á aldrinum 15–21 árs er heimilt að ákveða í dómi að setja sérstakt skilyrði um samfélagsþjónustu fyrir frestun fullnustu refsingar skv. 57. gr. Í dómi skal tiltaka tímafjölda og á hve löngum tíma samfélagsþjónustan skuli innt af hendi. Tímafjöldi samfélagsþjónustu skal minnst vera 40 klukkustundir og mest 480 klukkustundir.

Forsenda þess að slík samfélagsþjónusta komi til álita er að aðili teljist hæfur til samfélagsþjónustu á grundvelli athugunar á persónulegum högum hans og að aðili afpláni ekki fangelsisrefsingu eða sæti gæsluvarðhaldi.

Samfélagsþjónusta er bundin eftirfarandi skilyrðum:

1.   Að aðili hljóti ekki kæru fyrir refsiverðan verknað á þeim tíma sem samfélagsþjónusta er innt af hendi.

2.   Að aðili sæti umsjón og eftirliti Fangelsismálastofnunar eða annars aðila sem hún ákveður þegar samfélagsþjónusta er innt af hendi.

Auk skilyrða 3. mgr. má ákveða að samfélagsþjónusta verði bundin eftirfarandi skilyrðum:

1.   Að aðili hlíti fyrirmælum umsjónaraðila um dvalarstað, nám, vinnu, umgengni við aðra menn og iðkun tómstundastarfa.

2.   Að aðili neyti hvorki áfengis né ávana- og fíkniefna.

Heimilt er að krefjast þess að aðili undirgangist rannsókn á öndunarsýni eða blóð- og þvagrannsókn til að athuga hvort hann hafi rofið skilyrði 2. tölul. 4. mgr. Synjun aðila á slíkri rannsókn gildir sem rof á skilyrðum í samfélagsþjónustu.

Um rof á skilyrðum samfélagsþjónustu gildir 59. gr., en sé rof á skilyrðum hennar eða brot hvorki alvarlegt né ítrekað má veita áminningu.

2. gr.

Á eftir orðunum „skv. 1.–6. tölul. 3. mgr. 57. gr.“ í 1. mgr. 59. gr. laganna kemur: eða 3. og 4. mgr. 57. gr. b.

3. gr.

Lög þessi öðlast þegar gildi.“



Sambærilegt frumvarp hefur verið lagt fram í sex skipti, nú síðast á 152. löggjafarþingi, en það náði ekki fram að ganga í neinu af þessum skiptum.

„Markmið frumvarpsins er að hægt verði að veita ungum brotamönnum meira aðhald og þannig mögulega koma í veg fyrir að þeir leiðist á braut frekari afbrota. Í þessu augnamiði er lagt til að dómarar fái heimild til að ákveða í dómi að setja viðbótarskilyrði fyrir skilorðsbundinni frestun á fullnustu refsingar skv. 57. gr. almennra hegningarlaga í formi samfélagsþjónustu þegar um er að ræða ungmenni á aldrinum 15–21 árs. Með því móti mætti nýta samfélagsþjónustu fyrir þennan aldursflokk þegar dómari metur það svo að skilorðsbundinn dómur án samfélagsþjónustu nægi ekki til að leiða viðkomandi inn á brautir löghlýðni. Hætt er við því að núverandi fyrirkomulag verði til þess að dómarar dæmi ungmenni ítrekað í skilorðsbundið fangelsi og veigri sér við því að dæma þau til óskilorðsbundinnar refsingar og þegar til afplánunar kemur hafi langur skilorðstími safnast upp.“ — Sem hefur svo áhrif á dóma þar á eftir.

„Á Íslandi hefur dómari einungis það úrræði, í mörgum málum, að dæma fólk í fangelsi, skilorðsbundið eða óskilorðsbundið. Maður sem er dæmdur í allt að 12 mánaða óskilorðsbundið fangelsi getur sótt um það til Fangelsismálastofnunar að afplána heldur með samfélagsþjónustu, sbr. 37. gr. laga um fullnustu refsinga, nr. 15/2016. 1 Það er sem sagt á valdi stjórnvalds að ákveða hvort maður sem er dæmdur í fangelsi afplánar það frekar með samfélagsþjónustu eða ekki. Við þetta eru ýmsir ókostir. Í fyrsta lagi er vafamál hvort þetta uppfylli skilyrði stjórnarskrárinnar um þrígreiningu ríkisvaldsins, að stjórnvald breyti nýuppkveðnum dómum dómsvaldsins. Í öðru lagi hefur það sjónarmið komið fram í skrifum fræðimanna að óvíst sé hvort núverandi fyrirkomulag uppfylli kröfur stjórnarskrárinnar um skýrleika refsiheimilda og að réttaröryggi almennings væri betur tryggt með því að dómstólar kveði á um útfærslu refsinga. Í þriðja lagi er þetta afar ógagnsætt. Ákvarðanirnar eru ekki birtar, eins og dómar, og því geta dómþolar ekki áttað sig á því hvort þeir njóti jafnræðis við aðra í svipaðri stöðu. Vegna þessa ógagnsæis geta verjendur hvorki upplýst skjólstæðinga sína nægilega, við meðferð máls, um hvers þeir geta vænst né byggt málatilbúnað sinn upp með þetta úrræði í huga.

Þau rök er lúta að þrígreiningu ríkisvalds og ógagnsæi eiga reyndar við um alla sem dóm hljóta, ekki einungis ungmenni. Eigi að síður er lagt til að byrjað verði á að heimila dómara að setja þetta skilyrði fyrir frestun refsingar að því er ungmenni varðar, en eðlilegt að Alþingi skoði í framhaldinu einnig hvort þetta ætti að vera almennt úrræði.

Samfélagsþjónusta felur í sér tímabundið ólaunað starf í þágu samfélagsins, svo sem líknar- eða félagsstarf ýmiss konar, sem er unnið utan vinnutíma dómþola þannig að hann geti stundað atvinnu sína eða nám á meðan og verið virkur þjóðfélagsþegn. Þetta úrræði er sjaldnast nýtt þegar kemur að ungum brotamönnum vegna þeirrar stefnu sem hefur verið mörkuð að samfélagsþjónusta teljist fullnustuúrræði sem komi einungis til skoðunar í tilviki óskilorðsbundinna dóma samkvæmt lögum um fullnustu refsinga, nr. 15/2016. Óskilorðsbundnir dómar eru hins vegar almennt ekki kveðnir upp yfir yngstu brotamönnunum, enda þrautalending, og er einungis beitt í þeim málum þar sem talið er óverjandi með tilliti til almannahagsmuna og réttaröryggis að beita skilorðsbundnum dómi. Það er ljóst að samfélagsþjónusta getur verið heppilegri en óskilorðsbundinn fangelsisdómur fyrir unga afbrotamenn ásamt því að hafa mögulega verulegt uppeldislegt gildi. Úrræði samfélagsþjónustunnar getur haft varnaðaráhrif fyrir ungmenni sem og tækifæri til þess að ná til þeirra sem leiðst hafa á braut afbrota. Þannig skapast færi á að hafa eftirlit með ungum dómþolum og gera tilraun til að hafa jákvæð áhrif á viðkomandi. Þessu verður ekki komið við með dómi sem ekki er bundinn þessu skilyrði.

Mikilvægt er að tryggja að slíkur valkostur sé til staðar fyrir dómstóla landsins í málum sem varða unga brotamenn. Slíkt væri í samræmi við þróun á Norðurlöndum þar sem aukin áhersla hefur verið lögð á úrræði til að hvetja ungmenni til góðrar hegðunar, til að axla ábyrgð á gjörðum sínum og leiða unga brotamenn aftur inn á brautir löghlýðni með margs konar stuðningi og eftirfylgni.

Samfélagsþjónusta var fyrst lögfest með lögum um samfélagsþjónustu, nr. 55/1994. Um var að ræða tilraunatímabil og var ákveðið að samfélagsþjónusta yrði ákvörðuð af stjórnvöldum sem fullnustuúrræði. Í athugasemdum með frumvarpinu kom fram að ef ákveðið yrði að samfélagsþjónusta fengi varanlegan sess síðar kæmi vel til álita að fella ákvæði um hana inn í almenn hegningarlög og tekið fram að víðast erlendis væri dómstólaleiðin farin. Samfélagsþjónusta telst enn til fullnustuúrræðis hér á landi og er ákvörðunartaka og eftirlit á forræði Fangelsismálastofnunar samkvæmt lögum um fullnustu refsinga, nr. 15/2016. Með frumvarpi þessu er ekki ætlunin að breyta þessu almenna fyrirkomulagi heldur einungis að bæta þessu úrræði við möguleika dómara í málum er varða unga brotamenn sem þurfa meiri leiðbeiningu og aðhald en hefðbundin skilorðsbundin refsing veitir. Sú afmarkaða nálgun felur hins vegar ekki í sér að samfélagsþjónusta muni hér eftir teljast til sjálfstæðrar viðurlagategundar líkt og í mörgum nágrannaríkjum okkar. Slík umræða verður að bíða um sinn, en um nánari upplýsingar um það álitaefni vísast til 647. máls sem lagt var fram á 133. löggjafarþingi en hlaut ekki framgang.

Gert er ráð fyrir að Fangelsismálastofnun sjái um framkvæmd og fullnustu samfélagsþjónustu af þessu tagi líkt og almennt gildir. Felur það í sér að Fangelsismálastofnun sér um að finna vinnustaði sem hæfa ungum aldri brotamanns. Almennt er aðallega um að ræða líknar- og félagsstörf hjá félagasamtökum og opinberum stofnunum. Eftirlitið felst í því að fulltrúi frá Fangelsismálastofnun fer jafnan á vinnustaðinn og fylgist reglulega með framvindu mála ásamt því að kalla viðkomandi aðila til viðtals eftir atvikum. Þar sem markmið frumvarpsins er að veita aukið aðhald er mikilvægt að eftirlitið sé markvisst og gripið sé til viðeigandi úrræða eins fljótt og verða má virði hinn ungi brotamaður ekki þau skilyrði sem í dómi felast og sinni ekki samfélagsþjónustu sem skyldi. Við minni háttar rofi á skilyrðum má veita áminningu, en ella fer um slík tilvik eftir ákvæðum 59. eða 60. gr. almennra hegningarlaga, nr. 19/1940. Væri það þá í höndum dómara að meta hvort samfélagsþjónusta teldist fullreynd og eftir atvikum gera viðeigandi breytingar varðandi fullnustu refsingar.“

Í frumvarpinu er einnig fjallað um einstakar greinar frumvarpsins sem ekki er ástæða til að orðlengja um hér en áhugasamir geta kynnt sér á vef Alþingis.

Herra forseti. Að lokinni þessari umræðu er lagt til að málið gangi til allsherjar- og menntamálanefndar.


Ræðumaður: Þórunn Sveinbjarnardóttir

Hæstv. forseti. Mig langar til að byrja á að vitna í skýrslu sem kom út í Noregi fyrir ekki mjög löngu. Þar tóku vísindamenn frá sjö stofnunum og háskólum sig saman, rannsóknarefnið var auðvitað áhrif sjókvíaeldis og hver var niðurstaðan? Jú, hún var sú að erfðablöndunin væri umtalsverð og hætta steðjaði að villtum laxastofnum þar. Hvað kom næst í röðinni? Laxalúsin. Mikil hætta stafar líka af henni og nú er verið að eitra fyrir laxalúsinni hér um alla firði. Nú veit ég ekki hvaða rannsóknir hv. þm. Teitur Björn Einarsson hefur verið að lesa en ég held það væri ráð að hv. þingmenn í atvinnuveganefnd, jafnvel með umhverfis- og samgöngunefnd, tækju sig saman um að lesa nýjustu vísindagreinar um áhrif sjókvíaeldis á villta laxastofna í Norður-Atlantshafi. Við verðum að komast á sama stað í upplýsingu og þekkingu um þessi mikilvægu mál.

Hitt sem ég ætla að reyna að koma að í þessari örstuttu ræðu er að benda á mikilvægi opinbers eftirlits. Ég vil aldrei aftur heyra þingmenn Sjálfstæðisflokksins, Framsóknarflokksins eða annarra flokka hér í þessu púlti tala um eftirlitsiðnaðinn. Við þurfum vel fjármagnað og faglegt eftirlit með allri atvinnustarfsemi, þar á meðal sjókvíaeldi eins og reynslan sannar og sýnir. Þess vegna vil ég fagna því að það eigi að setja meira fé í það hjá Matvælastofnun og Hafró. Vonum að það dugi um hríð, við erum að tala um næstu tvö ár hafi ég skilið hæstv. ráðherra rétt.

Að lokum langar mig að nota síðustu tíu sekúndurnar til að spyrja hæstv. ráðherra hvaða rannsóknir séu í gangi eða hvaða ráðstafanir sé verið að gera til að hætta notkun erlendra stofna í sjókvíaeldi.


Ræðumaður: Jóhann Páll Jóhannsson

Virðulegur forseti. Ég vil þakka hv. þm. Lilju Rannveigu Sigurgeirsdóttur fyrir að standa fyrir þessari umræðu. Regluverk um sjókvíaeldi, hvatarnir og viðurlögin þurfa að vera með þeim hætti að það borgi sig ekki að standa í þessum rekstri nema hlutirnir séu í lagi og vistkerfisáhrifin séu lágmörkuð með bestu mögulegu tækni og öruggustu aðferðum sem völ er á. Þetta er grundvallaratriði og það verður engin sátt um þessa grein nema hert verði verulega á eftirlitinu og þeim kröfum sem eru gerðar til fyrirtækjanna.

Hér hefur verið talað um slysasleppingar en það er auðvitað ekkert hægt að líta á það eins og hvert annað slys þegar kynþroska eldislaxar sleppa í tugþúsundatali og menga villtu laxastofnana okkar. Ef viðmiðið þegar kemur að laxastroki á að vera „zero tolerance“, svo ég sletti, en þetta er orðalag sem ég held að ráðuneytisstjóri matvælaráðuneytisins hafi notað og gott ef ekki ráðherra líka á blaðamannafundi núna á dögunum, og ef við ætlum að setja ábyrgðina og sönnunarbyrðina alfarið á fyrirtækin sjálf þá ættum við kannski bara að hætta að nota orðið slysaslepping og tala um gáleysissleppingu.

Mér líst vel á þær aðgerðir sem eru boðaðar í nýrri stefnu hæstv. matvælaráðherra um lagareldi og ég hlakka til frekari umfjöllunar um þá vinnu hér á Alþingi. Ég held að hér sé hæstv. ráðherra að gera vel. Það væri fróðlegt að heyra frá ráðherra í seinni ræðu hennar hvort hún geri ráð fyrir að þær hertu reglur sem til að mynda verður mælt fyrir í frumvarpi til laga um fiskeldi hér á vorþingi muni koma strax til framkvæmda eða hvort fyrirtækjunum verði gefinn einhver nokkurra ára aðlögunartími þegar kemur að þessum grundvallaraðgerðum sem er fjallað um í stefnunni.

Forseti minnir á að þingmálið er íslenska og þingmönnum er ráðlagt að finna íslenskun á því orðalagi sem þeir telja nauðsynlegt að koma á framfæri.


Ræðumaður: Dagbjört Hákonardóttir

Virðulegi forseti. Ég lít á það sem skyldu stjórnvalda að gera almenningi kleift að taka ötul og stórstíg skref í átt að breyttum ferðavenjum. Þar gildir að gefa í varðandi Strætó því að við getum ekki búið við óbreytt ástand. Við verðum að standa vörð um markmið samgöngusáttmála höfuðborgarsvæðisins, ekki síst í kjölfar heimsfaraldurs þar sem farþegatekjur drógust verulega saman á sama tíma og stjórnvöld báðu um að haldið yrði úti óskertri þjónustu.

Í umsögn Reykjavíkurborgar við frumvarp til fjárlaga sem nú liggur fyrir kemur fram að stjórnvöld hafa aðeins viljað láta brot af þeirri fjárhæð af hendi rakna til Strætós, eða aðeins 120 millj. kr. af því 990 millj. kr. aukaframlagi sem sóst var eftir. Þetta er svarið við skertum farþegatekjum sem námu 1,7 milljörðum kr. á tveggja ára tímabili. Strætó stendur frammi fyrir gífurlega erfiðri stöðu og hefur verið að ganga á eigið fé sem og uppsafnað handbært fé sem átti að nota til að endurnýja flotann og bæta þjónustu, að ótöldum þeim áhrifum sem heimsmarkaðshækkanir á olíu hafa haft á reksturinn. Fast framlag ríkisins hefur jafnframt hvorki verið verðbætt frá 2014 né hafa framlög til almenningssamgangna á höfuðborgarsvæðinu notið sömu hækkana og á öðrum landsvæðum eða aðrar samgönguleiðir á sviði almenningssamgangna.

Ég vil taka undir orð borgarstjóra um að það sé algjört ábyrgðarleysi af ríkinu að leggja fram fjárlagafrumvarp sitt án þess að bæta sveitarfélögunum upp það sem vantar í fjármögnun þeirra, sem hefur gríðarleg og alvarleg áhrif á fjárhag sveitarfélaganna og verkefni um allt land.

Í stjórnarsáttmála ríkisstjórnarinnar segir að unnið verði að áframhaldandi uppbyggingu og fjármögnun á hágæðaalmenningssamgöngum og öðrum samgöngumannvirkjum á grundvelli sáttmálans. Fyrr má nú aldeilis vera. Sér ríkisstjórn Katrínar Jakobsdóttur fyrir sér að þetta verði til þess að fækka bílum sem aka um með einum farþega í umferðinni með tilheyrandi umhverfisspjöllum? Verður þetta stolt þeirrar ríkisstjórnar sem nú situr til loftslagsmála og breyttra ferðavenja?


Ræðumaður: Jóhann Páll Jóhannsson

Virðulegi forseti. Hæstv. utanríkisráðherra Bjarni Benediktsson sagði í Silfrinu í gær að ef Ísraelsher stigi yfir þær línur sem alþjóðalög marka þá myndi Ísland fordæma það.

Förum aðeins yfir stöðuna. Alþjóðaheilbrigðismálastofnunin áætlar að 2.800 manns hafi verið drepin á Gaza-svæðinu frá því að átökin hófust í síðustu viku, þar af 1.400 konur og börn. 115 árásir hafa verið gerðar á spítala og sjúkrastöðvar, segir stofnunin, sem gengur í berhögg við alþjóðleg mannúðarlög. Alþjóðaráð Rauða krossins hefur sent út neyðarkall vegna fyrirmæla ísraelskra yfirvalda til íbúa Gaza um að yfirgefa heimili sín innan sólarhrings. Þetta er brot á alþjóðalögum, segir Rauði krossinn. Það er líka brot á alþjóðalögum að skrúfa fyrir vatn, rafmagn, eldsneyti, mat og lífsnauðsynjar til óbreyttra borgara. Munum hér að hátt í helmingur íbúa Gaza-svæðisins eru börn og ungmenni.

Á fimmtudag gáfu sérfræðingar Sameinuðu þjóðanna og fulltrúar á sviði mannúðar- og mannréttindamála frá sér afgerandi fordæmingu á grimmdarverkum Hamas-samtakanna sem beindust gegn óbreyttum borgurum í Ísrael. Þetta hafa íslensk stjórnvöld líka gert með mjög afdráttarlausum hætti og með réttu. Það sem fulltrúar Sameinuðu þjóðanna gerðu líka er að þeir fordæmdu ólöglegt umsátur Ísraelshers og árásir á palestínska borgara á Gaza. Þetta er hóprefsing, sögðu þeir, og það er brot á alþjóðalögum. Alþjóðaráð Rauða krossins og sérfræðingar Sameinuðu þjóðanna telja aðgerðir Ísraelshers gagnvart óbreyttum borgurum á Gaza vera skýr brot á alþjóðalögum, telja að báðir aðilar fyrir botni Miðjarðarhafs séu að fremja stríðsglæpi. En hvað þarf að ganga á til þess að hæstv. utanríkisráðherra Íslands, Bjarni Benediktsson, viðurkenni þetta með afdráttarlausum hætti? Hvað þarf að ganga á til þess að íslensk stjórnvöld viðurkenni að hér hefur fyrir löngu verið stigið yfir þær línur sem alþjóðalög marka, að stríðsglæpur er stríðsglæpur, sama hver fremur hann?


Ræðumaður: Þórunn Sveinbjarnardóttir

Hæstv. forseti. Í dag og á morgun fer fram ráðstefna um mannréttindamiðaða fíknistefnu hér í Reykjavík. Að henni standa Rótin og RIKK, rannsóknarstofnun í jafnréttisfræðum við Háskóla Íslands. Þau gera þetta til að vekja athygli á mikilvægi vandaðrar stefnumótunar þegar kemur að heilbrigðisþjónustu vegna fíknivanda við karla, konur og kvár. Þau gera þetta til þess að fá hingað nýjustu strauma og stefnur í þessum málaflokki og stuðla að faglegri og vandaðri stefnumótun hins opinbera. Þau setja fíknivandann undir ljósker mannréttinda, skaðaminnkunar, kynjaðra og félagslegra áhrifaþátta og hvernig ofbeldi og áföll geta haft lífsmótandi áhrif á fólk, eins og við þekkjum öll, og jafnvel stuðlað að miklum fíknivanda.

Ég vek athygli þingheims á þessari ráðstefnu og á frumkvæði Rótarinnar sem stofnuð var fyrir u.þ.b. áratug til að bæta heilbrigðisþjónustu við konur sem glíma við fíkni- og vímuefnavanda. Rótin hefur lyft grettistaki í þessum málum með því að setja í kastljós fjölmiðla og almennings þjónustu í heilbrigðiskerfinu við konur sem glíma við fíknivanda og nauðsyn þess að hafa kynjaða nálgun á þá þjónustu og gera hana í samræmi við kröfur 21. aldarinnar til heilbrigðisþjónustu. Það er mikill fengur að því fyrir okkur sem samfélag að konurnar sem stofnuðu Rótina skuli hafa núna í áratug unnið að þessari mikilvægu vitundarvakningu, þær eru síður en svo hættar, og upplýst okkur hin.


Ræðumaður: Logi Einarsson

Herra forseti. Já, gerum það endilega og sameinumst um það. Við getum örugglega náð sameiginlegum markmiðum sem eru til góðs. Við höfum hins vegar einblínt of mikið á tæknilega hlið bygginga og lítið á óefnisleg gæði. Það er góð ástæða fyrir því að okkar fremstu einstaklingar á sviði skipulagsmála fyrir mörgum áratugum voru ekkert arkitektar eða verkfræðingar heldur var það læknir, Guðmundur Hannesson. Þetta er lýðheilsumál. Maður sér það að nú er verið að draga fleiri hópa og fleiri fagstéttir inn í þessi mál, sálfræðinga, umhverfisfræðinga og aðra. Án þess að ég ætli að gera veg minnar starfsstéttar mikið minni, þá eigum við að vera í samtali við alla þessa hópa. Það eru þessi óefnislegu gæði sem ég hef áhyggjur af, eins og af birtu og öðrum slíkum hlutum. Við verðum fyrst og fremst að passa að gefa ekki afslátt af kröfum sem hefur tekið langan tíma að ná fram, eins og t.d. aðgengismálum fyrir fatlaða. Við verðum að beina sjónum okkar að því sem er til trafala. Íslenska fjölbýlishúsið hefur versnað undanfarin 70 ár ólíkt því norræna, að hluta til vegna þess að það er alltaf þessi umræða um háan byggingarkostnað. Hár byggingarkostnaður skiptir gríðarlega miklu máli, sérstaklega þegar þú ert með háa vexti, verið er að fjármagna sig á háum vöxtum og íbúarnir þurfa að borga háa vexti næstu 40 ár. Kannski væri það punkturinn sem við ættum að horfa á: Hvernig getum við búið til umhverfi þar sem framtíðarhorfur eru stöðugri og vextir lægri? Þá er ég alveg viss um að við færum að þróast aftur eins og Norðurlönd.


Ræðumaður: Logi Einarsson

Herra forseti. Af því að hv. þm. Bryndís Haraldsdóttir kom inn á þetta fannst mér freistandi að koma og eiga orðastað við hana, ekki endilega af því að ég sé algerlega ósammála henni. Ég held að það sé margt í okkar regluverki sem er allt of þunglamalegt þegar kemur að þessum hlutum. Ég held að mörg embætti úti um allt land séu einfaldlega of lítil til að ráða við það. Kannski mætti skoða einhverja samlegð þar. Það er góð ástæða fyrir því að það er ekki eins og að skrúfa frá krana að reisa byggingar. Þetta eru steypuklumpar sem eiga að standa í 50–100 ár og hafa mikil áhrif á umhverfi okkar og byggð. Það er allt í lagi að það sé ákveðin tregða í kerfinu, alveg eins og þegar við ráðumst í stórfelldar framkvæmdir í virkjunum eða öðru. Síðan er á öðrum stöðum hjá okkur fullt af skrýtnum reglum sem eru eiginlega til óþurftar. Ég nefni tvö dæmi. Þó að Norðmenn séu hávaxnari en við er af einhverjum ástæðum gerð krafa um tíu sentímetra meiri salarhæð á Íslandi en í Noregi. Þetta er eitt. Í öðru lagi þurfa útidyr á Íslandi að vera — ég man ekki hvort það var fimm eða tíu sentímetrum hærri en í Noregi. Skiptir þetta einhverju máli? Já, þetta skiptir hellingsmáli. Ef við ætlum að nútímavæða okkur og fara að byggja meira á einingum og tilbúnum hlutum, t.d. frá Evrópu, þá þarf alltaf að sérsníða þetta miðað við íslenskar aðstæður, sem gerir hverja einingu 20–25% dýrari en þá norrænu. Við ættum að skoða byggingarreglugerð út frá því að samræma hana í meira mæli gagnvart nágrönnum okkar.


Ræðumaður: Logi Einarsson

Herra forseti. Ég ætla nú kannski ekkert að dvelja of lengi við þetta en mér finnst samt skipta máli að fylgja þessu frumvarpi úr hlaði. Það var gott að fá hæstv. ráðherra hingað upp og svara því mjög afdráttarlaust að hér væri um tímabundin úrræði að ræða vegna þess að sporin hræða. Það verður mjög dýrt að breyta atvinnuhúsnæði í íbúðarhúsnæði til tveggja, þriggja ára og hvati til þess að breyta því til baka fyrir jafn mikinn kostnað væntanlega er kannski ekkert endilega augljós. Í frumvarpinu er fjallað um það með hvaða hætti er hægt að framlengja þetta þannig að það er eiginlega opnað aðeins á það. Því skiptir það máli að hæstv. ráðherra hafi sagt þetta afdráttarlaust að væntanlega eftir einhvern tíma, og ég er ekkert viss um að sami ráðherra verði í sama stólnum og nú, þá er vilji þingsins og ráðherra a.m.k. skýr.

Eins og ég ræddi í andsvörum við hæstv. ráðherra þá er allt of lítið talað um gæði í byggingarreglugerðinni, þessi óefnislegu gæði. Við höfum í áratugi verið með forskrift að reglugerð í staðinn fyrir að hún sé markmiðsdrifin. Þetta er sérstaklega hættulegt á tímum þegar framboð á húsnæði er of lítið og það þarf að spýta í lófana og byggja mjög mikið á næstu árum. Þetta er auðvitað sérstaklega hættulegt á sama tíma og núverandi ríkisstjórnarflokkar hafa lagt niður opinberar byggingarrannsóknir vegna þess að þær eru auðvitað grunnurinn að því að við gerum hlutina vel. Þegar verið er að vinna hratt þá vill oft ýmislegt undan láta.

Ég skil hins vegar tilganginn með frumvarpi hæstv. ráðherra og viðurkenni þann vanda sem stjórnvöld standa andspænis. Þannig að ég er ekki hér til að dæma þetta norður og niður og leggjast gegn þessu heldur einungis að benda á atriði sem við verðum að vera mjög meðvituð um þegar við fjöllum um málið, væntanlega inni í nefndum og hér í 2. umræðu, vegna þess að það er ekki léttvægt að víkja frá ýtrustu kröfum um íbúðarhúsnæði þar sem heimili fólks er að tefla. Og þó vissulega séu settir varnaglar gagnvart tæknilegum atriðum eins og brunavörnum og öðrum slíkum hlutum þá er hætt við að við aðlögun bygginganna, sem eru nota bene ekki hugsaðar frá grunni sem íbúðarhúsnæði,  geti ýmislegt slæmt skeð. Það eru hættur sem felast í þessu því að ef íbúðir sem hefur verið breytt með þessum hætti verða varanlegar — og það verður mjög auðvelt að færa rök fyrir því vegna þess að okkur mun skorta húsnæði nokkur ár eða áratugi fram í tímann — verður líka auðvelt að sýna fram á þann kostnað sem hefur fallið til vegna breytinga á húsnæðinu. Ég tala nú ekki um að ef einkaaðilar stíga inn í þetta og fara að framleiða þetta munu þeir vissulega hafa réttmætar væntingar um það að geta gert sem mest úr eign sinni. Þannig að ég hef mínar efasemdir þarna. Við værum þá að greiða leið fyrir undirmálsíbúðir á markaði, sem munu auðvitað líka kalla á kröfur frá almennum verktökum í framtíðinni um það að ef þetta má, af hverju megum við ekki líka.

Við þekkjum þetta bara allt of vel, bráðabirgðakröfur sem gerðar eru, þær eru oft notaðar til að þrýsta á um almennar breytingar líka. Ég spyr mig: Munu menn víkja frá þeirri almennu reglu að það verði birta inni í íbúðirnar úr tveimur áttum? Ætla menn bara að segja að þetta sé hópur sem getur lifað og búið við aðrar kröfur heldur en við gerum? Verða svalir áskildar og aðgengismál? Ég er ekkert viss um það. Við höfum nefnilega nú þegar verið að slaka of mikið á í mikilvægum hlutum þegar kemur að gæðum á húsnæði og ég er hræddur um að þetta ýti á það enn frekar og ég bið fólk að gjalda varhug við því vegna þess að við erum líka að ræða um sérstaklega viðkvæman hóp sem kemur úr erfiðum aðstæðum og á auðvitað að búa við sömu skilyrði og við gerum kröfu um fyrir okkur sjálf. Það verður eflaust hægt að taka atvinnuhúsnæði með mikilli lofthæð og gera að glæsilegum íbúðum. Á því leikur enginn vafi. En dæmi um hið gagnstæða verða örugglega líka mikið rædd þannig að það er auðvitað ekkert hægt að alhæfa. Eins og ég nefndi áðan þá verður kostnaðurinn til að breyta þessu til baka, kannski innan tveggja, þriggja ára, metinn það hár að þessu verði bara leyft að standa.

Ég er líka hræddur um að þau ákvæði sem leyfa byggingar utan íbúðarsvæðis, þó að það sé nú nefnt að þetta þurfi að vera í nálægð við það, muni sem sagt fjarlægja okkur frá því markmiði sem við höfum flest verið sammála um síðustu ár um að blanda sem mest þjóðfélagshópum, blanda íbúðabyggð þannig að þú getir ekki lesið það utan á hverfinu hvaða þjóðfélagsstöðu fólk tilheyrir. Ég held að það sé æskilegt að þessir hópar eins og aðrir séu sem mest í blönduðu umhverfi. Ég hef líka áhyggjur af því að það sé í raun verið að taka dálítið völdin af sveitarfélögunum og gera þeim ókleift að uppfylla þær kröfur sem þau hafa svo gagnvart íbúunum. Ef ég man rétt er í frumvarpinu eitthvað um það þegar Skipulagsstofnun, að fenginni tillögu frá Vinnumálastofnun, sendir sveitarfélagi bréf um tiltekna byggingu og framkvæmdir hefur sveitarfélagið hálfan mánuð til að svara því og ef sveitarfélagið svarar ekki er þögn sama og samþykki. Þarna er t.d. verið að gera kröfu um miklu meiri hraða heldur en lögaðilar í byggingariðnaði geta nokkurn tímann notið hjá sveitarfélagi sem þurfa oft að bíða svo vikum skiptir eftir að fá svör. Það má ekki gleyma því að það er mögulega verið að breyta deiliskipulagi sem sveitarfélagið hefur sett fram, kynnt fyrir íbúum sínum, með auglýsingum, með íbúafundum, kallað eftir sjónarmiðum og breytt eftir atvikum. Hvernig í ósköpunum á sveitarfélagið á þessum hálfa mánuði að geta kallað eftir og kynnt þetta fyrir íbúum? Eiga íbúar engan rétt?

Nú er ég farinn að hljóma eins og ég sé algerlega á móti þessu frumvarpi en það er ég ekki. Ég skil alveg viðleitni ráðherra og virði hans markmið í allri þessari vegferð. Það eina sem ég er að kalla eftir er að við vöndum okkur og stígum ekki stærri skref en við nauðsynlega þurfum til að minnka kröfurnar sem þessum viðkvæmu hópum verður gert að búa við og að við skemmum ekki þær framfarir sem þó hafa orðið í kröfu okkar Íslendinga til sómasamlegs og góðs húsnæðis.


Ræðumaður: Logi Einarsson

Herra forseti. Fordæmalaus skortur eða ekki, a.m.k. vantar 5.000 íbúðir inn á markaðinn næstu ár. Það er talað um að frumvarpið inniberi tímabundnar undanþágur frá einstökum greinum laga eins og m.a. um brunavarnir. Annars staðar í frumvarpinu er talað um að kröfur byggingarreglugerðar um brunavarnir eigi að leggja til grundvallar. Þannig að mig langar að fá að heyra hjá hæstv. ráðherra hvort það sé ekki algjörlega á tæru að um sé að ræða nákvæmlega sömu kröfur til þessa húsnæðis og eru gerðar almennt í byggingarreglugerð. Ég bendi raunar á að almennt hefur það þótt eðlilegt að til húsnæðis sem fólk þekkti minna og væri tímabundið væri gerð meiri krafa. Íbúðarhúsnæði sem fólk býr í mörg ár lærir fólk inn á. Þannig að það eru yfirleitt gerðar meiri kröfur til tímabundins húsnæðis og mig langar að vita: Er ekki um að ræða nákvæmlega sömu kröfur sem verða gerðar til þessa húsnæðis varðandi brunavarnir og í byggingarreglugerð um almennt íbúðarhúsnæði?


Ræðumaður: Logi Einarsson

Herra forseti. Ég átta mig alveg á tilgangi frumvarpsins og tilgangur minn er ekki að bregða fæti fyrir það. En það eru samt alveg varnaðarorð sem við þurfum að ræða. Við erum á tímum þar sem er fordæmalítill skortur á húsnæði og við þurfum að byggja mjög mikið og hraði felur alltaf í sér hættur. Það er sérstaklega flókið að taka húsnæði sem er hannað frá grunni til annarra nota og breyta í íbúðarhúsnæði og í ljósi þess að það er allt of lítið fjallað um gæði, óefnisleg gæði híbýla í byggingarreglugerð, þá hef ég áhyggjur af því að það sem er hugsað sem tímabundin úrræði muni á endanum að einhverju leyti varða veginn og gera undirmálsíbúðir hreinlega hluta af okkar veruleika.

Mig langaði að spyrja hæstv. ráðherra hvort það hafi ekkert verið rætt við gerð frumvarpsins að skrifa meira um gæði og hvað þessar íbúðir þurfi að innibera. Við getum ekki gleymt því að þarna er um að ræða fólk og fjölskyldur sem um tímabundið skeið a.m.k., er að fara að búa sér heimili á þessum stöðum og mér finnst ótækt að þær uppfylli ekki bara þær almennu gæðakröfur sem við gerum til húsnæðis. Svo ég tali nú ekki um hvað getur gerst, af því að það er auðvitað alveg ýjað að því að það sé hægt að framlengja þetta og það kæmi mér mjög á óvart ef eitthvað af þessum eignum yrði ekki varanlegar íbúðir til allrar framtíðar. Dæmin segja okkur sögu um slíkt þegar eignarrétturinn er ræddur.


Ræðumaður: Logi Einarsson

Herra forseti. Það er vissulega nauðsynlegt að ræða þolmörk ferðaþjónustu út frá ýmsum þáttum; efnahagsleg þolmörk, þolmörk náttúrunnar og þolmörk gagnvart íbúum þegar ferðaþjónustan gleypir staði eins og veruleikinn blasir t.d. við í Barcelona. En okkur Íslendingum hættir stundum til að tala alltaf eins og aðstæður á öllum þessum 103.000 km² sem við búum á séu nákvæmlega eins, og sömu áskoranir um allt land. Staðreyndin er hins vegar sú að á síðustu 120 árum höfum við breyst úr strjálbýlu sveitasamfélagi, með nokkrum fábrotnum þorpum og stórum sveitum, yfir í borgríki þar sem 70% íbúanna búa á mjög afmörkuðu svæði á suðvesturhorninu þar sem við bjóðum líka upp á að 98% allra ferðamanna sem hingað koma fari um. Þetta hefur auðvitað leitt til mikillar og alvarlegrar ofbeitar á mjög afmörkuðum svæðum landsins en síðan eru líka aðrir staðir sem eru vannýttir og væri hægt að nota miklu betur. Einmitt á þeim stöðum sjáum við hvað þetta er að mörgu leyti ákjósanleg grein, fyrirtækin ótrúlega fjölbreytt að stærð og gerð, þau eru oft sjálfsprottin og oft bara fjölskyldufyrirtæki. Þegar maður ferðast um landið er magnað að sjá hvað greinin hefur breytt þorpum, sumum niðurníddum, yfir í perlur þar sem hægt er að njóta menningar, matar og sjá fallega uppgerð hús. Við þurfum að leita leiða til þess að stjórna vextinum og hindra að hann verði of mikill og við þurfum að leita leiða til að fara í hófsama gjaldtöku. En fyrsta skrefið er auðvitað að stórauka möguleika Akureyrar og Egilsstaða til að taka á móti farþegum beint með flugi og svo eigum við auðvitað að jafna eldsneytisverð á milli flugvalla eins og væntanlega er gert í flestum siðmenntuðum ríkjum.


Ræðumaður: Þórunn Sveinbjarnardóttir

Hæstv. forseti. Þetta er þörf og góð umræða. Ef við ætlum að ástunda sjálfbæra ferðaþjónustu hér á landi þá þarf hún auðvitað að vera sjálfbær efnahagslega fyrir samfélagið og fyrir náttúru landsins. Ég held að það sé svolítið langt frá því að hún sé það þó að vissulega sé það markmiðið að hún verði það. Bara svona svo að við setjum fjöldann og hlutföllin í samhengi þá koma hingað til lands, eins og fram hefur komið, líklega 2,3 milljónir ferðamanna á þessu ári, þ.e. sex sinnum fleiri en landsmenn eru. Í Noregi væri sambærilegur fjöldi ferðamanna 33 milljónir en þangað komu árið 2019 u.þ.b. sex milljón manns sem er aðeins meira en fjöldi íbúa þar í landi. Noregur er eins og Ísland tiltölulega ríkt land en Norðmenn kunna líka á áætlanagerð og skipulag og hugsa yfirleitt áður en þeir ákveða eitthvað. Það sem við höfum látið gerast hér er að það hefur byggst upp vissulega mjög blómlegur og góður atvinnuvegur sem getur veitt vinnu um allt land, ekki bara á suðvesturhorninu, og það er mjög mikilvægt að hlúa að honum en við höfum hins vegar algerlega forsómað að fjalla um tekjuskiptingu ríkis og sveitarfélaga, hvernig gjaldtökunni skuli vera háttað, hvað af þeim tekjum sem þarf að leggja á eigi að renna beint til sveitarfélaga. Á gistináttagjald t.d. að renna beint til sveitarfélaga? Hvernig á að útfæra það? Hvernig ætlum við að gjaldsetja skemmtiferðaskipin og leyfa hafnarsjóðunum að stýra því kannski betur? Allt þetta höfum við ekki enn komist að niðurstöðu um, tíu árum eftir að náttúrupassinn, blessuð sé minning hans, var mest í umræðunni hér á hinu háa Alþingi. Við verðum að fara að taka utan um þennan efnahagslega þátt þannig að bæði ríki og sveitarfélög hafi þær tekjur af ferðaþjónustunni að hægt sé að byggja upp sterka innviði.


Ræðumaður: Jóhann Páll Jóhannsson

Virðulegi forseti. Ég tek undir með hæstv. forsætisráðherra að það er mikilvægt að rýna hvers vegna lágtekjuhlutfallið hefur hækkað á vakt ríkisstjórnarinnar síðustu árin. En það er ekki nóg að rýna hlutina og ræða um þá í þjóðhagsráði, það þarf líka að grípa til aðgerða. Hæstv. forsætisráðherra hefur talað mjög mikið undanfarna mánuði um þessar breytingar sem gerðar voru á barnabótakerfinu en nú er að koma á daginn, rétt eins og við í Samfylkingunni bentum á á sínum tíma, að breytingarnar voru svo hóflegar að viðbótin til tekjulægri heimila er strax búin að fuðra upp á verðbólgubálinu. Telur hæstv. forsætisráðherra þessa þróun forsvaranlega og hvers konar skilaboð er það inn í viðkvæmar kjaraviðræður þegar verðbólga er mikil og vextir háir að láta barnabætur tekjulægsta fólksins rýrna? Það er það sem gert er ráð fyrir í þessum fjárlögum. Er þetta í alvörunni gott veganesti ef ætlunin er að liðka fyrir farsælum langtímasamningum á vinnumarkaði, eins og hæstv. forsætisráðherra orðaði það svo ágætlega áðan?


Ræðumaður: Jóhann Páll Jóhannsson

Virðulegi forseti. Það er 8% verðbólga. Kaupmáttur ráðstöfunartekna hefur rýrnað fjóra ársfjórðunga í röð og vextir hafa ekki verið hærri síðan árið 2009, rétt eftir bankahrunið. Við ræddum hér í síðustu viku skýrslu hæstv. forsætisráðherra um fátækt á Íslandi og hér hefur verið vitnað til þeirrar skýrslu. Þar kemur fram að hlutfall þeirra sem eru undir lágtekjumörkum hefur hækkað síðan ríkisstjórn Katrínar Jakobsdóttur tók við árið 2017 og fátækt hefur dýpkað lítillega á sama tímabili. Ef við skoðum svo nýlegri gögn, skýrslu frá Vörðu, rannsóknarstofnun vinnumarkaðarins, sem kom út núna í maí, kemur þar fram að æ fleiri heimili eiga erfitt með að ná endum saman og 20% heimila geta ekki greitt fyrir tómstundaiðkun fyrir börnin sín. Það er við þessar kringumstæður, virðulegi forseti, sem lítur út fyrir að barnabætur þeirra heimila sem eru allra neðst í tekjustiganum rýrni að raunvirði núna milli ára. Alþýðusamband Íslands bendir á þetta. Ef fram fer sem horfir þá verða barnabætur tekjulægsta fólksins á Íslandi lægri í janúar 2024 heldur en þær voru í janúar 2022.

Er þetta, virðulegi forseti, það sem hæstv. ríkisstjórn lagði upp með þegar hér voru gerðar breytingar á barnabótakerfinu síðasta haust, að barnabætur lágtekjufólks myndu ekki bara standa í stað heldur beinlínis rýrna? Og ef ekki, ef þetta er ekki það sem lagt var upp með, getum við í Samfylkingunni, getum við jafnaðarmenn treyst því að við fáum stuðning frá hæstv. forsætisráðherra og hennar flokki við að grípa inn í  og koma í veg fyrir þessa raunrýrnun?


Ræðumaður: Logi Einarsson

Herra forseti. Já, ég þakka bara fyrir að hæstv. forsætisráðherra muni eftir framtíðarnefndinni. Við höfum auðvitað rætt alla mögulega og ómögulega hluti og það er eitt af því sem er flókið við nýja nefnd sem á að takast á hendur skoðun á þessu fyrirbrigði að þetta er svo víðfeðmt. Þetta hefur auðvitað verið rætt en ekki hefur markvisst verið unnið að þessu og ég bara fagna því að ráðherra nefni þetta og sannarlega mun ég taka það upp í nefndinni og óska eftir því að við skoðum það. Eitt af því sem er svo brjálæðislega flókið, erfitt og hættulegt við þessa tækniþróun sem við erum að sigla inn í er að á meðan allt síðustu 1.000 ár, allar framfarir, öll geta mannkynsins, siðvit og annað, hefur verið að hækka í einhverjum svona línulegum vexti þá erum við allt í einu með eitthvert fyrirbrigði sem heitir tækni sem er að vaxa í veldisvexti og er í lóðréttum ás núna. Þannig að það liggur bara í hlutarins eðli held ég að hættan á að auðurinn, ef við bregðumst ekki við með annars konar hugsun í skattkerfinu og uppbyggingu samfélagsins, muni líka fara að safnast hraðar á hendur færri í nákvæmlega sama veldisvexti. En takk fyrir að minna á þetta.


Ræðumaður: Logi Einarsson

Herra forseti. Það eru þrír þingmenn Samfylkingarinnar búnir að tala hér í dag og ég geri auðvitað þeirra orð að mínum en fannst samt tilhlýðilegt að koma og segja örfá orð um þessa skýrslu sem ég fagna. Hún er yfirgripsmikil og góð og það er ástæða til að þakka fyrir hana. Ég er líka ánægður að heyra að það standi til að fylgja henni eftir, bæði með því að vinna gögn reglulega og einnig að það verði unnin vinna þvert á flokka í velferðarnefnd til þess að við getum brugðist við og ég held að við séum öll sammála um að það þarf að gera. Ég held reyndar að það sé rúmur meiri hluti hérna inni fyrir þeim breytingum sem ég tel að þyrfti að gera til að ná sem bestum árangri þótt ég taki líka heils hugar undir með hv. þm. Þórunni Sveinbjarnardóttur að sú vegferð mun ekki gerast með einu pennastriki heldur lið fyrir lið. Okkur kann svo að greina á um hversu hratt er hægt að fara fram.

Það kemur fram í skýrslunni að hugtakið fátækt snýst ekki eingöngu um það hvort fólk eigi til hnífs og skeiðar þó að sá skortur sé vissulega alvarlegasta form fátæktar. Það er auðvitað ánægjulegt að við séum þó komin á þann stað að húsnæðisöryggi, útilokun frá félagslegri þátttöku og öllu því sem lífið hefur upp á að bjóða sé líka skilgreint sem skortur. Það er einkenni á þróuðu samfélagi. En fátækt er allt of útbreidd á Íslandi og við þurfum að bregðast við. Samkvæmt skýrslunni minnir mig að það hafi verið talað um að um 9.000 börn hafi búið við skort eða fátækt árið 2020. Það er því miður lítil vísbending þegar maður skoðar kúrfuna um að sú staða hafi batnað mikið allra síðustu ár.

Mín skoðun er sú að ríkisstjórnin hefði getað gert meira til að bæta stöðuna. Þvert á móti núna, vonandi tímabundið, hefur efnahagsástandið þróast almennt þannig að það má gera ráð fyrir því, a.m.k. tímabundið, að mun fleiri heimili og þar af leiðandi börn muni þurfa að glíma við erfiðleika á næstu misserum samfara hárri verðbólgu, háum vöxtum og minnkandi kaupmætti. Þetta vonandi jafnar sig en það er alvarlegt þegar börn flosna upp úr tónlistarnámi eða þurfa að hætta í íþróttum svo þetta er auðvitað grafalvarleg staða þó að hún vari ekki nema einhverja mánuði.

Hv. þm. Bjarkey Olsen Gunnarsdóttir, formaður velferðarnefndar, kom hérna áðan og og sagði að margt gott hefði verið gert og ég er alveg sammála því. Ef við eigum að vera sanngjörn þá hefur ýmislegt áorkast. Mínar athugasemdir eru bara þær að ég tel að það sé hægt að ganga fram með markvissari og harðari hætti. Ég geri mér grein fyrir því að ríkisstjórnin er samsett úr ólíkum flokkum og trúi því að hæstv. forsætisráðherra sé sammála mér um ákveðnar aðgerðir. Það er hægt að ráðast í tekjuöflun hjá þeim sem eru mjög vel aflögufærir og við getum síðan notað þær tekjur til að beina inn í millifærslukerfin sem eru mjög skilvirk leið til þess að jafna kjörin. En það er einnig, eins og bent er á í skýrslunni, hægt að byggja upp betri velferðar- og heilbrigðisþjónustu sem gagnast öllum og ekki síst þeim fátæku.

Það er líka hægt að fara kolranga leið og þá kemur mér til hugar þessi vegferð sem er verið að fara í einstökum sveitarfélögum, Kópavogi og mér sýnist á Akureyri núna, að auglýsa leikskólaþjónustu ókeypis í sex klukkutíma en síðan borgar fólk fullt gjald fyrir tvo tíma. Í fyrsta lagi kemur þetta sennilega efnaminnsta hópnum langverst og algjörlega óljóst hvernig hann á að ráða við þessa aukatíma. Hins vegar er þetta bara risastórt bakslag í jafnréttisbaráttunni svo að ég hef efasemdir um það.

Hv. þm. Björn Leví Gunnarsson ræddi um borgaralaun og það er áhugaverð hugmynd. Ég held að við þurfum að afla okkur þekkingar á eðli borgaralauna vegna þess að við erum að keyra inn í tíma sem verða gjörbreyttir þar sem störf munu breytast, sumir segja að þeim muni fækka, tæknin mun leika stærra hlutverk og eðlilegra að afla tekna kannski af framleiðslueiningum eða róbótum eða einhverju en ekki af launatekjum. Það breytir því þó ekki að ég er ekki viss um að við séum komin á þann stað. Ég hef heldur ekki séð útfærslu á borgaralaunum sem við myndum hreinlega ráða við hér. Ef það á að borga öllum flatt lágmarksframfærslu þá væntanlega kostar það svo mikið að það þarf að borga fyrir allt umfram það og ég er ekki viss um að mikill jöfnuður felist í því. Þvert á móti felst í því sóun vegna þess að þá er verið í byrjun að láta okkur sem þurfum ekki á þessari aðstoð að halda að fá peninga sem við þurfum ekki.

Þessi framtíð sem mun fylgja tækninni, nýrri tækni, mun gera það líka að verkum að það eru ekkert allir sem vinna minna, ekkert allir sem hætta að vinna. Álagið mun bara dreifast mjög misjafnlega á fólk þannig að ég er ekki búinn að sjá það að þetta sé lausnin í dag. Ég held frekar að við eigum að vinna að þessum þáttum með þessum klassísku leiðum sem við höfum verið að nota; með skattkerfinu, með millifærslukerfinu og með því að byggja upp gott velferðar- og heilbrigðiskerfi.

Það er ekki hægt að sleppa því í þessari umræðu að nefna húsnæðisskortinn og hvaða áhrif hann hefur á velferð barna. Það eru bara allt of mörg börn sem hrekjast á milli húsa og hverfa vegna erfiðs leigumarkaðar og eru með reglulegum hætti rifin upp úr umhverfi sínu, þurfa að skipta um skóla, þurfa að hætta í tómstundum, þurfa að skipta um íþróttafélag og eiga fyrir vikið erfitt með félagsleg tengsl. Þetta auðvitað fylgir þeim mögulega alla ævi. Í því ástandi sem við búum við í dag eiga foreldrar þessara barna ekki neina möguleika á að fjárfesta í húsnæði vegna vaxta og verðlags, ekki síst á tímum þar sem er verulegur skortur á húsnæði yfirleitt. Ríkisstjórnin hefur vissulega bætt í stofnframlögin en ég tel að það þurfi að gera miklu betur en þetta og þurfi að taka miklu fastari tökum. Þetta er ekki átaksverkefni. Við þurfum að finna einhverja leið til að tryggja jafnt og öruggt framboð marga áratugi fram í tímann og við hljótum að geta fundið leiðir til þess.

En að síðustu þá hlýtur að vera hægt að slá a.m.k. verulega á fátækt í landi sem er eitt af því allra ríkasta í heiminum og ég er, eins og ég sagði í upphafi, alveg sannfærður um að meiri hluti þingheims geti fundið leiðir og sameinast um þær. Við erum fámennt land og við eigum og við getum horft í gegnum meðaltöl, fram hjá meðaltölum, og skoðað stöðu nánast hvers einstaklings. Það er einmitt í litlu samfélögum sem hægt er að áorka miklu. En það er líka í slíkum samfélögum sem við getum eiginlega bara ekki unað við fátækt. Við getum alveg glaðst yfir stöðu eldri hjóna sem geta farið á hverjum einasta vetri í hitann niður til Spánar en að sama skapi getum við ekki sætt okkur við að hjón í næstu götu þurfi að neita sér um læknisþjónustu. Það sama með börn. Maður gleðst þegar börn standa sig vel í íþróttum eða í tónlist vegna þess að þau koma frá heimilum sem geta boðið þeim upp á þau gæði. En það er auðvitað ömurlegt að það séu til börn sem hrekjast úr tómstundastarfi einfaldlega vegna þess að efnahagur foreldra þeirra leyfir það ekki. Ég held að flestir hér inni a.m.k. séu sammála um það. Fyrir utan það svo að allar kannanir sýna að jöfnuður í samfélagi leiðir til miklu framsæknari, friðsamari og betri samfélaga en þeirra sem eru ójöfn.


Ræðumaður: Þórunn Sveinbjarnardóttir

Hæstv. forseti. Ég kem bara upp til að þakka hæstv. forsætisráðherra andsvarið. Það er auðvitað algjört lykilatriði að sem flest okkar sem erum kosin hingað inn á þessu kjörtímabili búum til jarðveg sem hægt væri að vinna til framtíðar. Ég held að það sé grundvöllur til þess. Auðvitað verður það alltaf eitthvert deiluefni nákvæmlega hvernig eigi að útfæra tilfærslurnar en því fleiri sem ná saman um að setja hagsmuni barna og ungmenna í forgang, því betur mun okkur ganga með það. Samtalið þarf auðvitað, eins og segir sig sjálft og hæstv. ráðherra nefndi, að vera þverpólitískt, það þarf að byggja á réttum upplýsingum og ekki síður á greiningum sem skila okkur lausnum sem koma þessum sömu börnum og ungmennum til góða.


Ræðumaður: Þórunn Sveinbjarnardóttir

Hæstv. forseti. Ég hef kannski ekki miklu efnislega að bæta við það sem fram hefur komið í ræðum félaga minna, hv. þingmanna Jóhanns Páls Jóhannssonar og Dagbjartar Hákonardóttur, hér fyrr í þessari umræðu í dag. Mig langar þó að leggja örfá orð í belg. Eins og önnur hér langar mig að þakka fyrir þessa skýrslu og fagna því sérstaklega að það eigi að byggja á henni áframhaldandi vinnu, af því að það er fullt tilefni til þess. Ég heyri ekki betur en að í þessum sal sé nokkuð góður samhljómur um forgang og mikilvægi þess verkefnis sem hér er undir. Skýrslan lýsir ágætlega, finnst mér, stöðunni í samfélagi okkar, hver það eru sem eru lakar sett efnahagslega, líka félagslega, og hvernig við getum þá tekist á við það saman.

Það hlýtur að vera og er alltaf forgangsatriði, a.m.k. okkar jafnaðarmanna, að draga úr fátækt barna. Það hlýtur alltaf að vera forgangsmál okkar að draga úr fátækt barna og helst útrýma henni. Það á við um börn á Íslandi og það á líka við um börn í öðrum löndum. Öll börn búa á heimilum með fullorðnu fólki, öll börn á Íslandi í það minnsta búa á heimilum með fullorðnu fólki, og börnin sjálf eru kannski ekki fátæk en efnin sem foreldrar þeirra eða forráðamenn búa við eru þá kannski lítil. Hér er farið yfir staðreyndir um þetta, eins og við þekkjum svo sem öll og eigum að kunna aftur á bak og áfram hér í þessum sal. Um hvaða börn er að tefla? Það eru börn einstæðra foreldra, oftast mæðra, þó ekki alltaf, það eru börn þeirra sem hafa misst heilsuna eða starfsgetuna og eru á örorkulífeyri og það er nú á þessari nýju öld nýr hópur barna sem eru börn innflytjenda sem hafa komið til Íslands til lengri eða skemmri dvalar til að starfa á íslenskum vinnumarkaði. Kannski er það stærsta breytingin í þessu umhverfi á síðustu 15 árum eða svo, þessi mikli fjöldi innflytjenda, sem sést best á því að ef ég man rétt er fimmta hver manneskja á vinnumarkaði frá öðru landi en Íslandi. Allt þetta fullorðna fólk á nefnilega börn — næstum því allt, kannski ekki alveg allt.

Ég er þeirrar skoðunar að allt tal um að öllum verði lyft með einhverju einu allsherjarátaki upp úr fátækt eða upp fyrir einhverja línu, að það séu ekki aðgerðir sem skili okkur því sem við þurfum að ná í samfélaginu. Þessi skýrsla getur grundvallað markvissar aðgerðir til handa þeim börnum sem búa á efnalitlum heimilum, til handa þeim börnum sem af einhverjum ástæðum búa við félagslega einangrun, hvort sem hún er vegna fátæktar eða af öðrum ástæðum, og til handa þeim börnum og því unga fólki sem nær ekki að fóta sig almennilega í samfélaginu eða þarf lengri tíma til þess en jafnaldrar þeirra af einhverjum ástæðum sem geta auðvitað verið fjölmargar. Þess vegna hlýtur það að vera líka forgangsmál að við stöndum saman að því að móta heildstæða stefnu um málefni barna og ungmenna hér á landi. Og okkur ber að gera það samkvæmt barnasáttmála Sameinuðu þjóðanna.

Ef ég vitna hér í svar skriflegt svar sem ég fékk frá hæstv. mennta- og barnamálaráðherra í sumar, þar sem ég spurði hann um opinbera stefnu eða áætlun um að uppræta fátækt meðal barna á Íslandi, þá var í sjálfu sér viðurkennt að það væri skylda stjórnvalda að gera það en það væri í rauninni ekki — mér fannst alla vega augun ekki vera á þessari heildstæðu stefnu. Það er vissulega talað um farsæld barna og umgjörðina sem sú stefnumótun felur í sér, sem auðvitað skiptir máli, en kannski ekki að augun séu á því hvernig við grípum, hvernig við nýtum skattkerfi og stuðningskerfi við fjölskyldur til þess að létta undir með þeim hópum sem standa lakast í efnalegu og félagslegu tilliti. Ég efast ekkert um vilja ráðherrans sem hér um teflir eða vilja hæstv. forsætisráðherra til að takast á við þetta og ég held að það sé mjög mikilvægt að við notum þessa skýrslu til að vinna áfram þverpólitískt að þeim aðgerðum sem þarf að grípa til.

Ein tafla í þessari skýrslu, á bls. 31, kafla 2.6, lýsir mynd 12. Þar er fjallað um langtímaáhrif fátæktar í æsku. Þar sjáum við bókstaflega svart á hvítu hvernig það hefur áhrif á allt líf barna inn í hvaða tekjuhóp þau fæðast og í hvaða tekjuhópi þau alast upp. Hér erum við að tala um einstaklinga fædda 1984–1986, fólk sem núna er komið undir fertugt, og það er eiginlega sláandi að sjá hverjir hafa lokið framhaldsskólanámi og hverjir hafa lokið háskólanámi með tilliti til tekjumarkanna þegar þau voru börn. Mér finnst þessi tafla lýsa verkefninu mjög vel, hvað það er sem við þurfum að eiga við.

Ég ætla ekki, ég hef greinilega ekki tíma til þess heldur, að ræða um víxlverkun í raun fátæktar og heilsutaps eða heilsutaps og fátæktar. Við þekkjum það og vitum hvernig það virkar. En mér finnst mjög mikilvægt að við náum hér bæði upplýstri og vitrænni umræðu um það að þessir hópar — við vitum hverjir þeir eru, það er beinlínis sagt hér í lok skýrslunnar að við þurfum að einbeita okkur að börnum einstæðra foreldra og börnum innflytjenda og öryrkja vegna þess að þau séu í meiri hættu á því að búa við fátækt heldur en önnur börn á Íslandi. Þannig að fyrirmæli skýrslunnar eru í rauninni alveg skýr. Hvernig við gerum það skiptir auðvitað öllu máli og ég held að við séum nú flest í þessum sal sammála um að til þess notum við skattkerfið og tilfærslukerfið svokallaða en við þurfum líka að vera sammála um að það þurfi að einbeita sér sérstaklega að þessum hópum. Þá kallar það á endurskoðun á stuðningi við barnafjölskyldur, jafnvel á húsnæðisbótum, örorkukerfinu o.s.frv.

Ekki síður held ég að það kalli á það að við förum í sjálfsskoðun hvað varðar stuðning okkar við innflytjendafjölskyldur. Auðvitað fara börn innflytjenda í skóla á Íslandi, að sjálfsögðu gera þau það. Við vitum að þau geta fengið hvatapeninga hjá sveitarfélögunum, kannski nota þau hvatapeningana til að vera í pólsku í pólska skólanum á laugardögum, sem er alveg skiljanlegt en þá þurfum við kannski líka að horfast í augu við að við þurfum að styðja við betur svo að þau komist líka í fótboltann á þriðjudögum og fimmtudögum þannig að alvöru inngilding eigi sér stað, eins og það kallast víst á fínu máli nú orðið, þannig að þau eigi í raun og sann kost á því að vera þátttakendur í samfélaginu, að eiga vini sem búa í hverfinu, að vera í frístundinni í skólanum, að fara í íþróttir, ef það er það sem þau langar að gera, eða tónlistarnám. Að það sé ekki þannig að þau lokist með einhverjum hætti inni í sínum félagslega veruleika. Hann er mjög mikilvægur en til þess að inngildingin virki og til þess að við búum öll í sama samfélagi þá verður það að vera opið öllum þessum börnum og ungmennum á sömu forsendum. Það þýðir að við þurfum að huga alveg sérstaklega að börnum innflytjenda sem sest hafa að hér á landi.


Ræðumaður: Dagbjört Hákonardóttir

Virðulegur forseti. Ég fagna þessari umræðu. Ég veit satt best að segja ekki um þarfara umræðuefni en fátækt og misskiptingu auðs og þær aðferðir og leiðir sem við ætlum að nota til að berjast á móti því. Við vitum að misskiptingin eykst stöðugt úti um allan heim, líka hér á landi og það er sérstaklega áberandi í umræðum sem við eigum um efnahagsmál þessa dagana þegar ríkisstjórninni er tíðrætt um aukningu kaupmáttar heimilanna sem er einhvers konar heilbrigðisvottorð um samfélagslegt réttlæti í sanngjarnri kjaraskiptingu í þessu þjóðfélagi. Þessi skýrsla sýnir fram á annað. Við sjáum það svart á hvítu að fátækt er ekki bara til staðar því það eru líka fáar markvissar aðgerðir til staðar í íslensku velferðarkerfi sem miða að því að úthýsa henni endanlega og ráðast að rót vandans. Þau úrræði sem eru þó til staðar eru, þrátt fyrir góðan vilja, í lok dags nokkuð máttlítil. Þau fela í sér plástra hér og þar, passlegt fjármagn hingað og þangað til þess að bjarga málunum til skamms tíma. Við sjáum þetta reglulega gerast í heilbrigðismálunum, við sjáum þetta í löggæslunni og mikilvægum innviðum í samfélaginu; skammtímafjármögnun og ávísanir frá ráðherrum sem rétt svo stoppa í götin. Þessar aðgerðir þurrkast út, ekki síst þegar aðhaldskröfur í efstu stjórnsýslu koma til framkvæmda í óðaverðbólgu.

Við þurfum framtíðarsýn, ekki bara viðbragð hér og þar. Ég leyfi mér að fullyrða að þingheimur sé innbyrðis sammála um að fátækt sé óæskileg, hún sé til staðar í íslensku þjóðfélagi eins og öðrum um allan heim og að það þurfi að vinna gegn henni. Við erum sammála. En við erum hins vegar ekki kannski á einu máli um það hvort það eigi að vera sérstakt forgangsverkefni og svo erum við alls ekki sammála um það hvaða leiðir við viljum fara. Við viljum ekki bara taka málið föstum tökum í Samfylkingunni heldur höfum við markvissa sýn í málaflokknum, í málefnum barnafólks, og við höfum svo sannarlega útfært leiðirnar sem við viljum fara til að ná því takmarki því þetta eru breiðu velferðarlínurnar. Við höfnum einstaklingshyggju ríkisstjórnar Katrínar Jakobsdóttur og við höfum bent á að tugir milljarða hafa verið teknir úr velferðarsamfélaginu til þess að borga fyrir skattalækkanir. Tekjuhæstu og eignamestu hóparnir taka sífellt til sín stærri skerf af þeim verðmætum sem verða til í samfélaginu, verðmætum sem láglaunahópar hafa sannarlega skapað.

Það er tæpt ár síðan kjarapakki Samfylkingarinnar var lagður fram. Hann hefur í stuttu máli leitt til þess að fallið var frá gjaldahækkunum á almenning. Við lögðum á sínum tíma til hækkun á fjármagnstekjuskatti úr 22% upp í 25%, tvöföldun stofnframlaga til íbúðauppbyggingar í stað þess að þau yrðu helminguð niður samkvæmt áætlun ríkisstjórnarinnar. Það var lagt til að húsnæðisstuðningur til leigjenda og vaxtabætur myndu hækka til samræmis við hækkun á húsnæðisverði og ég gæti haldið áfram. Við höfum líka kallað ítrekað eftir tímabundinni leigubremsu að erlendri fyrirmynd en það þarf að vera framtíðarsýn.

Það kemur ekki á óvart að ein meginniðurstaða skýrslunnar er sú að börn einstæðra foreldra, innflytjenda og öryrkja eru í aukinni hættu á að búa við fátækt. Við tökum undir með skýrsluhöfundum, það er rík ástæða til að huga sérstaklega að þessum hópum. Samfylkingin hefur gert þá mjög eðlilegu kröfu að barnabætur eigi að ná til fleiri tekjuhópa og verða veigameira stuðningstæki í íslensku samfélagi. Þessi ríkisstjórn hefur stært sig af því að hafa hækkað skerðingarmörk og fjárhæðina. Hins vegar hefur það raungerst að þessi sömu framlög hafa fuðrað upp í verðbólgu og meintar umbætur hafa falið í sér enn einn skammtímabjörgunarleiðangurinn. Eins og formaður Samfylkingarinnar, Kristrún Frostadóttir, hefur bent á verða útgreiddar barnabætur á næsta ári í rauninni sögulega lágar. Sé horft til hlutfalls af landsframleiðslu verða barnabætur aldrei lægri en núna á þessari öld.

Hækkun barnabóta til lág- og meðaltekjufólks er og verður gífurlega áhrifarík aðferð til þess að draga úr misskiptingu á milli barna og auðveldar foreldrum að standa straum af útgjöldum, t.d. vegna tómstundaiðkunar sem hefur oft verið nefnd hér. Við vitum að þessir hópar hafa ekki sömu tækifæri til þessarar iðju. Þetta er jafnaðarstefnan í hnotskurn; að berjast gegn því að fjárhagsstaða foreldra komi í veg fyrir að börn og ungmenni njóti sjálfsagðra mannréttinda eins og heilbrigðisþjónustu, menntunar og tómstundaiðkunar. Þetta snýst nefnilega ekki bara um að skrifa ávísanir hér. Við verðum að tryggja að allir eigi aðgöngumiða að sama samfélaginu og að það verði ekki til ósýnilegir veggir. Þetta er á mannamáli auðvitað bara stéttaskipting og ef við viljum hana ekki þá verður allt sem við fáumst við að stuðla að félagslegri samþættingu. Sumir stjórnmálaflokkar vita ekki einu sinni hvað það er og við munum ekki finna þetta hugtak á stefnuskrá þeirra.

Það er síðan mjög þýðingarmikið fyrir þessa umræðu að huga að bakslaginu sem hefur oft verið nefnt hér. Það á sér alls konar birtingarmyndir. Við sjáum það beinast gegn hinsegin samfélaginu en ég ætla að ávarpa hér annað bakslag. Við jafnaðarmenn á Alþingi ætlum ekki að sofna á verðinum. Ég er að tala um eitt okkar allra mikilvægasta jöfnunartæki sem hefur verið nefnt hér og verður að nefnast aftur, sem eru leikskólar. Staðan er grafalvarleg. Við sjáum skelfilega þróun í næststærsta sveitarfélagi landsins, sjáum Kópavogsbæ, minn fæðingar- og heimabæ, stíga afdrifarík skref í átt að því að veikja skólastigið svo um munar. Ég væri að taka vægt til orða ef ég segði að ég hefði áhyggjur af stöðunni því fleiri sveitarfélög hafa fylgt á eftir og ég nefni uggvænlega þróun á Akureyri í því sambandi.

Í stuttu máli felast aðgerðirnar í því að gera lítinn hluta leikskóladagsins gjaldfrjálsan ef kalla má. Þær stundir sem foreldrar þurfa á að halda til að geta stundað nám eða unnið fullan vinnudag munu nú hlaupa á tugum þúsunda. Fjölskylda sem þarf að vinna átta tíma og þarf að nýta sér níu daga á leikskóla þarf að greiða hartnær 80.000 kr. fyrir eitt barn. Þetta er einhvers konar átak til að hækka kostnaðarhlutdeild foreldra sem lýsir líka vanþekkingu á því til hvers leikskólinn er. Hann er jöfnunartæki. Að taka leikskólann af börnum eins og við þekkjum hann í dag leiðir ekki til framfara eða úrbóta. Það leiðir til niðurskurðar og þjónustuskerðingar og sýnir ekki bara virðingarleysi gagnvart illa launuðum kvennastörfum og leikskólum sem slíkum, hér búum við líka til fleiri veggi. Innflytjendur, hópur sem er 16% landsmanna en telur þriðjung þeirra sem eru undir fátæktarmörkum samkvæmt tölfræði skýrslunnar, munu eflaust draga sig í auknum mæli út úr leikskólunum vegna þess að það hreinlega svarar ekki kostnaði.

Virðulegi forseti. Hvar eiga þessi börn að læra íslensku? Hvar eiga þau að kynnast öðrum börnum og fá menntun sem er sambærileg því gæðastarfi sem unnið er á leikskólum, sem er á heimsmælikvarða hér á landi? Á leikskólunum eru þaulmenntaðir og reynslumiklir kennarar sem geta gripið börn sem sæta vanrækslu. Þeir eru griðastaður. Leikskólar eru griðastaður íslenskra barna og allra barna.

Hæstv. forsætisráðherra og fleiri komu hér áðan í andsvari inn á mikilvægi skólamáltíða. Mörg börn hafa ekki aðgang að hollum mat utan skólastofnana. Það er alveg morgunljóst að þetta mun auðvitað koma langverst við þau sem eiga ekki bakland til að vera með börnin sín minna en sex klukkustundir á dag á leikskóla. Þetta er gríðarlega stórt kjaramál fyrir okkar fátækustu hópa. Þessar aðgerðir munu breikka bilið milli efnaðra og fátækra, ekki bara fjárhagslegt bil heldur líka félagslegt.

Það hefur verið nefnt hér hvort það sé kominn tími til að lögbinda leikskólastigið. Ég svo sannarlega tilbúin að taka þátt í því samtali og ég vil taka undir með hæstv. forsætisráðherra eins og komið var inn á áðan, hér dugar skammt að lengja fæðingarorlofið eitt og sér. Við þurfum að brúa bilið og endurnýja samfélagssáttmálann um að öll börn eigi rétt á leikskólavist. Þetta er þrekvirki íslenskra femínista og við getum ekki látið hvatvísa síðkapítalista sem velja að sjá ekki raunverulegan auð þessara stofnana brjóta það niður. Þetta er ekki hagsmunamál millistéttarfemínista. Þetta er risastórt menntamál og hagsmunamál fyrir okkar fátækustu börn.

Herra forseti. Í skýrslunni er fjallað sérstaklega um námsmenn og orðað af höfundum þannig að það sé ekki ástæða til að líta á lágar tekjur námsmanna sem fátækt í eiginlegum skilningi, þau séu að verða sér úti um þekkingu sem hefur áhrif til framtíðar og getur tryggt þeim betri lífskjör. Ég leyfi mér að ganga svo langt að vera aðeins að hluta sammála skýrsluhöfundum að því leyti. Ég hef nefnilega talsverðar áhyggjur af núverandi stöðu námsmanna, ekki bara þeirra sem hafa börn á framfæri sínu. Á síðustu dögum hefur Landssamband íslenskra stúdenta í samvinnu við Bandalag háskólamanna vakið athygli á stöðu námsfólks í gegnum átakið Mennt var máttur. Vert er að nefna að hér á landi hafa töluvert færri lokið háskólamenntun en í samanburðarlöndunum okkar. Samhliða þessu sækja sífellt færri námslán hjá Menntasjóði. Við eigum þann vafasama heiður að eiga Evrópumet í fjölda stúdenta sem geta ekki verið í háskólanámi án launaðrar vinnu.

Virðulegur forseti. Ég gæti haft lengra mál um þessi viðfangsefni, af nógu er að taka. Við jafnaðarmenn vitum að fólk hefur misháar tekjur og það verður þannig áfram. Við höfum hins vegar tapað baráttunni gegn fátækt ef við höldum því fram að það sé náttúrulögmál að þessir hópar líði skort og það þurfi ekki að vinna markvisst að því að hugsa úrræðin okkar út frá þeim sem allra minnst hafa á milli handanna.


Ræðumaður: Jóhann Páll Jóhannsson

Tvær mínútur.Virðulegur forseti. Samfylkingin trúir ekki á töfralausnir, að ég geti komið hérna upp og útskýrt á einni mínútu hvernig eigi að útrýma fátækt á Íslandi — — tveimur mínútum eða hvað það nú er. Áfram heldur hv. þingmaður að tala um sérstöku uppbótina sem hífði lágtekjufólk, allra tekjulægsta fólkið í almannatryggingakerfinu, upp fyrir fátæktarmörk í byrjun hrunsins og, eins og kemur fram í þessari skýrslu, dró úr lágtekjuhlutfalli þessara hópa. Við höfum talað fyrir því að dregið verði úr tekjutengdum skerðingum í lífeyriskerfinu, m.a. með því að innleitt verði sérstakt frítekjumark á atvinnutekjur gagnvart þeirri sérstöku framfærsluuppbót sem er enn þá til staðar í örorkulífeyriskerfinu.

Hvernig ætlið þið að ná börnum úr fátækt?63.Guði sé lof.Hvað sagði hv. þingmaður aftur fleira? Með réttlátri skattheimtu og sterkum tilfærslukerfum, með sömu aðferðum og er beitt á öðrum Norðurlöndum til að styðja við barnafjölskyldur. Heldur hann að það sé tilviljun að 4.000 heimili sem stefndi í að dyttu út úr vaxtabótakerfinu um síðustu áramót fengu stuðning? Nei, það var vegna breytingartillögu sem Samfylkingin fékk í gegn í þingsal með markvissri vinnu, ekki með því að leggja fram 50 frumvörp —  — 63 frumvörp um allt sem manni dettur í hug hverju sinni. Já, við erum bara ósammála í grundvallaratriðum um hvernig eigi að taka á fátækt, hvernig eigi að beita velferðarkerfunum okkar til þess að taka á fátækt. Við erum ósammála þeim leiðum sem Flokkur fólksins, flestum þeirra — — stundum leggið þið eitthvað gott til og þá lýsum við yfir stuðningi við það. En í grundvallaratriðum eru þetta tveir mjög ólíkir flokkar með ólíka sýn á velferðarkerfið okkar og það er ágætt að það komi skýrt fram í þessari umræðu.


Ræðumaður: Jóhann Páll Jóhannsson

Virðulegi forseti. Ég veit ekki alveg hvar ég á að byrja. Að sérstaka uppbótin hafi verið sérstakur skaðvaldur, þessi aðgerð sem hífði tekjulægsta fólkið sem reiðir sig á almannatryggingar upp fyrir lægstu laun í landinu? Það er það sem sérstaka uppbótin gerði, sem Flokkur fólksins lítur á sem sérstakan skaðvald. Með aðgerðum sem var ráðist í eftir hrun var t.d. tryggt að lágtekjuhlutfall hjá eldra fólki og öryrkjum hríðlækkaði eftir hrun. Við erum að tala hér um fátækt og ójöfnuð og skýrslan sem hér hefur verið farið yfir staðfestir þessa þróun.

Hvað ætlar Samfylkingin að gera? Ég skal a.m.k. segja hv. þingmanni það að þau í Flokki fólksins fá ekki stuðning Samfylkingarinnar við hugmyndir um að grafa undan fjármögnun velferðarkerfisins með stórtækum skattalækkunum og grafa þannig undan grundvellinum að því að reka sterka almannaþjónustu í landinu. Þau fá heldur ekki stuðning við hugmyndir um að stórauka jaðarskattbyrði hjá millitekjufólki í landinu með því að láta persónuafsláttinn fjara út. Það kemur ekki til greina og þau fá ekki stuðning við það frá okkur. Þau fá heldur ekki stuðning frá okkur við að láta yngra fólk sem er að greiða í lífeyrissjóði borga hærri skatta fyrr á lífsleiðinni. Það kemur ekki til greina og það er ekki leið til þess að draga úr fátækt á Íslandi. Annars hvet ég bara hv. þingmann til að fylgjast með því sem við höfum fram að færa en ég get alveg lofað honum því að Flokkur fólksins fær ekki stuðning Samfylkingarinnar við svona mál.


Ræðumaður: Jóhann Páll Jóhannsson

Virðulegi forseti. Ég þakka aftur hæstv. forsætisráðherra fyrir spurninguna. Ég held að það sé ekki hægt að tala um atvinnustefnu án þess einmitt að huga að skattaumhverfinu. Nú hefur staðan verið þannig á undanförnum árum að ferðaþjónustan er í öðru virðisaukaskattsþrepi en flestar aðrar greinar og það má velta fyrir sér hvort það samræmist þeirri nálgun sem hæstv. forsætisráðherra reifaði hér og ég styð, að fyrst og fremst sé lögð áhersla á að efla hugvits- og nýsköpunargreinar. Að sama skapi held ég að það mætti reyndar skoða ýmiss konar gjaldtöku í ferðaþjónustu og þurfum við ekki endilega að einblína á virðisaukaskattinn sem einhverja lausn til þess að halda aftur af stjórnlausum vexti þar. Það eru auðvitað ýmsar leiðir og ég styð og líst ágætlega á þá stefnumörkun sem ríkisstjórnin hefur farið í þegar kemur að því að tryggja betri dreifingu ferðaþjónustunnar. Það var einmitt rætt í Silfrinu núna á dögunum og viðmælendur voru sammála um að það hefði gefist okkur vel að hver ríkisstjórnin á fætur annarri eftir hrun hefur verið sammála um það að reyna að auka fjölbreytni atvinnuveganna með því að innleiða hvata til nýsköpunar- og hugvitsgreina og reyna þannig að byggja upp nýjar og sterkari greinar, nýja sprota og fleiri stoðir undir útflutningstekjurnar okkar.


Ræðumaður: Jóhann Páll Jóhannsson

Virðulegi forseti. Ég þakka hæstv. forsætisráðherra fyrir þetta innlegg. Fyrst aðeins um innflytjendur. Ég er sammála hæstv. ráðherra. Ég held að við þurfum að íhuga mjög vandlega hvort það að veðja á ferðaþjónustu í svona miklum mæli sem stóra drifkraftinn á bak við hagvöxtinn okkar geti til langs tíma farið saman við markmið um að viðhalda tiltölulega jöfnum launastrúktúr í landinu. Ég held að það sé mjög erfitt að samþætta þessi tvö markmið og við þurfum að íhuga það vandlega hvers konar atvinnustefnu þetta kallar á. Það er auðvitað ekki sjálfbært til lengdar fyrir íslenskt samfélag ef við viljum viðhalda sterku og öflugu velferðarþjóðfélagi að veðja svona stórkostlega á atvinnugreinar sem hafa, eins og ferðaþjónustan, beinlínis bjargað okkur eftir hrunið og verið stórkostleg lyftistöng fyrir hvern landshluta á fætur öðrum, þar sem engu að síður er mjög erfitt að ná fram aukinni framleiðni og skapa hálaunastörf í greininni.

Varðandi leikskólana þá er ég alveg hjartanlega sammála hæstv. forsætisráðherra og held að það sé gott að þetta innlegg komi fram. Ég er þeirrar skoðunar að Ísland ætti að stíga sams konar skref og hafa verið stigin á flestum hinum Norðurlöndunum um að lögfesta rétt ungra barna til leikskóladvalar. Þetta kallar auðvitað á mjög víðtækt samstarf milli ríkis og sveitarfélaga. Þar að auki tel ég reyndar æskilegt að lengja fæðingarorlofið, en ekki út í hið óendanlega vegna þess að það hefði mjög slæm jafnréttisáhrif. En ég held að skynsamlegt væri að lengja fæðingarorlofið um kannski tvo mánuði eða svo og láta þá þennan aukna orlofsrétt fylgja hvoru foreldri um sig til að til þess að lágmarka neikvæð áhrif út frá jafnréttissjónarmiðum.

Forseti vill minna á að ræðutími er tvær mínútur í andsvörum.


Ræðumaður: Jóhann Páll Jóhannsson

Frú forseti. Þetta er efnismikil og vönduð skýrsla og góð umræða sem hér á sér stað. Afstæð fátækt er eiginlega meginviðfangsefni þessarar skýrslu og lágtekjuhlutfallið er sá mælikvarði sem er lagður til grundvallar, þ.e. hlutfall þeirra sem eru með ráðstöfunartekjur undir 60% af miðgildi ráðstöfunartekna í landinu á hverjum tíma. Þetta er auðvitað ekki bara mælikvarði á fátækt heldur mælikvarði á ójöfnuð, hversu margir hafa lágar tekjur í samanburði við það sem almennt gengur og gerist í samfélaginu. Fátækt í þessum skilningi er ekki einhver náttúruleg niðurstaða. Fátækt, rétt eins og auðlegð, er afleiðingin af pólitískum og samfélagslegum ákvörðunum sem hafa verið teknar og eru teknar m.a. í þessum sal og við ríkisstjórnarborðið á hverjum tíma. Þetta eru ákvarðanir um það hvernig þeim verðmætum sem verða til í samfélaginu er dreift.

Þetta er eitthvað sem ég held að sé mikilvægt að við minnum okkur á aftur og aftur, að fátækt er ekki náttúrulögmál heldur hápólitísk niðurstaða og það sama gildir um ríkidæmi. Nú á t.d. ríkasta eina prósentið á Íslandi samtals meira en 1.000 milljarða í eigin fé og fólkið á þessar eignir ekki bara vegna þess að það hefur erft eða fjárfest skynsamlega, dottið í lukkupottinn eða fengið að njóta rentunnar af takmörkuðum auðlindum, heldur á fólk þessar eignir vegna þess að við sem samfélag lítum á eignarréttinn sem mikilvæg mannréttindi og beitum mætti ríkisvaldsins til þess að verja hann. Þetta er réttur sem við höfum bundið í stjórnarskrá, það sama gildir reyndar um réttinn til aðstoðar vegna örbirgðar, sjúkleika, örorku, elli, atvinnuleysis o.fl. Það er svo bæði lögfræðilegt og pólitískt viðfangsefni að gefa þessum réttindum inntak og ákveða hvernig samspilið á milli þeirra er. Höfum þetta í huga: Það vinnur sér enginn inn tekjur og nýtur þeirra og það getur enginn eignast neitt án þeirrar umgjarðar sem hið opinbera markar með lögum og reglum og án þeirrar umgjarðar sem hið opinbera viðheldur með löggæslu, dómstólum, útgáfu peninga, uppbyggingu samgönguinnviða og svona mætti lengi telja. Markaðshagkerfið er búið til með ríkisafskiptum, munum það. Hið sama gildir um þá tekju- og eignadreifingu sem markaðshagkerfið elur af sér. Ég sem jafnaðarmaður er sannfærður um að fólkið sem verður ofan á í þessu kerfi sem við höfum komið okkur upp, fólkið sem helst nýtur góðs af varðstöðu okkar um eignarréttinn og þetta kerfi, eigi að greiða langsamlega mest fyrir viðhald kerfisins í heild.

Fátækt er því hápólitísk og ójöfnuður pólitísk niðurstaða. Ég hef tamið mér að hugsa um fátækt og ójöfnuð út frá mjög gagnlegum hugmyndum sem bandaríski stjórnmálaheimspekingurinn John Rawls setti fram á áttunda áratug síðustu aldar, að ójöfnuður sé í rauninni siðferðilega óréttlætanlegur nema þegar einhver ójöfn skipting er þeim til hagsbóta sem eru verst settir. Þorsteinn Gylfason heitinn kallaði þetta fjalldalaregluna. Fjöll mega ekki vera hærri og tignari, sagði hann, en til þess þarf að dalirnir séu sem blómlegastir og byggilegastir. Bak við þessa hugsun býr líka sú sannfæring að okkar líffræðilegu eiginleikar, það hvað við fáum í vöggugjöf, sé algjörlega óverðskuldað; alveg jafn óverðskuldað og það inn í hvaða fjölskyldu eða stétt við fæðumst. Við ákveðum ekki hvaða hæfileika við fæðumst með og jafnvel þegar við höfum lagt á okkur að þroska hæfileika okkar og líður kannski eins og það sé eitthvað sem við höfum sannarlega gert af sjálfsdáðum og við eigum skilið af öllum mætti að njóta erfiðisins, þá er það oftast þannig að það veltur að verulegu leyti einmitt á þessum félagslegu þáttum; uppeldi, fjölskylduaðstæðum o.s.frv. Að þessu leyti held ég að þeir sem tala hvað mest fyrir jöfnum tækifærum og horfa kannski í gegnum fingur sér með ójöfnuð og fátækt í þeim skilningi sem við tölum um hana í dag séu á villigötum. Eina leiðin til að tryggja raunverulega jöfn tækifæri er að auka jöfnuð í samfélaginu almennt, jöfnuð þegar kemur að tekjum og eignum, stuðla að frekari og jafnari skiptingu þeirra verðmæta sem verða til almennt og jafna leikinn gagnvart frumgæðum samfélagsins. Einmitt þannig verjum við frelsi fólks og jöfn tækifæri.

Ef við styðjumst við fjalldalaregluna sem ég lýsti hér áðan, horfum aðeins í kringum okkur og skoðum sögu síðustu áratuga og hvaða þýðingu þetta hefur fyrir pólitík og efnahagsmál, skatta og útgjöld og samfélagsgerðina hér og annars staðar, þá er kannski athyglisvert til þess að hugsa að það eru einmitt þau ríki sem beita ríkisvaldinu af mestum þunga til þess að auka jöfnuð með réttlátri skattheimtu, sterkum tilfærslukerfum og mikilli skattheimtu sem hafa líka skarað fram úr þegar kemur að verðmætasköpun, efnahagslegri skilvirkni, hagvexti og háu atvinnustigi: Norðurlöndin. Þetta eru löndin þar sem skattar eru langhæsta hlutfallið af vergri landsframleiðslu. Þetta eru líka einhver skilvirkustu, sterkustu og þróttmestu samfélög í heimi þegar kemur að því að skapa verðmæti. Mýtan um að aukinn jöfnuður dragi einhvern veginn kraftinn úr hagkerfinu og geri alla fátækari á endanum hefur því verið afsönnuð mjög rækilega í Vestur-Evrópu. Ekki er þar með sagt að fátækt hafi verið útrýmt. Ójöfnuður er vandamál og hefur verið að aukast á Norðurlöndunum. Ójöfnuður er líka vandamál í þeim löndum þar sem lágtekjuhlutfallið er lægst og Gini-stuðullinn lægstur. Ísland kemur mjög vel út úr alþjóðlegum samanburði en það breytir ekki því að vissulega grasserar fátækt á Íslandi og skýrslan sem við ræðum hér í dag er mjög mikilvægt plagg til að varpa ljósi á þróunina.

Hæstv. forsætisráðherra fór mjög vel yfir meginniðurstöður skýrslunnar, m.a. út frá tilteknum hópum, þannig að ég ætla að stytta ræðu mína hvað varðar þau atriði. Ég ætla að fara yfir nokkur atriði sem vöktu sérstaka athygli mína við lestur skýrslunnar og ekki hefur verið rætt um hér. Í fyrsta lagi eru það staðreyndir sem koma fram um þróun lágtekjuhlutfalls hjá eldra fólki. Lágtekjuhlutfallið lækkaði mjög rækilega á árunum eftir hrun og hélst lágt og stöðugt á tímabilinu 2009–2013. Þetta er, segja skýrsluhöfundar, til marks um að staða hópsins hafi versnað minna en annarra aldurshópa á árunum eftir hrun. Þetta er mjög mikilvægt. Eftir það hækkaði hlutfallið lítillega til 2016, lækkaði svo aftur eftir mikilvægar breytingar á ellilífeyriskerfinu 2016–2017 og hefur haldist tiltölulega stöðugt síðan. Ef við skoðum svo hinn hópinn sem reiðir sig á almannatryggingakerfið, fólk með skerta starfsgetu sem er ekki komið á eftirlaun, öryrkja, þá er sagan mjög svipuð. Á endurreisnarárunum eftir hrun lækkaði lágtekjuhlutfall öryrkja umtalsvert og skýrsluhöfundar orða það sem svo að hrunið hafi þrengt minna að þessum hópi en samanburðarhópnum. Auðvitað er ekki þar með sagt að ekki hafi þrengt að þessum hópi og fólk hafi ekki haft það ömurlegt eftir hrun. En þetta er engu að síður niðurstaðan af pólitískri stefnumörkun sem hér var farið í eftir hrun við mjög erfiðar aðstæður í ríkisfjármálum. Það er sláandi að sjá hve mikið lágtekjuhlutfall öryrkja hækkar svo þegar hægri stjórn tekur við árið 2013 og því er pólitík í þessu öllu.

Loks vil ég gera allra síðustu ár aðeins að umtalsefni og ég gerði það reyndar áðan í andsvari við hæstv. forsætisráðherra. Það er ánægjulegt að börnum sem búa á heimilum undir lágtekjumörkum hafi fækkað á undanförnum árum en hins vegar hljóta að vera okkur öllum vonbrigði að lágtekjuhlutfall almennt skuli hafa hækkað frá árinu 2016. Að sama skapi eru það vonbrigði að fátækt hafi dýpkað í þeim skilningi sem fjallað er um í skýrslunni eftir árið 2016. Ef hæstv. forsætisráðherra sá fyrir sér við myndun ríkisstjórnar með Sjálfstæðisflokknum og Framsóknarflokknum árið 2017 að stjórnin gæti náð markvissum árangri í að draga úr fátækt, draga úr afstæðri fátækt, þá bendir þessi skýrsla því miður til þess að það hafi ekki tekist. Að sama skapi er náttúrlega bent á að áhrifin af verðbólgu og vaxtahækkunum undanfarið séu ekki komin fram, tölurnar nái ekki nógu langt til þess. Það verður auðvitað mjög athyglisvert að sjá, og við ræddum þetta áðan, hvernig þetta spilast í samspili við ákveðnar aðgerðir sem hefur verið ráðist í en hefðu mátt vera svo miklu meira afgerandi að okkar mati. En því miður er það þannig að önnur gögn sem liggja fyrir, t.d. úttekt Vörðu sem byggir á samtímaupplýsingum, líklega allra nýjustu upplýsingum sem við höfum um það hversu mörg heimili eiga erfitt með að ná endum saman, sýna að það hlutfall hefur farið hækkandi á milli ára og æ fleiri heimili þurfa t.d. að neita sér um að kaupa tómstundaiðkun fyrir börnin sín. Þetta er áhyggjuefni.

Virðulegur forseti. Ærin verkefni eru fram undan. Við þurfum að beita okkur af fullum þunga gegn fátækt og ójöfnuði. Það gerum við með sterkum tilfærslukerfum, sterkum almannatryggingum, með réttlátri skattheimtu og sterkri almannaþjónustu sem allir hafa aðgang að. Við gerum þetta með lausnum jafnaðarstefnunnar sem hafa lagt grunn að bestu samfélögum í heiminum. Áfram gakk.


Ræðumaður: Jóhann Páll Jóhannsson

Virðulegi forseti. Ég þakka hæstv. forsætisráðherra fyrir þetta svar en ég er dálítið hissa á því þegar hún segir að heilt yfir sé þróunin í rétta átt vegna þess að þeir sérfræðingar sem semja þessa skýrslu nota lágtekjuhlutfall sem mælikvarða á afstæða fátækt og komast að þeirri niðurstöðu að vissulega hafi lágtekjuhlutfall lækkað. Það hefur dregið úr afstæðri fátækt frá árinu 2000, frá aldamótum, en hins vegar hefur það hækkað lítillega á allra síðustu árum og það er meira að segja tekið sérstaklega fram að áhrif hækkandi verðbólgu og vaxta séu ekki inni í þessu og kunni að eiga eftir að koma fram og bent á skýrslu Vörðu um að æ fleiri eigi erfitt með að ná endum saman. Ég er því pínulítið hissa á því að hæstv. forsætisráðherra skuli engu að síður halda því fram að heilt yfir sé þróunin í rétta átt og myndi gjarnan vilja bara aðeins ítarlegri skýringar á því hvers vegna hún heldur því fram. Vissulega er þróunin frá aldamótum í rétta átt. Mér sýnist engu að síður skýrslan ætti einmitt að vera okkur vitundarvakning um að það þurfi að gefa í þegar kemur að því að styrkja tilfærslukerfi okkar og beita réttlátari skattheimtu til þess einmitt að draga úr fátækt og ójöfnuði á Íslandi. Er hæstv. ráðherra  ekki sammála mér um það?


Ræðumaður: Jóhann Páll Jóhannsson

Frú forseti. Ég vil þakka hæstv. forsætisráðherra fyrir góða yfirferð, hrósa hv. þm. Halldóru Mogensen fyrir að hafa haft forgöngu um það á sínum tíma að óskað var eftir þessari skýrslu og að sama skapi þakka hæstv. forsætisráðherra fyrir að hafa sett þá skýrslubeiðni í mjög góðan farveg í sínu ráðuneyti og séð til þess að unnið var mjög gott starf vegna þess að ég held að þessi skýrsla geti orðið okkur mjög mikilvægur leiðarvísir á næstu árum.

Í skýrslunni kemur vissulega fram að börnum sem búa á heimilum undir lágtekjumörkum hefur fækkað frá 2017. Hins vegar hefur lágtekjuhlutfallið almennt, sem er sá mælikvarði sem hér er lagður til grundvallar afstæðri fátækt, aukist lítillega. Fátækt í þessum skilningi, út frá þessum mælikvarða, hefur aukist lítillega frá 2016. Að sama skapi kemur fram að fátækt hafi dýpkað á þeim tíma frá því að ríkisstjórn Katrínar Jakobsdóttur tók við. Ég vil spyrja hæstv. forsætisráðherra: Eru þetta henni vonbrigði? Hvað veldur þessu í hennar huga?


Ræðumaður: Jóhann Páll Jóhannsson

Virðulegur forseti. Sjókvíaeldi er risastór atvinnugrein. Hún veltir tugum milljarða, þetta eru hundruð starfa. Það hefur verið mikil lyftistöng fyrir Vestfirði og Austfirði og gert mikið fyrir brothættar byggðir. Ég get ekki stutt þá afdráttarlausu kröfu að sjókvíaeldinu verði bara lokað, einn, tveir og þrír. Ég tel það ekki raunhæft, ekki skynsamlegt og þess vegna er mitt nafn ekki á þessari þingsályktunartillögu þótt ég sé sammála mörgu af því sem kemur fram í greinargerð hennar. Það er hins vegar ekki þar með sagt, virðulegi forseti, að það sé forsvaranlegt og að við getum horft bara þegjandi upp á það að hér séu framin stórkostleg umhverfisspjöll, að villtu laxastofnunum okkar sé stefnt í voða og það verði hérna á Íslandi með nokkurra ára millibili meiri háttar umhverfisslys þar sem eldislaxar sleppa í þúsundatali, tugþúsundatali jafnvel, með hörmulegum afleiðingum fyrir vistkerfi og lífríki.

Fiskeldisfyrirtækin verða að gyrða sig í brók. Stjórnvöld og eftirlitsaðilar þurfa að gyrða sig í brók. Það þarf að herða á kröfunum sem eru gerðar til fyrirtækjanna. Það þarf að stórauka eftirlit og þyngja viðurlög. Atvinnuuppbyggingin verður líka að vera á forsendum íbúanna sjálfra. Það er t.d. ótækt, svo við tökum bara málefni Seyðisfjarðar, að þar sé vaðið áfram með áform um sjókvíaeldi þvert á vilja fólksins sem býr þar. Svo þarf auðvitað að skattleggja þessa starfsemi almennilega. Ísland á ekki að vera einhvers konar skatta- og regluverksparadís fyrir norsk laxeldisfyrirtæki og norska fjárfesta sem snúa sér hingað þegar ríkisstjórn jafnaðarmanna í Noregi innleiðir réttlát auðlindagjöld. Það gengur ekki.

Nú liggur fyrir svört skýrsla frá Ríkisendurskoðun. Þar er varpað ljósi á brotakennda og veika stjórnsýslu og umgjörð um sjókvíaeldið, hvernig þetta eftirlit og þessi umgjörð hefur ekki haldið í við vöxt greinarinnar. Þetta hefur gerst á vakt þessara stjórnarflokka þriggja. Þetta er óásættanleg þróun. Löggjafinn verður að bregðast mjög hratt við þeim ábendingum sem koma fram í skýrslu Ríkisendurskoðunar. Í grunninn ætti prinsippið að vera frekar einfalt;  regluverkið, hvatarnir og viðurlögin eiga bara að vera með þeim hætti að það borgi sig aldrei að standa í þessum rekstri nema hlutirnir séu í lagi og vistkerfisáhrifin séu lágmörkuð með besta mögulega búnaði og tækni og innra eftirliti.

Heimildinni,Ég er sammála flutningsmönnum að því leytinu til að status quo er ekki í boði. Áframhaldandi stjórnleysi og tilraunastarfsemi með lífríkið er ekki í boði. Í þessu samhengi vil ég segja að mér brá svolítið þegar ég las í fjölmiðlum að í stefnumörkun stjórnvalda í lagareldi væri lagt upp með að ef ekki næðist árangur í viðureign við slysasleppingar að fimm árum liðnum þá þyrfti að herða stefnumörkunina og skikka laxeldisfyrirtækin til að taka upp nýja tækni. Það er haft eftir hæstv. matvælaráðherra í haft eftir henni á blaðamannafundi sem var haldinn í ráðuneytinu:

„Árið 2028 er fyrsta varðan á leiðinni. Við ætlumst til þess að greinin hafi náð verulegum árangri á ýmsum sviðum árið 2028.“ Svo er haft eftir ráðuneytisstjóranum í sömu frétt:

„Við erum með þetta tímamark, 2028, þar sem við munum taka stöðu og ákveða hvort grípa þurfi til einhverra harðari aðgerða sem fela þá í sér innleiðingu á einhvers konar tækni sem nær þá þessum markmiðum okkar.“

Þar á hann við markmið um sjálfbærni og að verja lífríkið árið 2028. Ég hélt að ég væri að misskilja eitthvað þar til ég las það sem kemur fram í stefnunni sjálfri, stefnu hæstv. matvælaráðherra, um lagareldi til ársins 2040. Þar segir, með leyfi forseta:

„[E]igi síðar en árið 2028 verði lögð skylda á rekstraraðila að hafa tekið í notkun búnað sem tryggi að þau markmið sem lagt er upp með í stefnumótuninni nái örugglega fram að ganga. Í því sambandi verði horft til árangurs þeirra rekstraraðila hérlendis sem bestum árangri hafa náð, sem og til framfara í rekstri erlendis. Uppfylli rekstraraðilar ekki kröfur um þennan búnað verði þeir eftir atvikum sviptir leyfum til áframhaldandi rekstrar eða leyfi þeirra ekki endurnýjuð.“

Þetta er auðvitað ekki mikill metnaður hérna. Ráðherra og ráðuneytisstjóri tala á þá leið að miðað verði við 2028 í þessu samhengi. Þetta er auðvitað óboðlegt. Við þurfum að grípa til aðgerða strax. Við þurfum að herða á kröfunum strax. Þetta eru stór og stöndug fyrirtæki sem mega alveg við því að fjárfesta miklu fyrr í bestu mögulegu tækni til að hindra laxastrok og til að lágmarka vistkerfisáhrif. Ég á erfitt með að sjá að það geti verið réttlætanlegt að gefa út fleiri leyfi til sjókvíaeldis meðan slíkar kröfur hafa ekki verið settar. Við getum ekki haldið áfram einhverri tilraunastarfsemi hérna í fimm ár. Við þurfum að herða á kröfunum og eftirlitinu strax og það er líka alger lykilforsenda þess að það geti náðst einhver lágmarkssátt um þessa atvinnugrein.


Ræðumaður: Kristrún Frostadóttir

Höfum í huga, virðulegi forseti, að dómsmálaráðuneytið hefur verið í höndum Sjálfstæðisflokksins sleitulaust undanfarinn áratug. Það er vegna Sjálfstæðisflokksins sem grafið hefur verið undan almannaöryggi í landinu; fangelsin líkt og voru til umræðu, löggæslan líkt og var hér til umræðu hjá hæstv. dómsmálaráðherra og núna Landhelgisgæslan. Núna heyri ég hæstv. dómsmálaráðherra óska eftir því að almennu aðhaldskröfunni verði vikið til hliðar í tilviki Gæslunnar og ég geri ráð fyrir að hún vilji líka bæta fjárframlög til stofnunarinnar og því spyr ég hæstv. dómsmálaráðherra: Hvaðan á sá peningur að koma? Það var tekin pólitísk ákvörðun í haust á vegum fráfarandi hæstv. fjármálaráðherra um að setja allt viðbótaraðhald á útgjaldahlið. Það er ekkert sótt til viðbótar á tekjuhlið. Það er 9 milljarða viðbótaraðhald á útgjaldahlið, sem er m.a. að falla á stofnun líkt og Landhelgisgæsluna, til viðbótar við þetta 2% aðhald.

Því spyr ég: Ef hæstv. dómsmálaráðherra vill losna við aðhaldskröfuna á Landhelgisgæsluna til að bæta reksturinn, hvert vill hún sækja það fjármagn?


Ræðumaður: Kristrún Frostadóttir

Forseti. Fólk vill öryggi en upplifir víða öryggisleysi þegar kemur að heilbrigðisþjónustu. Fyrir utan höfuðborgarsvæðið eru það ekki síst sjúkraflutningar sem brenna á fólki. Við í Samfylkingunni kynntum útspil í heilbrigðismálum í síðustu viku og leggjum þar m.a. til að björgunar- og sjúkraþyrla verði staðsett utan höfuðborgarsvæðis til að stytta viðbragðstíma. Talsvert hefur verið rætt um aðkomu Landhelgisgæslunnar í því samhengi og þá að þyrlan væri staðsett á Norðausturlandi. Til að styrkja sjúkraflug á Vesturlandiog Suðurlandi þyrfti jafnframt að bæta við áhöfn hér í bænum. Af lestri fjárlagafrumvarps þessarar ríkisstjórnar er ljóst að þetta er fjarlægur draumur. Rekstur Landhelgisgæslunnar er í járnum og miðað við núverandi upplegg er gert ráð fyrir niðurskurði sem er ígildi 19 stöðugilda hjá Gæslunni. Landhelgisgæslan er ekki undanþegin 2% aðhaldskröfu og hefur þetta árlega aðhald hægt en örugglega klipið allt sem hægt er að klípa af Landhelgisgæslunni, sem á að vera okkar þjóðarstolt, lykilstofnun í almannaöryggi. Aðbúnaður Landhelgisgæslunnar er í engu samræmi við það sem þekkist í nágrannalöndum okkar þrátt fyrir veigamikið hlutverk hennar við að tryggja öryggi fyrir íbúa eyríkis. Nú birtist okkur í fjárlaganefnd svipaður vandi og í tilviki Fangelsismálastofnunar í fyrra; augljós vanfjármögnun hjá lykilstofnun á sviði almannaöryggis á Íslandi.

Forseti. En þetta eru kannski ekki nýjar fréttir. Síðasta vetur átti að selja TF-SIF til að standa undir rekstri Landhelgisgæslunnar og skýringin var að vélin væri ekki vel nýtt enda fengist takmarkað fjármagn í rekstur. Ég vil því spyrja hæstv. dómsmálaráðherra: Telur hún ásættanlegt að vegið sé að almannaöryggi með þeim hætti sem hér birtist í fjárframlögum til Landhelgisgæslunnar? Er styrking sjúkraflutninga með þyrlu og fjölgun áhafna í uppnámi vegna rekstrarstöðunnar? Og er eðlilegt að nú dynji 2% aðhaldskrafa á Landhelgisgæslunni eftir áralanga vanfjármögnun?


Ræðumaður: Þórunn Sveinbjarnardóttir

Hæstv. forseti. Ég kem hérna upp snögglega til að þakka hv. þm. Þorgerði Katrínu Gunnarsdóttur fyrir hennar viðbrögð og auðvitað meðflutning. Ég vona innilega að okkur takist að afgreiða þessa þingsályktunartillögu í vetur og hún hljóti góða umfjöllun í hv. utanríkismálanefnd og það verði samstaða hér á þingi, vonandi þvert á flokka, um að hún verði afgreidd.


Ræðumaður: Þórunn Sveinbjarnardóttir

Hæstv. forseti. Ég mæli hér fyrir tillögu til þingsályktunar um viðurkenningu á þjóðarmorði á Armenum. Ásamt mér flytja 16 hv. þingmenn þessa tillögu og hún hljóðar svo, með leyfi forseta:

„Alþingi ályktar að það viðurkenni þjóðarmorð á Armenum árin 1915–1917 og virði minningu fórnarlamba þess glæps gegn mannkyni.“

Tillaga þessi hefur verið flutt tvisvar sinnum fyrr hér á hinu háa Alþingi, í fyrsta sinn á 140. löggjafarþingi sem haldið var 2011–2012 og var þá fyrsti flutningsmaður Margrét Tryggvadóttir, þáverandi hv. þingkona. Tillagan var svo flutt af mér og fleirum á síðasta löggjafarþingi en hlaut ekki endanlega afgreiðslu.

Þjóðarmorð telst til alþjóðaglæpa og er kerfisbundin útrýming þjóðar eða þjóðarbrots. Það er skilgreint sem refsiverður verknaður, framinn í þeim tilgangi að útrýma með öllu eða að hluta þjóð, þjóðernishópi, kynstofni eða trúarflokki með því að drepa einstaklinga úr viðkomandi hópi, skaða þá líkamlega eða andlega, þröngva viðkomandi hópi af ásetningi til þess að búa við lífsskilyrði sem miða að eyðingu hópsins eða hluta hans, beita þvingunaraðgerðum sem miða að því að koma í veg fyrir barnsfæðingar í hópnum eða flytja börn með valdi úr hópnum. Árið 1948 samþykkti allsherjarþing Sameinuðu þjóðanna að fordæma skyldi þjóðarmorð og refsa þeim sem það fremja.

Það þarf kannski ekki að hafa mörg orð um það, hæstv. forseti, að þó að þjóðarmorð hafi verið fordæmd á alþjóðlegum vettvangi á síðustu árum og áratugum hefur sjaldnast verið refsað fyrir þau. Fólk þarf ekki annað en að fletta upp á netinu og sjá þar þann fjölda meintra þjóðarmorða sem framin hafa verið bara á síðustu 100–120 árum hér á jörðinni til að sjá um hvað er að tefla. Það er ástæða til að taka það fram að oft er talað um að þjóðarmorð Þjóðverja á Herero- og Namaqua-þjóðbálknum í Namibíu árin 1904–1905 teljist til fyrstu þjóðarmorða 20. aldarinnar.

En aftur að því efni sem hér er til umfjöllunar. Undir lok 19. aldar stóð hið fyrrum glæsta Ottómanaveldi höllum fæti. Armenar innan þess höfðu lengi þráð sjálfsstjórn og margir töldu að þeir gætu sóst eftir sjálfstæði eftir því sem veldi Ottómana veiktist frekar. Árið 1894 gerðu Armenar uppreisn gegn Tyrkjum sem barin var niður af mikilli hörku og í kjölfarið varð útskúfun hinna kristnu Armena að meðvitaðri pólitískri stefnu. Á árunum 1894–1897 voru tugþúsundir Armena teknar af lífi vegna þjóðernis síns og trúarskoðana. Tölum ber ekki saman; hinar tyrknesku segja að um 20–30 þúsund manns hafi látist en hinar armensku að nær 300 þúsund manns hafi týnt lífi. Þetta var þó aðeins forleikurinn.

Ungtyrkir náðu völdum í því sem nú heitir Tyrkland árið 1908, m.a. með stuðningi Armena enda börðust þeir saman gegn breyttum stjórnarháttum. Fljótlega klofnaði þó hópurinn og sá hluti sem vildi að Ottómanaveldið yrði aðeins fyrir Tyrki og múslima náði völdum. Það hafði þær afleiðingar að stjórnarstefnan varð að útrýma skyldi minnihlutahópum sem stæðu í vegi fyrir altyrknesku ríki. Í fyrri heimsstyrjöldinni, árin 1914–1918, gafst tækifæri til aðgerða sem miðuðu að því að fækka þeim þjóðum og þjóðarbrotum sem ekki voru tyrknesk innan landamæra hins nýja ríkis, eða ríkisins sem var að fæðast öllu heldur.

Opinberlega byggðust aðgerðirnar á brottflutningi hinna óæskilegu hópa til nýrra héraða, ekki síst Armena sem ekki voru tilbúnir til að snúa baki við trú sinni og menningu, en hið raunverulega markmið var að útrýma sem flestum. Aðgerðirnar fólu í sér pyndingar og aftökur, auk þess sem fólk var rekið fótgangandi langar vegalengdir, jafnvel um 1.000 km, með þeim afleiðingum að margir létust eða hlutu örkuml. Algengt var að aldraðir og veikir væru drepnir á leiðinni því að þeir hægðu á hópnum í þessum miklu fólksflutningum og lík lágu meðfram vegum Anatólíu mánuðum saman. Þeim sem lifðu af var komið fyrir í stórum útrýmingarbúðum. Fáir sluppu lifandi þaðan. Fólk var skilið eftir matar- og vatnslaust í eyðimörkinni. Ekki er vitað með vissu hve mörg týndu lífi en talið er að fjöldi þeirra sé á bilinu 600.000–1.500.000 manna. Þetta gerðist á árunum 1915–1917.

Þrátt fyrir að þessir atburðir uppfylli skilgreiningu Sameinuðu þjóðanna frá 1948 á þjóðarmorði og hafi verið kallaðir fyrsta þjóðarmorð 20. aldar, sem ég vil reyndar kalla annað, hefur það reynst Armenum erfitt að öðlast viðurkenningu alþjóðasamfélagsins á þeim sem slíkum. Vegur þar þyngst að tyrknesk stjórnvöld hafa ekki viðurkennt atburðina sem þjóðarmorð og enn er viðvarandi ágreiningur á milli Tyrkja og Armena, auk þess sem margar þjóðir hafa ekki viljað styggja tyrknesk stjórnvöld vegna þessa máls af pólitískum ástæðum sem ég ætla ekki að fara út í hér. Eigi að síður hafa tæplega 30 þjóðir samþykkt ályktanir þar sem viðurkennt er að þjóðarmorð á Armenum hafi átt sér stað á árunum 1915–1917 og það sama gildir um öll 50 ríki Bandaríkjanna, Evrópuþingið og Evrópuráðið. Þá hefur þessum atburðum verið lýst sem þjóðarmorði í skýrslum frá Sameinuðu þjóðunum.

Það er ákaflega mikilvægt að þjóðir heims og heimsbyggðin viðurkenni og horfist í augu við þau voðaverk sem framin hafa verið og þessi voðaverk sem framin voru á armensku þjóðinni og eru þjóðarmorð. Þó að langt sé um liðið er þetta glæpur gegn mannkyni og þar með glæpur gegn okkur öllum. Þau voðaverk sem framin verða við allt hernaðarbrölt heimsins í nútíð og framtíð byggjast á því sem áður hefur verið gert. Þau byggjast líka á því að gerendurnir geti treyst á refsileysi. Það er kannski það alvarlegasta í þessari stöðu.

Við sem flytjum þessa þingsályktunartillögu erum þeirrar skoðunar að það sé löngu tímabært að íslensk stjórn, að Alþingi Íslendinga viðurkenni að þjóðarmorð var framið á Armenum á árunum 1915–1917 og að við virðum þannig minningu fórnarlambanna, höldum minningu þeirra á lofti og tölum um þjóðarmorðið sem glæp gegn mannkyni.

Hér í texta þingsályktunartillögunnar er listi yfir ríki sem hafa viðurkennt þjóðarmorðið gegn Armenum og þingmenn geta kynnt sér þann lista.

Ég held að mál sem þetta og opinber viðurkenning þjóðþings á því sem gerðist, þótt hafi verið fyrir meira en 100 árum, sé mikilvæg. Það er mikilvægt í samhengi sögunnar og það er mikilvægt í ljósi sögunnar. Það er fyrst og fremst mikilvægt að ræna fólk ekki sögu sinni og viðurkenna það sem fyrir það kom. Þess vegna eru opinberar viðurkenningar mikilvægar og verðmætar fyrir sögu þjóða, í þessu tilviki sögu armensku þjóðarinnar. Það er ekki síður mikilvægt að þjóðirnar eða stjórnvöldin sem sökuð eru um að hafa framið þjóðarmorð komi hreint fram, geri hreint fyrir sínum dyrum og viðurkenni hvað gerðist. Það skiptir máli. Það skiptir máli fyrir sjálfsmynd þjóða. Það skiptir máli svo að sagan sé haldin í heiðri og að atburðir, sérstaklega hörmulegir sem þessir, sem hafa sett mark sitt á kynslóð eftir kynslóð af Armenum, séu viðurkenndir og þeim sé haldið á lofti. Það er í raun hluti af sjálfsmynd þjóða að geta rætt um það sem fyrir þær kom.

Ég get fullyrt eftir veru mína í Kákasuslöndunum, þótt svolítið langt sé um liðið síðan, að þessir atburðir eru sannarlega hluti af sjálfsmynd og sögu Armena og eitthvað sem lifir með þeim alla daga. Það er því tímabært að Alþingi Íslendinga taki þetta skref. Ég vona að okkur auðnist að afgreiða þingsályktunartillöguna á yfirstandandi þingi og að hún fái stuðning meiri hluta þingmanna hér á hinu háa Alþingi og þar með séum við að taka mikilvægt skref til þess að horfast í augu við voðaverk fortíðarinnar en um leið að senda mjög mikilvæg skilaboð inn í samtímann um það að við sjáum hvað er að gerast, fólki verður ekki gleymt. Hörmungarnar eiga að fá umfjöllun og viðurkenningu og það á auðvitað að draga þau til ábyrgðar sem hafa skipulagt og framið slíka glæpi gegn mannkyni sem þjóðarmorð eru. Þau mega ekki vera refsilaus og þess vegna er þessi tillaga flutt.


Ræðumaður: Jóhann Páll Jóhannsson

Virðulegi forseti. Förum aðeins yfir það sem gerðist. Nú er eitt og hálft ár síðan fólkið í landinu vaknaði upp við að Bjarni Benediktsson hafði selt ríkiseign í lokuðu útboði á afslætti án þess að gætt væri að jafnræði og gagnsæi. Fólki var skiljanlega brugðið en þá hófst stóra gaslýsingin. Þetta tókst alveg glimrandi vel, sögðu þau fyrst, allt eins og það átti að vera. En þá fóru að vakna óþægilegar spurningar. Þá segir Katrín Jakobsdóttir: Ja, Bjarni gerði a.m.k. allt rétt. Og Bjarni sagði: Nei, þetta var ekki ég sem var að selja, þetta var Bankasýslan. Bankasýslan sagði: Ef eitthvað klikkaði þá voru það söluráðgjafarnir þarna. Svo mótmælti fólk á Austurvelli en það mátti alls ekki setja á fót rannsóknarnefnd, alls ekki. Fyrst átt að bíða eftir Ríkisendurskoðun, hvort það kæmi nokkuð athugavert fram í skoðun hennar. Ríkisendurskoðandi sagði: Jú, hér voru fjölþættir annmarkar; ekki gætt að jafnræði, ekki gætt að gagnsæi, Alþingi fékk misvísandi upplýsingar og eftirspurn var vanmetin sem kann að hafa skaðað hagsmuni ríkissjóðs. Þegar ríkisendurskoðandi komst að þessari niðurstöðu þá sagði Katrín: Þetta er ekki áfellisdómur. Svo hröktust þau úr einu víginu í annað og loks þegar þrír eftirlitsaðilar hafa komist að afgerandi niðurstöðu, þegar það liggur fyrir svart á hvítu að lögum og reglum var ekki fylgt, að það var misfarið með eignir ríkisins á vakt Bjarna Benediktssonar, sem segir af sér, þó það nú væri, þá sýnist mér að hálf stjórnmálastéttin ætli að marsera hérna út á Austurvöll og reisa af honum styttu við hliðina á Jóni Sigurðssyni fyrir þá stórkostlegu sjálfsfórn og mikilmennsku sem hann sýndi með því að hrökklast úr embætti.

Forseti. Fólkið í landinu á betra skilið. Hættum þessu rugli.


Ræðumaður: Oddný G. Harðardóttir

Herra forseti. Mér finnst rétt að segja þetta hér einu sinni enn: Í lögum nr. 155/2012, um sölumeðferð eignarhluta ríkisins í fjármálafyrirtækjum er hvergi talað um armslengd eða heimild gefin fjármálaráðherra til að framselja vald við söluna. Lögin eru um hvað fjármálaráðherra má gera og eftir hvaða meginreglum á að fara. Þegar ráðherrar og stjórnarþingmenn eru spurðir um hæfi fjármálaráðherrans eða hvort hann hafi farið að lögum við sölu á eignarhlutum í Íslandsbanka eru svörin oftast um einhverja ímyndaða armslengd sem hafi komið í veg fyrir að fjármálaráðherrann vissi hvaða ákvarðanir hann var að taka eða að lögin um söluna hafi ekki verið nægilega skýr.

Heyr, heyr.Svo  virtist um tíma að málið væri afgreitt með umfjöllun stjórnskipunar- og eftirlitsnefndar Alþingis með áliti meiri hluta þeirrar nefndar þar til bréfið kom frá umboðsmanni Alþingis. Umboðsmaður Alþingis spurði um hvernig ráðherrann hefði gætt að hæfi sínu þegar ákvörðunin var tekin um samþykkt tilboðanna í hlutinn sem selja átti og lagalega og stjórnskipulega ábyrgð hans á því að söluferlið færi fram í samræmi við lög. Spurningar umboðsmanns Alþingis voru málefnalegar og það er auðvitað afar mikilvægt að ráðherra viti hvaða skyldum hann hefur að gegna og að hann axli ábyrgð á gjörðum sínum. Hinum sérstöku hæfisreglum stjórnsýslulaga er ætlað að stuðla að því að almenningur geti treyst því að stjórnvöld leysi úr málum á hlutlægan hátt. Með þeim ætti að vera vörn fyrir frændhygli og spillingu. Ábyrgð fjármálaráðherrans er skýr samkvæmt lögum: Hann gætti ekki að hæfu sínu. En þetta höfum við reyndar vitað í eitt og hálft ár.


Ræðumaður: Þórunn Sveinbjarnardóttir

Frú forseti. Ég þakka svörin, sérstaklega er varða samvinnuverkefnin og þessa PPP-leið. Ég held að þurfum að horfast í augu við það að það er auðvitað þannig að á endanum borgar ríkið þótt verkefnið heiti PPP, það er oftar en ekki þannig. En það sem hæstv. ráðherra nefndi um forgangsröðun í viðhaldið og gjaldtökuna og að því hafi seinkað að leggja fram frumvörp um tekjuöflun, t.d. um flýti- og umferðargjöld á höfuðborgarsvæðinu — í þessari áætlun blasir við þörfin fyrir því að við sjáum þessi frumvörp og að þetta spili allt saman við annað sem við erum að fjalla um hér. Það er ósköp einfaldlega þannig þó að við beitum ekki öðru en mengunarbótareglunni á umferðina að þeir sem nota og þeir sem menga, þeir greiða. Þannig þarf það að vera hér eins og alls staðar annars staðar í heiminum og það hljótum við að geta gert með sanngjarnri og hóflegri gjaldlagningu. En ég hygg að þessi frumvörp sem hér hafa verið nefnd, og þeim hefur seinkað, eins og ráðherrann benti á, þyrftu að birtast hér í þessum sal sem allra fyrst.


Ræðumaður: Þórunn Sveinbjarnardóttir

Frú forseti. Ég þakka hæstv. innviðaráðherra fyrir svörin. Það er nefnilega mjög mikilvægt að það komi skýrt fram hér við þessa fyrri umræðu og í þessum sal hvaða greining liggur til grundvallar jarðgangaáætlun. Ég efast ekkert um að hún hafi verið vandlega gerð og ég efast ekkert um að þar hafi verið farið af stað af yfirvegun og eins og hæstv. ráðherra benti á, að Fjarðarheiðargöngin hafa farið í gegnum umhverfismat og þau eru í rauninni tilbúin. Það er kannski erfiðara að fá fólk í öðrum landshlutum til að sætta sig við niðurstöðuna en það er hins vegar þá verkefni þeirra sem samþykkja þessa áætlun óbreytta og ég geri svo sem ekki athugasemdir við það.

Það er auðvitað rétt sem hæstv. innviðaráðherra minnti á, að varaflugvallagjaldið sem var samþykkt hér í vor mun dekka skuldina hvað varðar uppbyggingu flugvalla. Viðhaldsþörf vega er auðvitað mikil og kannski ég fái bara að splæsa því hér við hvort ráðherrann hafi íhugað einhverjar aðrar gjaldtökuleiðir vegna viðhaldsþarfarinnar. Verð ég nú örugglega sökuð um að vera sósíaldemókrati sem vill hækka skatta en ég ætla bara að láta mig hafa það af því að það væri gott að fá við því svör. Svo ítreka ég það sem ég nefndi hér um samvinnuverkefnin og einkafjármögnunina.


Ræðumaður: Þórunn Sveinbjarnardóttir

Forseti. Eðli málsins samkvæmt þá verður kannski ekki farið mjög á dýptina hér í fyrri umræðu um tillögu til þingsályktunar um samgönguáætlun fyrir árin 2024–2038 ásamt fimm ára aðgerðaáætlun. Mig langar að nota tækifærið til að tæpa á nokkrum efnisatriðum og svo veit ég og treysti því að ályktunin verði tekin til mjög rækilegrar umfjöllunar í hv. umhverfis- og samgöngunefnd. Það er sú umfjöllun sem skiptir auðvitað mestu máli og það sem út úr henni kemur og það hvernig við gerum tillögu til seinni umræðu um þingsályktunartillöguna hér á hinu háa Alþingi.

Það fyrsta sem ég rak augun í var kannski skorturinn á því að ég sæi beina tengingu við markmið stjórnvalda um samdrátt í losun gróðurhúsalofttegunda. Það er talað um vegvísi einhvers staðar í textanum og 55% samdrátt fyrir árið 2030 og það eru nú rúmlega sex ár þangað til. Ég velti því fyrir mér hvernig ríkisstjórnin hyggist ná utan um það verkefni af því að það er auðvitað mjög brýnt, eins og ég held að enginn deili um hér í þessum sal. Við vitum að u.þ.b. þriðjungur af losuninni hér á landi kemur frá vegasamgöngum og það hefur mikið verið rætt um orkuskiptin og orkuskipti í samgöngum á landi sem fyrsta skref. Það eru auðvitað margar áætlanir í gangi og það er margt sem þarf að gera í einu en ég sé ekki bein tengsl þarna á milli samgönguáætlunar og þess vegvísis sem nefndur er í texta hennar. Það kemur væntanlega í ljós í umfjöllun nefndarinnar en það væri ágætt að fá það skýrt hér við fyrri umræðu.

Annað sem kann að hafa farið fram hjá mér við lestur tillögunnar en hæstv. ráðherra getur kannski skýrt betur hér eru nauðsynlegar lagaheimildir til álagningar flýti- og umferðargjalda. Nú verð ég bara að viðurkenna að það kann að vera að það séu komin fram frumvörp um breytingar á þessu en ég hygg hins vegar að þetta hljóti að vera mjög brýnt mál og hangi þráðbeint saman við bæði afgreiðslu fjárlagafrumvarps og einnig þessarar áætlunar. Ég þykist viss um að það verði góður hljómgrunnur fyrir því að taka upp slík gjöld. Þau hafa auðvitað verið tekin upp víða annars staðar og eru nauðsynleg til að stuðla að greiðum samgöngum. Þetta var annað atriðið.

Svo eru það svokölluð PPP-verkefni, samvinnuverkefni ríkis og einkaaðila um stórframkvæmdir, sem við þekkjum náttúrlega en vitum samt að eru ekki jafn nærtæk á Íslandi og víða annars staðar. Mér skilst að það hafi t.d. illa gengið að fá tilboð í Hornafjarðarbrúna. Við vitum að fjármögnun einkaaðila er eðli málsins samkvæmt dýrari en fjármögnun ríkis og þess vegna er það nú yfirleitt þannig að ríkið fjárfestir í samgöngumannvirkjum og samgönguframkvæmdum. En síðan var mér bent á að það væri í fjárlagafrumvarpinu heimild er varðar Ölfusárbrúna nýju og þá skil ég það þannig að það þurfi þá í rauninni að veita heimild í fjárlagafrumvarpinu. Er það þá heimild til að tryggja betri kjör? Er það ríkisábyrgð? Og hvað segir það okkur um þessa aðferðafræði? Er hún kannski ekki mjög nýtileg hér á landi til að lágmarka áhættu ríkisins og kostnað við gerð stórra mannvirkja? Ég skil alveg að hið opinbera hafi áhuga á því að lágmarka þann kostnað og áhættu og þess vegna hafi þessi aðferðafræði nýst og verið nýtt víða. En mér virðist, við reyndar mjög fljótlega skoðun, að það sé kannski ekki að skila okkur því sem við vorum að vonast eftir, að við séum ekki að fá inn það einkafjármagn sem svona aðferðafræði á að skila.

Ég ætla ekki að tala mjög mikið um viðhaldsskuldina. Félagi minn, hv. þm. Logi Einarsson, ræddi hana í andsvörum við hæstv. ráðherra og ég held að hæstv. innviðaráðherra sé örugglega fullmeðvitaður um hana. En það þarf auðvitað að saxa á hana á hverju ári og við erum í umtalsverðri viðhaldsskuld. Mig minnir að ég hafi séð í tillögunni að viðhaldsþörfin sé metin á 70–80 milljarða á vegunum af Vegagerðinni og um 20 milljarða á flugvöllunum þannig að það þarf þá að saxa jafnt og þétt á þessar stóru upphæðir fyrir utan nýframkvæmdirnar.

Ég sé að það saxast á fleira hér en viðhaldsfé, það saxast á tímann minn í þessu ræðupúlti. Mig langar að síðustu að nefna tvennt. Í kjördæmavikunni í síðustu viku áttum við þingmenn í Suðvesturkjördæmi marga góða fundi með bæjarstjórnum í kjördæminu og þar var að sjálfsögðu rætt mjög mikið um almenningssamgöngur, samgöngusáttmálann fyrir höfuðborgarsvæðið og fjármögnun þeirra. Ég ætla að fá að segja hér að mér finnst ekki alveg sambærilegt að byggja upp almenningssamgöngur fyrir tvo þriðju hluta landsmanna á höfuðborgarsvæðinu og það að reka almenningssamgöngur í miklu smærri sveitarfélögum. Það er mín persónulega skoðun og ég held við getum ekki alveg borið það saman. Hins vegar er það alveg ljóst að við verðum að sjá til þess að samgöngusáttmálinn sé fjármagnaður og hann virki og við hreinlega verðum að tryggja greiðar og góðar almenningssamgöngur og koma fólki úr einkabílnum, rúmlega einni manneskju í bíl í umferðarteppu hér á hverjum morgni og hverju síðdegi á höfuðborgarsvæðinu. Þetta var næstsíðasta atriðið.

Síðasta atriðið varðar forgangsröðun jarðganga. Samkvæmt tillögunni eru Fjarðarheiðargöng í fremsta forgangi. Ég ætla að minnast á sunnanverða Vestfirði eins og aðrir hafa gert hér við þessa fyrri umræðu, m.a. í ljósi þess að við erum þar með mikla atvinnuuppbyggingu og mikla þungaflutninga á hverjum einasta degi frá Vestfjörðum og suður um til útflutnings. Því er mín spurning til hæstv. ráðherra kannski tiltölulega einföld hvað varðar jarðgangaáætlunina: Er valið eða forgangsröðunin byggð á þjóðhagslegu mati? Er hún byggð á einhverju öðru mati? Ég man svo langt í gamla daga að þá var það svolítið þannig að það var talað við þingmennina í kjördæmunum og spurt hvernig þeir vildu forgangsraða. Við erum nú sem betur fer ekki stödd þar lengur. En bara vegna stærðar framkvæmdarinnar við Fjarðarheiðargöng þá sé ég ekki í fljótu bragði að neitt annað verði gert hér næstu árin en að ráðast í þau og þá erum við að færa aftur fyrir hugmyndina eða verkefni eins og að fjölga jarðgöngum á Vestfjörðum.

Ég vil ekki tala um þetta í einhverjum svona togstreitutóni á milli kjördæma. Mig langar bara að skilja hvernig þessi forgangsröðun er ákveðinn. Ég skil alveg, eins og hæstv. ráðherra hefur nefnt þessari umræðu, að að sjálfsögðu ef við værum með alla pening í heiminum þá myndum við reyna að gera eins margt í einu og við gætum. En við gerum það ekki og þess vegna er svo mikilvægt að við skiljum forgangsröðunina og að fyrir henni séu rök sem eru bæði sanngjörn, skiljanleg og þjóðhagslega hagkvæm.


Ræðumaður: Logi Einarsson

Herra forseti. Undantekning frá þessu var nú að 2009 og að mig minnir 2010 lögðum við miklu meira í vegamál en sögulega síðustu 20–30 ár.

Mig langar að fara aðeins í kjördæmið mitt. Í fyrsta lagi spyr ég hvort það sé ekki í rauninni skrýtin tilhögun að ráðast í það að byggja mjög dýran og nauðsynlegan veg eins og Dettifossveg og verja svo ekki nægilegu fé í vetrarþjónustu, sem er þá akkillesarhæll bæði fyrir ferðaþjónustu og stór útflutningsfyrirtæki sem þurfa um þennan veg.

Í öðru lagi hvort það sé ekki algerlega óforsvaranlegt að halda ekki inni brúnni við Goðafoss, sem er tilbúin í útboð, fullhönnuð og allt í lagi, þegar hin leiðin sem er möguleg neðar við Skjálfanda er ekki einu sinni fær nema bara fólksbílum. Hvort við eigum að sætta okkur við það að þessi fjölfarni staður milli landshluta í kjördæminu verði án þessara tenginga.

Í þriðja lagi langar mig að spyrja, vegna þess að Austurland hefur staðið sig gríðarlega vel í sameiningarmálum og ætlast til að það fái vegabætur á móti: Þurfum við ekki að spýta meiru í varðandi Suðurfjarðaveg?


Ræðumaður: Logi Einarsson

Herra forseti. Ég þakka kærlega fyrir. Þetta er auðvitað alltaf mikilvægt plagg og risastórt. Ég geri mér grein fyrir að þetta er ekki einfalt verkefni í því efnahagslega umhverfi sem við erum í, þar sem við erum á þensluskeiði. Engu að síður staldrar maður nú aðeins við vegna þess að sögulega þá verjum við a.m.k. ekki meiru, í mesta lagi jafn miklu, og nágrannaþjóðir okkar sem hlutfall af vergri landsframleiðslu til samgöngumála og í samgöngusáttmála en þó eru mörg Evrópuríki búin að byggja upp sínar samgöngur og féð fer þá að mestu leyti í það að auka öryggi og uppfæra tæknimál og annað slíkt.

Ráðherra kom inn á að það væri eitt af forgangsmálunum og auðvitað mjög mikilvægt, ég geri ekki lítið úr því, en einnig leggur hann áherslu á að jafna búsetuskilyrði og ég kem aðeins að því í síðara andsvari.

Mig langar að spyrja ráðherra út frá þessum samanburði. Það er alveg ljóst að innviðaskuldin okkar vex ár frá ári og það er algjörlega óháð hver situr í ráðuneytinu núna og einhvern tímann þurfum við að fara að vinda ofan af henni. Það er auðvitað mjög margt jákvætt þarna. Mér finnst framfaraskref að taka jarðgöng út fyrir sviga og vera með sérstaka áætlun um það þannig að við verðum borandi hér stanslaust á næstu árum og áratugum þangað til það er búið.

Það er gríðarlega mikilvægt líka að standa við samgöngusáttmála höfuðborgarsvæðisins vegna þess að það er bara brýnt loftslagsmál. En af því að ráðherra talaði dálítið um að jafna búsetuskilyrði, finnst honum nóg að gert og er hann sammála mér um það að innviðaskuld en okkar er að vaxa?


Ræðumaður: Þórunn Sveinbjarnardóttir

Hæstv. forseti. Mig langar til að nota þetta tækifæri til að ræða stöðuna í Palestínu og Ísrael og stöðuna í Miðausturlöndum. Skelfilegar árásir áttu sér stað um helgina: Fjöldamorð, gíslataka, mannrán, þúsundir liggja í valnum, bæði Palestínumenn og Ísraelar, og ekkert lát virðist á átökum og ef eitthvað er þá sýnist mér að þau muni versna.

Heyr, heyr.Það kann aldrei góðri lukku að stýra þegar stjórnmálamenn sem aðhyllast öfgaskoðanir ráða ferðinni. Ég ætla að nýta þetta tækifæri til að lýsa þeirri skoðun minni að öfgastjórnin undir stjórn Benjamins Netanyahus  sé með búin að færa Ísrael fram á barm glötunar, myndi ég vilja orðað það. Og það sama má segja um Hamas-liðana á Gaza, af því að þeir eru líka öfgamenn. Og um leið og við reynum að skilja stöðuna og reynum að sjá hvernig það er  mögulegt að stilla til friðar þannig að réttlætinu sé fullnægt, lífum þyrmt og fólk fái í raun og sann að njóta þeirra mannréttinda sem við öll eigum að fá að njóta, þá held ég að við, bæði í utanríkisstefnu okkar og samfélög þjóða á Vesturlöndum, verðum að horfast í augu við það að við getum ekki með neinum hætti stutt við öfgamenn sem komist hafa til valda, hvort sem þeir heita Hamas-liðar eða Likud-liðar, eða hvað það nú er sem bandalagið heitir sem Benjamin Netanyahu leiðir, hvort tveggja ber í sér glötun og mun ekki þjóna sameiginlegum hagsmunum þess fólks sem byggir Ísrael og Palestínu.


Ræðumaður: Logi Einarsson

Herra forseti. Það var óhjákvæmilegt hjá fjármálaráðherra að segja af sér og rétt að honum var ekki gert kleift að sinna lengur verkefnum sínum eftir álit umboðsmanns Alþingis. Samfylkingin hefur gagnrýnt söluferli Íslandsbanka harðlega og það hefur komið í ljós að allt sem hefur verið rannsakað hefur komið illa út. Það er ekki skrýtið þó að fjármálaráðherra hafi brugðist við þessu. Það hefur nefnilega komið á daginn að það voru ekki bara brotalamir hjá Bankasýslunni og söluaðilum sem einskorðuðust við fyrri hluta ferilsins, eins og stjórnarflokkarnir héldu fram, heldur hefur þetta verið gagnrýnt harðlega af Ríkisendurskoðun, Fjármálaeftirliti og nú síðast umboðsmanni Alþingis.

Herra forseti. Þetta var skipbrot frá upphafi til enda. Bjarni Benediktsson hefur verið fjármálaráðherra nær óslitið í tíu ár og hefur stýrt efnahagsstefnu þeirra ríkisstjórna sem hann hefur setið í. Hann telur sér ekki vera kleift að sinna þessu verkefni lengur og nú verður ríkisstjórnin í heild sinni líka að svara þeirri spurningu hvort henni sé í raun kleift að sinna þeim verkefnum sem liggja fyrir og skipta fólkið í landinu öllu máli, bæði í efnahagsmálum og einnig í velferðarmálum.

Við erum núna á eftir að fara að ræða samgönguáætlun ríkisstjórnarinnar og við erum í miðri á varðandi fjárlögin. Þessi óvissa nú í dag kemur upp á sama tíma og við erum í djúpum öldudal í efnahagsmálum og stöndum frammi fyrir mjög flóknum kjarasamningum á vinnumarkaði. Við þurfum þess vegna á því að halda að hér sé í landinu ríkisstjórn sem snýr sér að þessum mikilvægu verkefnum í stað þess að bjóða upp á sífelldar sýningar á sundurlyndi sín á milli.


Ræðumaður: Dagbjört Hákonardóttir

Virðulegi forseti. Núna er ljóst að hæstv. fráfarandi fjármálaráðherra er á útleið en gleymum því ekki að hann hefur hreina samvisku, telur sig ekki hafa gert neitt rangt í þessu máli þrátt fyrir þrálát feilspor í framkvæmd á sölunni og fráleit viðbrögð í kjölfar hennar. Nú í ástandi óðaverðbólgu er auðvitað ekki annað hægt en að minna ríkisstjórnina mildilega á að þjóðin þarf að vita hver næstu skref verða og það sem fyrst, því að verkefnin eru vissulega ærin. En það er ekki nóg að vita hver situr á hvaða stóli því að ég bið almenning að gefa því gaum hver afstaða þeirra sem eftir sitja í þessari ríkisstjórn er til bankasölunnar. Er samviska þeirra jafn hrein og þess ráðherra sem nú yfirgefur sviðið?

Ég ítreka það sem hér hefur áður verið sagt, að ríkisstjórnin hefur eindregið, og ég meina þá eindregið, haldið uppi vörnum og stutt bankasöluna með ráðum og dáð. Samfylkingin hefur verið mótfallin þessari framkvæmd frá upphafi, hafi fólk áhuga á að ræða hér einhverja hreina samvisku í þessu máli. Vinstri græn segja að hér hafi þau kallað eftir því að hverjum steini yrði velt við. Álit eftirlitsstofnana er ekki skraut og ríkisstjórnarflokkarnir verða að átta sig á því hvað það þýðir að velta við hverjum steini. Það er ekki létt áminning um það sem betur mætti fara, vinsamleg tilmæli eða ábendingar og svo sannarlega ekki í málum sem lúta að grundvallartrausti um ráðstöfun ríkiseigna. Að velta við hverjum steini þýðir ekkert annað en að það sem undir finnst á að hafa afleiðingar.

Virðulegi forseti. Það er hægt að axla ábyrgð á ýmsa vegu. Að leggja niður Bankasýsluna er ekki eitt af því og í rauninni er afsögn úr ráðherrastól bara eitt lítið skref í áttina. Hvert ætlar þessi ríkisstjórn og verður hæstv. fráfarandi fjármálaráðherra með í för?


Ræðumaður: Oddný G. Harðardóttir

Herra forseti. Það veldur mér nokkrum áhyggjum að hlusta á hv. þingmenn Sjálfstæðisflokksins tala hér um ábyrgð og lög þegar kemur að sölu eignarhluta ríkisins í bönkunum. Það var árið 2012 sem ég mælti fyrir þessum lögum og þau lög eru um hvað ráðherra má gera og hvernig hann á að fara að því. Þetta eru ekki flókin lög, þetta eru fimm greinar og þar er ábyrgð ráðherrans tiltekin. Það er engin  armslengd í þeim lögum, þau eru um hvað ráðherrann má gera og hvernig hann á að fara að því. Ábyrgðin er skýr samkvæmt þessum lögum og ég hef áhyggjur af því, forseti, ef þingmenn Sjálfstæðisflokksins og hæstv. ráðherra vita það ekki, þekkja ekki lögin og vilja ekki kannast við þá ábyrgð sem í þeim felast.


Ræðumaður: Jóhann Páll Jóhannsson

Virðulegur forseti. Ég ætla bara rétt að benda hv. þingmanni Sjálfstæðisflokksins á að Sjálfstæðisflokkurinn verður að virða og fara eftir lögunum í landinu, líka þegar lögin eru kannski sett af einhverjum öðrum en Sjálfstæðisflokknum.


Ræðumaður: Þórunn Sveinbjarnardóttir

Hæstv. forseti. Það er eitt og hálft ár síðan kaupendalistinn var birtur og ljóst var að hæfi hæstv. fjármála- og efnahagsráðherra var undir við sölu á hlut ríkisins í Íslandsbanka. Að sjálfsögðu hefðum við þurft þá og þegar að stofna rannsóknarnefnd á vegum Alþingis þannig að öll kurl gætu komið til grafar, allar heimildir væru fyrir hendi og við stæðum ekki í þessum sporum í dag. Ég fullyrði að niðurstaðan hefði verið sú sama fyrir hæstv. ráðherra af því að að sjálfsögðu var hæfið eins og segir í áliti umboðsmanns Alþingis. Á því leikur enginn vafi.

En það sem mig fýsir að vita í dag er það hvort þögn hinna formanna stjórnarflokkanna þýði það að það eina sem blasi við núna sé að finna út úr því í hvaða ráðherrastól hæstv. fráfarandi fjármála- og efnahagsráðherra eigi að setjast og hvernig eigi að tefla skákina til enda í þessu afar vonlausa og vonda stjórnarsamstarfi.


Ræðumaður: Jóhann Páll Jóhannsson

Virðulegi forseti. Stjórnarmeirihlutinn hér á Alþingi þarf að hugsa sinn gang. Í eitt og hálft ár hafa þau varið það hvernig staðið var að sölunni á Íslandsbanka. Þau hafa varið stjórnsýslu fráfarandi fjármála- og efnahagsráðherra fram í rauðan dauðann og hv. þingflokksformaður Sjálfstæðisflokksins heldur því áfram. Þau hafa gert allt til að beina athyglinni frá ábyrgð ráðherra sjálfs, hindrað að skipuð væri óháð rannsóknarnefnd á vegum Alþingis til að fara ofan í saumana á því sem gerðist, þau hafa leikið hvern tafaleikinn á fætur öðrum, en nú liggur fyrir svart á hvítu álit umboðsmanns Alþingis sem staðfestir, rétt eins og álit Ríkisendurskoðunar, rétt eins og skýrsla Fjármálaeftirlits Seðlabankans, að gagnrýni okkar var rétt. Hún var rétt frá upphafi. Hæstv. fjármála- og efnahagsráðherra fylgdi ekki lögum og reglum. Hann brást sínum yfirstjórnunar- og eftirlitsskyldum, gætti ekki að sérstöku hæfi sínu og auðvitað segir hann af sér, auðvitað, honum er ekki stætt á öðru. En nú þarf stjórnarmeirihlutinn allur að sýna auðmýkt og taka sig saman í andlitinu því verkefnin eru ærin.


Ræðumaður: Oddný G. Harðardóttir

Herra forseti. Hinum sérstöku hæfisreglum stjórnsýslulaga er ekki aðeins ætlað að koma í veg fyrir að ómálefnaleg sjónarmið hafi áhrif á efni stjórnvaldsákvarðana heldur er þeim einnig ætlað að stuðla að því að almenningur geti treyst því að stjórnvöld leysi úr málum á hlutlægan hátt. Það traust brást við bankasöluna. Það er afar mikilvægt að almenningur fái að vita hvernig í raun var í pottinn búið og ekki síður að ráðherra axli ábyrgð á gjörðum sínum og viti hvaða skyldum hann hefur að gegna. Fjármálaráðherrann sagði auðvitað af sér. Hvað annað? Það kom ekkert annað til greina. Ábyrgð fjármálaráðherrans er skýr samkvæmt lögum og á það höfum við í Samfylkingunni bent allan tímann. Spurningin er hins vegar hvað þessi staða þýðir fyrir stjórnarsamstarfið og þau mikilvægu verkefni sem við blasa í íslensku samfélagi. Það má ekki slá öllu á frest fyrir hverja krísuna á fætur annarri í þessu stjórnarsamstarfi. Almenningur hefur ekki efni á þeim farsa.


Ræðumaður: Kristrún Frostadóttir

Forseti. Nú þarf ríkisstjórnin öll að fara að hugsa sinn gang. Ríkisstjórnin öll varði þessa bankasölu frá fyrsta degi. Hæstv. forsætisráðherra taldi hæstv. fjármálaráðherra hafa axlað ábyrgð með því að leggja niður Bankasýsluna á sínum tíma. Samfylkingin hefur frá upphafi gert athugasemdir við feril þessa máls. Við höfum fengið skýrslu eftir skýrslu og athugun eftir athugun þar sem komist er að neikvæðri niðurstöðu um það hvernig utan um þetta var haldið. Nú hefur komið á daginn að Samfylkingin hafði á réttu að standa í þessu máli og ríkisstjórnin þarf að láta í sér heyra hvernig hún ætlar að bregðast við, ekki bara út af þessu stóra máli heldur blasa nú við miklar áskoranir í efnahags- og velferðarmálum, m.a. út af fjárlögum þess manns sem ríkisstjórnin hefur stutt, þess flokks sem stýrir fjármálaráðuneytinu. Við þurfum að fá að vita hér í þinginu hvert framhaldið verður vegna þess að þetta eru stórar og afdrifaríkar ákvarðanir sem er verið að tala um þessa dagana.


Ræðumaður: Logi Einarsson

Herra forseti. Við urðum vitni að stórtíðindum í morgun þegar ráðherra sagði af sér og í rauninni ekkert annað fyrir hann að gera því að nú hefur komið í ljós að það voru ekki bara brotalamir í byrjun söluferlisins á Íslandsbanka, eins og haldið hefur verið fram af stjórnarliðum í upphafi, heldur hafa Ríkisendurskoðun, Fjármálaeftirlit og nú síðast umboðsmaður gagnrýnt ferlið harðlega, allt frá upphafi til enda. Það væri þess vegna ekki úr vegi, herra forseti, að við fengjum að heyra aðeins í stjórnarliðum núna, hvernig þau líta á þetta mál og hvernig þau sjá framhaldið og hvernig þetta blasir við þeim.


Ræðumaður: Jóhann Páll Jóhannsson

Frú forseti. Það er bara ágætt að Sjálfstæðisflokkurinn fái útrás fyrir sitt einkavæðingarblæti í saklausri sérstakri umræðu. Það hefur verið athyglisvert að hlusta á það sem hér hefur komið fram. Mér heyrist bæði málshefjandi og hæstv. fjármála- og efnahagsráðherra, ritari og formaður Sjálfstæðisflokksins, vera mjög óánægðir með það hvernig ríkið hefur haldið utan um sínar eignir á undanförnum árum ef ekki áratugum. Þetta er sannarlega umhugsunarvert, því að hvaða flokkur er það sem hefur farið alla jafna með fjármálaráðuneytið á þessum tíma? Hvaða flokkur er það sem ber ábyrgð á því að tryggja góða umsýslu ríkiseigna, að ríkislönd séu nýtt vel og seld ef þau nýtast ekki vel og hefur borið ábyrgð á utanumhaldi um þetta allt saman? Það er auðvitað Sjálfstæðisflokkurinn.

Hér er talað um að eyrnamerkja ákveðna eignasölu tilteknum framkvæmdum o.s.frv. og af því að bankahrunið á afmæli þessa dagana er kannski við hæfi að rifja upp að þegar Síminn var einkavæddur áttu fjármunirnir að nýtast til samgönguúrbóta og til byggingar spítala. Hvað gerðist svo? Jú, peningunum var sturtað út í formi neyðarláns til Kaupþings sem endurheimtist ekki nema að litlu leyti. En sú hugsun sem hér birtist er auðvitað bara kunnugleg. Kunnuglegt stef og klassísk leið hægri manna í ríkisfjármálum er að selja ríkiseignir, jafnvel mikilvægar og tekjumyndandi ríkiseignir, til að fjármagna útgjöld til skamms tíma og fegra þannig ríkisbókhaldið. Til dæmis má breiða yfir einhverja tekjurýrnun sem hefur átt sér stað vegna ósjálfbærra skattalækkana um stundarsakir og skapa þannig útgjaldasvigrúm til skamms tíma en grafa undan samneyslunni og rekstri velferðarþjóðfélags til lengri tíma. Þetta kallast að svelta skepnuna og er eitthvað sem við jafnaðarmenn tökum ekki þátt í og Sjálfstæðisflokkurinn getur auðvitað gleymt því að reyna hér að selja Landsvirkjun eða einu fluggáttina inn í landið. Við munum aldrei leyfa því að gerast.


Ræðumaður: Kristrún Frostadóttir

Virðulegi forseti. Ég er svolítið hugsi yfir upplegginu í þessari umræðu. Það réttlætir ekki eignasölu að ráðstafa andvirðinu í arðbært verkefni. Þetta er einfaldlega tvennt ólíkt; arðbærni verkefnisins og eignasala ríkisins. Eins mikið og Sjálfstæðisflokknum er hugleikið að reka ríkið vel, og vitnar þar oft til fyrirtækjareksturs, sem á reyndar ekki alltaf við, enda munur á því að reka ríkið, sem lifir að eilífu og gegnir hagstjórnarhlutverki, og reka fyrirtæki, þá virðist sá málflutningur gleymast hér. Fyrirtæki selur ekki eignir til að bæta sjóðstreymi eða fjármagna stök verkefni, nema ef það er í stórkostlegum fjárhagsvandræðum, oft þegar stefnir í gjaldþrot. Fyrirtæki selur eignir sem henta ekki rekstri þess. Það hefur ekkert með uppbyggingaráform fyrirtækisins að gera. Fyrirtækið ákveður hvort það ráðstafi hagnaði í arð eða fjárfestingu eftir arðbærni verkefna eða tekur lán eftir arðbærni verkefna. Hið sama á við um ríkið og fyrirtæki í þessu samhengi. Ef eignir eru keyptar eða seldar á það að byggja á því hvort ríkið eigi að vera í slíkum rekstri eða ekki. Það skapast engin verðmæti af eignasölu. Eign hefur virði á efnahagsreikningi, byggt á framtíðarsjóðstreymi. Sala á slíkri eign skapar engin ný verðmæti. Hún losar bara um fjármagnið í einu lagi.

Við getum vel rætt um hvort ríkið eigi einhverjar eignir sem það ætti ekki eiga af því að það hentar ekki hlutverki þess en sala eigna hefur ekkert að gera með það hvort ráðast eigi í arðbæra innviðauppbyggingu eða ekki. Annaðhvort er slík uppbygging arðbær eða ekki. Ef fólk hefur síðan áhyggjur af þenslu á tímum verðbólgu er eðlilegra að grípa til mótvægisaðgerða, að beita sértækum tólum ríkisins á tekjuhlið til að draga úr þenslu þar sem hún er til staðar frekar en að selja eignir sérstaklega til að eiga fyrir arðbærum verkefnum. Ákvörðunin um sölu og ákvörðun um að ráðast í arðbæra uppbyggingu ættu að vera ótengdar.


Ræðumaður: Kristrún Frostadóttir

Virðulegi forseti. Já, ég held að allt bendi til þess að það komi ekkert meira frá ríkisstjórninni núna í aðdraganda þess sem átti að vera langtímakjarasamningar á vinnumarkaði. Afleiðingar af þeim munu hafa gífurleg áhrif víða í hagkerfinu, m.a. á útgjöld ríkissjóðs og því finnst mér athugavert að það sé ekki verið að taka mið af núverandi aðstæðum. Ég vek til að mynda athygli á athugasemdum sem komu frá fyrrum meðlimi peningastefnunefndar, Katrínu Ólafsdóttur hagfræðingi, þar sem hún benti á að skortur á aðhaldi á tekjuhlið væri stór vandi núna í ríkisrekstrinum. Þetta er algjörlega í samræmi við það sem við höfum bent á núna í Samfylkingunni.

Ég vil líka benda á það sem hefur komið fram í nýjum gögnum, af því að það er alltaf verið að tala um að staðan sé svo góð hér, að kaupmáttur hefur rýrnað það sem af er þessu ári. Endurskoðaðar tölur hjá Hagstofunni benda til þess að kaupmáttur hafi líka rýrnað í fyrra. Við erum að sjá mjög hraða aukningu á yfirdrætti og við erum líka að sjá merki um að það sé mikið um fyrirframgreiðslu arfs í hagkerfinu okkar í dag, allt til marks um að ungt fólk og fólk víða á í vandræðum. Þannig að ég ítreka spurningu mína til hæstv. forsætisráðherra: Eigum við að fara inn í þessa kjarasamningslotu með fjárlögin eins og þau standa í dag?


Ræðumaður: Kristrún Frostadóttir

Virðulegi forseti. Á fundi Alþýðusambands Íslands og Neytendasamtakanna í síðustu viku fór hæstv. menningar- og viðskiptaráðherra yfir viðbrögð ríkisstjórnarinnar við verðbólgu. Þá sagði hún, með leyfi forseta: „Ég er á því að við höfum ekki tekið verðbólguna nógu alvarlega strax.“

Þetta eru stór orð og áfellisdómur yfir efnahagsstjórn þessarar ríkisstjórnar. Verðbólgan er enn þrálát þrátt fyrir miklar vaxtahækkanir. Nú er 8% verðbólga og stýrivextir standa í 9,25%. Frá því að verðbólgan fór að láta á sér kræla hafa í stórum dráttum tvær leiðir staðið til boða. Í fyrsta lagi leið ríkisstjórnarinnar: Að bíða átekta, benda á Seðlabankann og kalla þannig hærri vexti yfir heimilin og fyrirtækin í landinu. Þetta er sú leið sem hefur verið farin hingað til og þess vegna erum við þar sem við erum. Hins vegar hefur staðið til boða leið Samfylkingarinnar, m.a. í formi fullfjármagnaðs kjarapakka, aukins aðhalds í ríkisfjármálum til að slá á þenslu, m.a. með hærri gjöldum á stórútgerð sem skilar nú methagnaði og arðgreiðslum, á fjármálageirann þar sem lækkun gjalda hefur ekki skilað sér til neytenda og á tekjuhæstu hópana, og samhliða því sértækar aðgerðir til að verja tekjulægri einstaklinga og ungt fólk fyrir verðbólgunni. Við höfum bent á að þegar ríkisstjórnin gerir minna til að taka á verðbólgunni þá þarf Seðlabankinn að gera meira. Þarna togast á ólík sjónarmið; sértækar aðgerðir á tekjuhlið og hærri vextir sem leggjast flatt á alla. Ríkisstjórnin hefur valið hærri vexti.

Nú vil ég spyrja hæstv. forsætisráðherra: Er hún sammála hæstv. menningar- og viðskiptaráðherra um að ríkisstjórnin hafi ekki tekið verðbólguna nógu alvarlega strax? Munum við sjá meira af því sama eða kemur til greina að fara aðra leið, t.d. með kjarapakka Samfylkingar? Að lokum: Er það mat ríkisstjórnarinnar að þjóðin vilji hærri vexti frekar en sértækar aðgerðir á tekjuhlið ríkisfjármálanna eins og Samfylkingin hefur lagt til?


Ræðumaður: Jóhann Páll Jóhannsson

Frú forseti. Ég mæli hér fyrir frumvarpi til laga um breytingu á lögum um réttindi og skyldur starfsmanna ríkisins, nr. 70/1996, en að málinu standa allir þingmenn Samfylkingarinnar og er það endurflutt frá síðasta þingi.

Með frumvarpinu er lagt til að heimildir stjórnvalda til að víkja frá meginreglu 1. mgr. 7. gr. laga um réttindi og skyldur starfsmanna ríkisins um auglýsingaskyldu verði þrengdar. Þannig er hnykkt á því að flutningur embættismanna sé undantekning frá almennri meginreglu um auglýsingaskyldu. Um slíka ákvörðun gildir réttmætisregla stjórnsýsluréttar en samkvæmt henni skulu allar ákvarðanir og athafnir stjórnvalda byggjast á málefnalegum sjónarmiðum. Lagt er til að tilteknir embættismannaflokkar verði undanþegnir gildissviði 36. gr. laganna og að óheimilt verði að skipa í embætti ráðuneytisstjóra með flutningi. Er þessi breyting í samræmi við það svigrúm sem löggjafinn hefur til að undanskilja ákveðna hópa embættismanna frá flutningsheimild 4. mgr. 20. gr. stjórnarskrárinnar, sbr. 5. mgr. sömu greinar.

Meginreglan um auglýsingaskyldu við skipun í opinber störf var lögfest árið 1954. Í greinargerð með frumvarpi til laga um réttindi og skyldur starfsmanna ríkisins, sem varð að lögum nr. 38/1954, segir, með leyfi forseta:

„Er það réttlætismál og jafnræðis, að öllum þeim sem hugur leikur á tilteknu opinberu starfi, sé veittur þess kostur að sækja um það. Ríkinu ætti þá einnig að vera meiri trygging fyrir því, að hæfir menn veljist í þjónustu þess.“

Að baki reglunni búa þannig grundvallarsjónarmið um að jafnræðis sé gætt þegar kemur að ráðstöfun á takmörkuðum fjölda sérhæfðra starfa hjá hinu opinbera, samanber m.a. álit umboðsmanns Alþingis í málum nr. 5864/2009 og 6137/2010, en auk þess hefur verið litið á auglýsingaskylduna sem mikilvæga vörn gegn geðþóttastjórnsýslu og klíkuráðningum, leið til að auka gagnsæi og traust gagnvart handhöfum opinbers valds. Með auglýsingu starfa er tryggt að allir þeir sem áhuga hafa geti sótt um starf og verði metnir á grundvelli hæfni sinnar, menntunar, verðleika og eftir atvikum framtíðarsýn sinni á rekstur og verkefni þess embættis eða þeirrar stofnunar sem um er að ræða. Skerpt var á reglunum með nýjum lögum um réttindi og skyldur starfsmanna ríkisins, nr. 70/1996, og hefur umboðsmaður Alþingis ályktað, með vísan til forsögu ákvæðisins og lögskýringargagna, að túlka verði hvers kyns undanþágur frá meginreglunni um auglýsingaskyldu þröngt, samanber m.a. álit umboðsmanns Alþingis í málum nr. 5519/2008 og F109/2022.

Á undanförnum árum hefur færst í aukana að veitingarvaldshafar víki sér undan auglýsingaskyldunni, jafnvel við skipun og setningu í æðstu faglegu embætti stjórnkerfisins. Í umfjöllun sem birtist á vef umboðsmanns Alþingis hinn 28. apríl 2021 kemur fram að þrátt fyrir skýr ákvæði laga og skýran vilja löggjafans til að tryggja jafnræði og gagnsæi í ráðningarmálum fari veitingarvaldshafar ítrekað fram hjá auglýsingaskyldunni. Þá hafi „ítrekaðar ábendingar umboðsmanns um að tiltekin framkvæmd sé ekki í samræmi við lög og reglur á þessu sviði í ýmsum tilvikum aðeins leitt til þess að fundin er önnur leið til þess að haga málum á skjön við reglurnar í stað þess að laga framkvæmdina að þeim“. Nú er svo komið að helmingur af núverandi ráðuneytisstjórum var fluttur í embætti ráðuneytisstjóra án þess að staðan væri auglýst og frá því að ríkisstjórn Katrínar Jakobsdóttur tók við árið 2017 hafa sex af þeim átta sem enn eru ráðuneytisstjórar tekið við embætti án þess að faglegt umsóknarferli færi fram.

Í evrópsku stjórnskipulagi og í þeim ríkjum sem byggja á frjálslyndu lýðræðisfyrirkomulagi er alla jafna gerður mjög skýr greinarmunur á pólitískri yfirstjórn annars vegar og æðstu stjórn embættismannakerfisins hins vegar. Þeir sem tilheyra hinni pólitísku forystu eru valdir af ráðherra án auglýsingar og sérstakra hæfnisskilyrða en aðrir starfsmenn skulu eingöngu skipaðir eða ráðnir á grundvelli verðleika, svo sem starfsreynslu, menntunar eða annarrar skilgreindrar hæfni. Í Noregi, Svíþjóð og Finnlandi fara ráðherrar og sérstakir aðstoðarráðherrar með pólitíska forystu í ráðuneytum auk þess sem ráðherrar ráða sér pólitíska ráðgjafa sem ekki hafa boðvald gagnvart embættismönnum og starfsmönnum. Í Danmörku hafa ráðherrar sérstakan embættismann sér til ráðgjafar en á Íslandi fylgja ráðherrum aðstoðarmenn sem hafa sams konar stöðu og pólitískir ráðgjafar í Svíþjóð og Noregi.

Skilin milli embættismanna annars vegar og stjórnmálamanna hins vegar hafa löngum verið óljósari á Íslandi en í nágrannalöndunum. Í sögu Stjórnarráðs Íslands 1964–2004, VII. kafla 1. bindis, er bent á að eftir að Íslendingar fengu heimastjórn árið 1904 hafi reynst takmarkaður áhugi fyrir því hjá Alþingi og ráðamönnum að skilja embættismannakerfið frá hinu pólitíska valdi. Rík hefð sé fyrir fyrirgreiðslustjórnmálum á Íslandi þar sem ráðningar pólitískra samherja séu áberandi. Með setningu laga um Stjórnarráð Íslands, nr. 73/1969, var ráðherra fengin heimild til að kveðja mann utan ráðuneytis sér til aðstoðar enda hyrfi hann úr starfi um leið og ráðherra. Með þessari heimild sköpuðust forsendur til að styrkja pólitíska forystu ráðuneytanna en engu að síður, segir í sögu Stjórnarráðsins, tíðkaðist áfram að skipað væri í æðstu embætti ráðuneyta á pólitískum forsendum. Að þessu er vikið í kafla 21.4.7 í 7. bindi skýrslu rannsóknarnefndar Alþingis um aðdraganda og orsakir falls íslensku bankanna 2008. Bent er á að þótt starfsmenn séu ráðnir á pólitískum forsendum hverfi þeir ekki úr starfi um leið og sá pólitíski ráðherra sem réð þá og þetta geti valdið þeim ráðherra sem á eftir kemur vandræðum. „Einnig geta slíkar stöðuveitingar haft þær afleiðingar að sérfræðiþekking á málefnasviði ráðuneytisins veikist ef margar stöður eru skipaðar starfsmönnum sem ráðnir voru á veikari faglegum forsendum og þá jafnvel fyrst og fremst á pólitískum grundvelli,“ segir í skýrslunni. „Slík aðstaða getur haft afdrifaríkar afleiðingar við aðstæður eins og hér á landi, þar sem ráðuneyti eru jafnan fremur fámenn með tilliti til þeirra verkefna sem þau hafa með höndum.“ Taldi rannsóknarnefndin að við umbætur á Stjórnarráði Íslands yrði að horfast í augu við að „ráðherrar virðast margir hverjir hafa talið að þörf væri á að fjölga pólitískum aðstoðarmönnum í ráðuneytum til að annast pólitíska stefnumótun og aðra vinnu af þeim toga“ og taka yrði af skarið um hvort breyta ætti lögum svo heimilt yrði að ráða fleiri pólitíska starfsmenn til að liðsinna ráðherrum.

Við þessu var að nokkru leyti brugðist með nýjum heildarlögum um Stjórnarráð Íslands, nr. 115/2011, þar sem mælt er fyrir um að ráðherrar geti ráðið sér aðstoðarmann eða aðstoðarmenn, aðstoðarmenn skuli á hverjum tíma ekki vera fleiri en nemur tveimur fyrir hvern ráðherra en heimilt sé samkvæmt ákvörðun ríkisstjórnar að ráða þrjá til viðbótar ef þörf krefur.

Í sömu lögum er fjallað um ráðuneytisstjóra, hlutverk þeirra og fyrirkomulag við skipun í embætti. Ráðuneytisstjórar eru auðvitað æðstu stjórnendur ráðuneyta að ráðherrum sjálfum undanskildum. Hlutverk ráðuneytisstjóra er yfirstjórn verkefna ráðuneytis og að sjá til þess að starfsemi þess og afgreiðsla mála sé í samræmi við lög og gildandi reglur, skráðar jafnt sem óskráðar. Það er óumdeilt að samkvæmt gildandi lögum og þessu í raun samnorræna fyrirkomulagi sem ég hef lýst hér tilheyra ráðuneytisstjórar hinu faglega embættismannakerfi. Ef einhver pólitískur vilji stendur til að breyta því, svo sem að taka upp fyrirkomulag þar sem pólitískir aðstoðarráðherrar gegna lykilhlutverki í ráðuneytum eða færa stjórnkerfi Íslands nær því sem tíðkast í Bandaríkjunum þar sem stór hluti starfsmannakerfis alríkisins er pólitískt ráðinn, verður að taka ákvörðun um það hér á Alþingi. Hún verður aðeins tekin hér með breytingum sem rúmast innan marka stjórnskipunarlaga.

Í núgildandi lögum um Stjórnarráð Íslands er mælt fyrir um að ráðuneytisstjórar skuli skipaðir að undangengnu mati hæfnisnefndar, sbr. 18. og 19. gr. laganna. Í 21. gr. sömu laga kemur fram að um heimildir ráðherra til að flytja embættismenn á milli embætta innan Stjórnarráðs Íslands fari samkvæmt lögum um réttindi og skyldur starfsmanna ríkisins og öðrum lögum eftir því sem við á. Ekki verður þó séð að löggjafinn hafi ætlað slíkum ákvæðum að þjóna ráðamönnum sem almenn hjáleið fram hjá auglýsingaskyldunni og hinu lögbundna hæfnismati, enda er tekið skýrt fram í athugasemdum með frumvarpi því sem varð að lögum nr. 115/2011 að eðlilegt sé að viðhafa samræmi við skipun ráðuneytisstjóra og skrifstofustjóra þeirra. Í greinargerðinni segir, með leyfi forseta:

„Með auglýsingu starfa er tryggt að allir þeir sem áhuga hafa geti sótt um og keppt um starf innan Stjórnarráðs Íslands á grundvelli hæfni sinnar, menntunar og annarra verðleika. Ávallt ber að ráða hæfasta umsækjandann til starfans. Mikilvægt er að menn geti treyst því að faglega sé staðið að skipun embættismanna og ráðningu starfsmanna í Stjórnarráðinu. Hæfnisnefndir við skipun æðstu embættismanna gegna mikilvægu hlutverki í því sambandi.“

Með hliðsjón af þessu er auðvitað brýnt að ráðuneytisstjórar séu bæði í ásýnd og reynd, og þegar ég tala um ásýnd er ég að tala um skipulagsferlið, óháðir stjórnmálamönnum, stjórnmálaflokkum og flokkspólitískum hagsmunum. Í ljósi þess veigamikla hlutverks sem ráðuneytisstjórar gegna í stjórnkerfinu, sem æðstu faglegu stjórnendur ráðuneyta, er lagt til í þessu frumvarpi að við 36. gr. starfsmannalaganna bætist málsgrein um að ákvæðið gildi ekki þegar skipað er í embætti ráðuneytisstjóra.

Í frumvarpinu er einnig mælt fyrir um að dómarar, embættismenn við dómstóla og dómstólasýsluna og embættismenn sem starfa á vegum Alþingis og eftirlitsstofnana þess, þ.e. skrifstofustjóri Alþingis, umboðsmaður Alþingis og ríkisendurskoðandi, verði með öllu undanskildir ákvæðinu. Það sama þarf auðvitað að gilda um framkvæmdastjóra Mannréttindastofnunar Íslands þegar þeirri stofnun verður komið á fót ef Alþingi ber gæfu til að samþykkja það mikilvæga lagafrumvarp sem hæstv. forsætisráðherra mælti hér fyrir fyrr í dag. Með þessu ákvæði er tekinn af allur vafi um að ákvæði 36. gr. starfsmannalaga heimili ekki flutning milli þessara þriggja valdþátta ríkisins og að 36. gr. taki aðeins til flutnings embættismanna á vegum framkvæmdarvaldsins. Með þessu er líka verið að bregðast við þeirri uppákomu og því hættulega fordæmi, vil ég leyfa mér að segja, sem var sett þegar þáverandi ríkisendurskoðandi var fluttur yfir til nýs menningar- og viðskiptaráðuneytis og skipaður ráðuneytisstjóri. Þetta gerðist 27. janúar 2022, með vísan til 36. gr. Slík beiting ákvæðisins þar sem verið er að vippa embættismönnum milli valdþátta ríkisins er ógn við sjálfstæði þeirra eftirlitsstofnana sem starfa á vegum Alþingis sem liður í eftirlitshlutverki þess gagnvart framkvæmdarvaldinu.

Sjálfstæði dómara er auðvitað tryggt mjög rækilega með lögum, sbr. 59. og 70. gr. stjórnarskrárinnar, 6. gr. mannréttindasáttmála Evrópu, sem hefur verið lögfestur hér á landi, og 43. gr. laga um dómstóla, nr. 50/2016. Þannig njóta dómarar ríkrar verndar gagnvart handhöfum framkvæmdarvalds og er algerlega á hreinu að flutningsheimildir starfsmannalaganna ná ekki til þeirra. Engu að síður, vegna þessarar óhefluðu beitingar á 36. gr. árið 2022 þar sem verið var að beita henni með hætti sem ég alla vega hafði ekki hugmyndaflug til að ætla að yrði nokkurn tímann gert, finnst okkur flutningsmönnum rétt að eyða líka öllum vafa um þetta og kveða á um það líka með afgerandi hætti að 36. gr. nái ekki til hæstaréttardómara, skrifstofustjóra Hæstaréttar, landsréttardómara, skrifstofustjóra Landsréttar, héraðsdómara og framkvæmdastjóra dómstólasýslunnar. Þetta kann að vera algerlega óþarft en ég held að okkur veiti ekkert af þessum öryggisventli eftir það sem á undan er gengið.

Ólafur Jóhannesson, lagaprófessor og fyrrum forsætisráðherra, skrifaði í riti sínu Stjórnarfarsréttur árið 1950, með leyfi forseta:

„Sjaldan er meiri hætta á misbeiting valds og hlutdrægni heldur en einmitt við stöðuveitingar. Nú á tímum er hið raunverulega veitingarvald oftast nær í höndum pólitískra ráðherra, sem freistast oft til að misnota það til framdráttar flokksmönnum sínum.“

Svei mér þá ef þessi ágæti forystumaður Framsóknarflokksins hitti ekki bara naglann á höfuðið.

Ég hef hér reifað efni frumvarpsins, virðulegur forseti, og fært rök fyrir þeim breytingum sem það felur í sér með vísan til hinnar frjálslyndu lýðræðishefðar, þess hvernig hlutunum er háttað í löndunum í kringum okkur, til gildandi laga og þeirra sjónarmiða sem búa að baki þeim lögskýringargögnum og vilja löggjafans sem má lesa út úr þeim. Í grunninn snýst frumvarpið bara um það að setja veitingarvaldshöfum auknar skorður og auka þannig traust landsmanna gagnvart stjórnkerfinu.

Eftir að ég mælti fyrir málinu á síðasta löggjafarþingi barst umsögn um það frá Félagi háskólamenntaðra starfsmanna Stjórnarráðsins. Þar segir, með leyfi forseta:

„Með það að leiðarljósi að allar ráðningar hins opinbera miði að því að styrkja faglegan grundvöll stjórnsýslunnar telur félagið umrætt frumvarp vera til bóta og styður framgang þess.“

Það geri ég líka og legg til að málinu verði vísað til hv. velferðarnefndar að umræðu lokinni og hlakka til að fylgja því eftir á þeim vettvangi. Ég trúi ekki öðru en að það verði að lögum.


Ræðumaður: Dagbjört Hákonardóttir

Ég þakka hæstv. ráðherra kærlega fyrir gott andsvar. Ég vil bara ítreka það sem ég sagði áðan. Við verðum að sjálfsögðu að draga atvinnulífið til ábyrgðar til að miðla þeirri þekkingu sem það er að búa til og það er alls ekkert athugavert við það að atvinnulífið komi með sterkum hætti inn í menntastofnanir okkar. Hins vegar megum við aldrei skapa þannig umhverfi að við séum því algerlega fjárhagslega háð í því að halda úti starfsemi. Mig langar að segja að þessi áhætta sé mest innan félagsvísindagreina vegna þess að hér erum við bara einfaldlega á þeim stað að þegar sérfræðingar eru t.d. kostaðir af stórum fyrirtækjum sem koma og kenna sín fræði þá verður til ákveðinn „bias“ og við megum huga að því, sérstaklega þegar þessi aðgerðaáætlun fer af stað, að faglegt sjálfstæði háskólanna sé algerlega tryggt hvernig sem við svo sem förum að því.

Varðandi það hvernig staða okkar er í alþjóðlegum samanburði innan háskólasamfélagsins þá gæti ég aftur talað lengi um það að það er auðvitað ákveðið markvisst svelti sem hefur átt sér stað. Ég ætla hins vegar ekki að gera það vegna þess að mig langar ekki til að drepa umræðunni á dreif. Mig langar til að tala um það sem við þurfum að huga að í nákvæmlega þessari aðgerðaáætlun. Ég vil bara gjarnan sjá það í verkum þessarar ríkisstjórnar að ef það er eitthvað til í því að hug- og félagsvísindagreinar eigi að fá að njóta góðs af þessari miklu þekkingarveislu þá sjáum við það raungerist með einhverjum hætti, í einhverju fýsísku formi. Annars bíð ég bara spennt og hlakka til að taka þetta mál til frekari meðferðar innan nefndarinnar, þ.e. í allsherjar- og menntamálanefnd.


Ræðumaður: Dagbjört Hákonardóttir

Virðulegi forseti. Ég vil þakka hæstv. háskóla-, iðnaðar- og nýsköpunarráðherra fyrir yfirferð sína í þessu ágæta máli. Við getum auðvitað öll fallist á mikilvægi þess að efla hugvit á Íslandi og ég ætla að fullyrða að það ríki þverpólitísk sátt um það. Það er og verður rétt forgangsröðun að leggja áherslu á að það verði burðarliðurinn í íslenskum útflutningi til framtíðar, þ.e. hugvitið, og ég ætla ekki að setja út á það efnislega. Þunginn í tillögunni felst hins vegar í að háskólasamfélagið fái tilhlýðilega athygli og alúð, hér verði rannsóknarhlutverk háskóla aukið og metnaður og hugvit virkjað í því skyni að efla þekkingu og skapa ný tækifæri fyrir vísindafólkið okkar, sem er vel.

Ég ætla ekki að rekja það frekar sem fram kemur í tillögunni heldur nota tækifærið til að vekja máls á því sem er ekki að finna í henni, sem er sívinsæll liður hér í ræðustóli Alþingis. Í aðgerðum tillögunnar er nefnilega ekki einu orði minnst á hugvísindi og sama vægi hafa félagsvísindin og þá er ég ekki að telja með þær athugasemdir sem bárust við meðferð málsins á 153. löggjafarþingi. Hér er mikil áhersla lögð á STEAM-greinar umfram annað, sem er ensk skammstöfun fyrir vísinda-, tækni- og verkfræðigreinar, auk lista og stærðfræði. Þetta eru mjög mikilvægar greinar en það er ástæða til að taka undir þær athugasemdir sem m.a. bárust frá Landssambandi íslenskra stúdenta í maí í fyrra um að þessi áhersla stjórnvalda beri þess merki að hún grundvallist á þörfum atvinnulífsins umfram kannski gæði námsins eða hag nemenda.

Atvinnulífið á nefnilega ekki að hafa forræði á þeirri þekkingarsköpun sem á að eiga sér stað innan háskólanna. Ef háskólanám og rannsóknarstarfsemi innan þeirra þjónar fyrst og fremst þeim tilgangi að snúa hjólum atvinnulífsins og á forsendum þess þá getur það ekki síst haft áhrif á sjálfstæði háskólanna. Það er eiginlega bara alveg hægt að fullyrða að það muni á endanum hafa áhrif, vegna þess að þá verða þeir jú háðir fjárveitingum fjársterkra aðila á markaði sem hafa mjög mikla hagsmuni af því að háskólar hér á landi útskrifi aðila sem munu m.a. hafa það hlutverk að hafa eftirlit með starfsemi þeirra í framtíðinni. Þetta er auðvitað nærtækt í næstum öllum fræðigreinum og ég nefni hérna félagsvísindagreinar á borð við lögfræði, hagfræði og viðskiptafræði í tengslum við opinbert markaðseftirlit sem við vorum að ræða hér áðan í sérstakri umræðu um Samkeppniseftirlitið. Þetta er auðvitað ekkert síður viðeigandi í raungreinum. Viljum við t.d. að sjávarútvegurinn sjái alfarið um að fjármagna rannsóknir og stöðugildi í háskólunum í tengdum greinum? Það er alveg hægt að halda áfram á þessum nótum.

Það er auðvitað alls ekki yfirlýstur tilgangur tillögunnar hér en við sjáum ekkert ávarpað sérstaklega um fyrirsjáanlega hagsmunaárekstra sem geta skapast að öðru leyti en því að rétt er komið inn á mikilvægi fræðilegs frelsis vísindamanna svo hægt sé að rækja samfélagslegt hlutverk háskóla með virkri þátttöku í samfélagsumræðu, m.a. til að sporna við upplýsingaóreiðu og falsfréttum. Þetta eitt og sér getur ekki verið eina áhyggjuefnið sem við veltum upp í tillögunni vegna þess að mér finnst það ábyrgðarhluti þegar jafn viðamikilli tillögu er komið á framfæri við þingheim að það sé ekki a.m.k. hugað að þessum áhættuþáttum, vegna þess að aftur þá kemur þetta bara sterklega inn á þá umræðu sem við höfum átt hér í dag um litla samfélagið okkar, um mikilvægi þess að veggir séu byggðir þegar það á við og það er bara mjög málefnalegt að gera í fákeppnissamfélagi.

Þá komum við nefnilega að kjarna málsins því að þegar við vorum að tala um upplýsingaóreiðu og falsfréttir sem eru ávarpaðar sérstaklega í tillögunni — mér finnst það einmitt kjarni málsins því að gagnrýnin hugsun er ekki afkvæmi STEAM-greina. Það eru ekki STEAM-greinarnar sem halda uppi kyndli gagnrýninnar hugsunar í þeirri miklu vegferð sem tæknibyltingin, fjórða iðnbyltingin, er að fara að valda hérna. Hún er afkvæmi hugvísindanna. Það eru hugvísindagreinar sem hvetja til hennar, hvetja til greiningarhugsunar og færni til að leysa vandamál og færni af þessu tagi er nauðsynleg til að greina og takast á við þessar flóknu áskoranir. Það er bara kjarninn í nýsköpun.

Ég vil líka nefna sagnfræði, heimspeki, bókmenntir, mannfræði og tungumál, og við þurfum siðfræðina þegar við tökum ákvarðanir um áhrif nýrrar tækni eða hugmyndasamfélagið, ekki síst þegar við innleiðum gervigreind í opinberri þjónustu, sem er nota bene bara tímaspursmál hvenær gerist.

Mig langar líka að nefna kynjafræði, félagsfræði og félagsráðgjöf. Þetta eru allt greinar sem eru kenndar í aðeins minni og oft og tíðum mun ljótari kennslustofum í opinberu háskólunum okkar heldur en í stórum sölum nýrra háskóla. Þetta eru greinar sem hafa ekki gífurlega sterkar tengingar við atvinnulífið. Við sjáum ekki auglýst eftir þessu fólki á síðum atvinnuauglýsinga og þetta eru ekki þau sem skora hæst í tekjublöðunum en háskólasamfélagið okkar er einskis virði án þeirra. Ég ætla bara að fullyrða það.

Ég ætla ekki að tala niður STEAM-greinar, ég er alls ekki að því, bara alls ekki. Þær lifa bara alls ekkert áhugaverðu lífi einar og sér. Þær bjóða ekki upp á djúpan skilning á mannlegri hegðun, viðhorfum og menningarlegu samhengi sem skiptir sköpum til að búa til vörur, þjónustu eða tækni sem á að gagnast okkar samfélagi. Nýstárlegar lausnir krefjast samvinnu þvert á ólíkar greinar. Það er rétt, það er reynt að koma inn á það, en hug- og félagsvísindi fela í sér sjónarmið sem bæta ofan á tæknilega sérfræðiþekkingu. Það verður að ávarpa það.

Ég get heldur ekki komið hingað upp og talað á þessum nótum án þess að benda á þá augljósu staðreynd að ef við ætlum að standa við gefin loforð um að tryggja tilvistarrétt íslensku tungunnar og tryggja henni lífdaga í heimi gervigreindar með vélnámi og ekki síst máltækni sem við erum á heimsmælikvarða í, við höfum séð stórkostlega hluti að fara af stað með Greyni og Emblu t.d., þá er ekki nóg að gefa út metnaðarfullar stefnur þvert á ráðuneyti og innan ríkisstjórnar, það þarf að sjá til þess að þær öðlist raunverulegt líf í verkum Alþingis og framkvæmdarvaldsins og birtist í fjárhagslegri forgangsröðun þar.

Úti um allan heim — þetta er ekki bara fagurgali í mér, ég er að endurspegla hér í dag þá forgangsröðun sem hefur verið fremsti oddi innan stefnumótunar Evrópusambandsins þar sem lögð er rík áhersla á samþættingu hug- og félagsvísinda við aðrar vísindagreinar. Ég má til með að vísa bara léttilega til athugasemda Reykjavíkurakademíunnar frá því í maí í fyrra við tillöguna á síðasta þingári en án þess að rekja það eitthvað frekar þá vil ég bara enn og aftur segja að við þurfum að lesa þetta allt saman til þess að auka samkeppnishæfni íslenskra vísindamanna í harðri alþjóðlegri samkeppni um fjármagn úr samkeppnissjóðum. Þá skiptir máli að við séum að tikka í þessi box þar sem þverfaglegt samstarf er lykillinn að velgengni og ég veit háskólamálaráðherra hefur hugsað um þetta. Það er gífurleg áhersla lögð á samvinnu innan háskólastiganna og ég fagna því. Ég vil bara svo gjarnan að við tölum um hlutina eins og þeir eru og nefnum þá að áherslan eigi að vera á hug- og félagsvísindi, rétt eins og þingmaður Viðreisnar kom inn á áðan, sem ég fagna sérstaklega. Það eru einmitt samfélagslegar áskoranir sem bara tölulegar tæknigreinar hafa kannski ekki endilega bestu svörin við. Ég er ekki að segja að fólkið þar inni sem nemur verkfræði og stærðfræði hafi ekki áhuga á samfélagslegum umbótamálum en við þurfum bara að lyfta sérfræðingunum upp til vegs og virðingar eins og þeir eiga skilið.

Virðulegi forseti. Það þarf einhver að halda kyndli hug- og félagsvísindi á lofti. Ég ætla að taka það að mér í dag. Ég gæti líka talað lengi um mikilvægi þess að hlúa að kjörum námsmanna til að styrkja háskólastigið en það verður bara að fá að bíða betri tíma. Þegar við eflum þekkingarsamfélag má ekki skilja neinar greinar eftir. Fámennir tímar í ljótum kennslustofum verða vonandi hluti af veislunni vegna þess að þeir aðilar sem þar sitja hafa mjög mikið fram að færa og eftir því sem ég fæ best séð er heldur betur nóg til á borðum. Um heimili málsins innan nefnda þá vil ég bara segja að mér finnst mjög eðlilegt að allsherjar- og menntamálanefnd þingsins fái að taka málið áfram í fangið þó að snertiflöturinn sé víðtækur. Ég hef mikinn áhuga á þessu máli og þarna er auðvitað margt jákvætt en við skulum leyfa öllum að vera með.


Ræðumaður: Dagbjört Hákonardóttir

Virðulegi forseti. Ég þakka málshefjanda kærlega fyrir að vekja máls á þessu þarfa málefni. Fulltrúum ríkisstjórnarinnar verður um þessar mundir tíðrætt um sameiningar og hagræðingar í stjórnsýslunni. Á sama tíma er hér rætt um mikilvægi þess að efla nýsköpun og búa þannig um hnútana að hér geti frumkvöðlastarfsemi blómstrað. Við þurfum ekki að leita lengra en í samstarfssáttmála ríkisstjórnarinnar þar sem segir beinum orðum, með leyfi forseta:

„Stefnt verður að sameiningu Samkeppniseftirlitsins og Neytendastofu og verða kannaðir möguleikar á sameiningu við aðrar stofnanir eftir atvikum sem getur aukið samlegðaráhrif og skilvirkni í opinberu eftirliti. Meginmarkmiðið er að styrkja samkeppni innan lands, tryggja stöðu neytenda betur í nýju umhverfi netviðskipta og efla alþjóðlega samkeppnishæfni íslensks atvinnulífs.“

Það þarf ekki að fara mörgum orðum um að það getur verið skynsamlegt að sameina einingar í efstu lögum. Opinbert markaðseftirlit smáþjóðar verður hins vegar að fá að vera undanskilið þessum reiknilistum í fákeppnissamfélagi. Við gerum einfaldlega ekkert fyrir íslenska nýsköpun ef við búum ekki um samkeppnisumhverfið á heimsmælikvarða þar sem sérstaklega er sameinast um að hamla skaðlegri fákeppni. Verkefni Samkeppniseftirlitsins hafa margfaldast að umfangi síðasta áratug án þess að stöðugildum hafi fjölgað sem því nemur og fjárframlög til stofnunarinnar ekki gengið í takt. Í mörg ár hefur athygli stjórnvalda verið vakin á þeim vanbúnaði sem stofnunin býr við sem sýnir sig ekki síst í þrálátum og árangurslausum tilraunum til að kortleggja eignarhald í íslenskum sjávarútvegi undanfarinn áratug.

Virðulegur forseti. Þetta hangir allt á sömu spýtunni. Við verðum að stórefla virðingu fyrir eftirlitsstofnunum á fjármálamarkaði hér á landi og efla að sjálfsögðu þær leikreglur sem gilda innan EES. Við verðum að hafna áralangri vanrækslu gagnvart opinberu markaðseftirliti og tryggja sjálfstæði þessara stofnana. Orðspor Íslands er einfaldlega að veði.


Ræðumaður: Oddný G. Harðardóttir

Auðlegð þjóðannaFrú forseti. Við búum við lítið hagkerfi þar sem fákeppni er á lykilmörkuðum. Það er einmitt þess vegna sem neytendavernd og samkeppniseftirlit skiptir hér miklu máli. Öflugt samkeppniseftirlit er ekki íþyngjandi bákn sem þarf að leggja niður. Þvert á móti. Á síðasta kjörtímabili samþykktu stjórnarflokkarnir frumvarp um að veikja Samkeppniseftirlitið, m.a. með því að heimila samráð fyrirtækja ef ákveðin skilyrði eru uppfyllt sem fyrirtækin eiga sjálf að leggja mat á hvort þau uppfylli, sem gerir eftirlitið torveldara. Fyrir breytinguna gátu fyrirtækin sótt um undanþágu til Samkeppniseftirlitsins vegna fyrirhugaðs samráðs. Samráð á íslenskum mörkuðum er of algengt og málarekstur um það tekur óratíma. Það virðist vera hagur fyrirtækjanna að skila upplýsingum seint og illa. Málin dragast á langinn og neytendur borga brúsann. Við getum rifjað upp málið um samráð Húsasmiðjunnar og BYKO á árunum 2010–2011. Húsasmiðjan gerði sátt vegna samráðsins en stjórnendur BYKO héldu málinu til streitu og töpuðu því á endanum árið 2021. Taktíkinni svipar til málsins um Eimskip og Samskip þótt við vitum ekki um endanlega niðurstöðu þess máls en umfjöllun um það hefur staðið yfir í meira en áratug. Reyndar sagði Adam Smith í bók sinni árið 1776 að fjármagnseigendur gætu undir engum kringumstæðum komið saman, jafnvel þótt tilefnið væri einungis til ánægju og skemmtunar, án þess að félagsskapurinn endaði í einhvers konar samsæri gegn almannaheill eða leynilegu samkomulagi um verðhækkanir. Þessi orð hans hafa víða um heim verið notuð sem rök fyrir öflugu samkeppniseftirliti. Í íslensku viðskiptalífi á sér stað samþjöppun valds og áhrifa. Rökin fyrir sterku samkeppniseftirliti varða ekki einungis skilvirkni markaða heldur einnig að lýðræðinu gæti staðið ógn af afar stórum fyrirtækjum og auðkýfingum.


Ræðumaður: Oddný G. Harðardóttir

Tvær tillögur um nefnd hafa komið fram. Önnur er tillaga forseta, Birgis Ármannssonar, um að málinu verði vísað til hv. atvinnuveganefndar. Hin tillagan er tillaga flutningsmanns málsins, hv. 10. þm. Reykv. n., Andrésar Inga Jónssonar, um að málinu verði vísað til hv. umhverfis- og samgöngunefndar. Samkvæmt venju verður fyrst borin upp tillaga forseta um að málinu verði vísað til atvinnuveganefndar. Verði hún samþykkt kemur hin tillagan ekki til atkvæða.


Ræðumaður: Jóhann Páll Jóhannsson

[Hlátur í þingsal.]Mannréttindastofnun.Frú forseti. Ég ætlaði að halda ræðu um allt annað en svo tók ég stuttan morgunlúr með dóttur minni og vaknaði upp við að það er 8% verðbólga í landinu og hún er á uppleið annan mánuðinn í röð. 8% verðbólga og Sjálfstæðisflokkurinn er hláturskasti hérna í hliðarsölum. Það er ekkert á dagskrá hérna nema einhver þingmannamál sem allir hér inni vita að verða ekki að lögum, kemur ekkert frá ríkisstjórninni og það er bara hlegið og trallað, það er bara dinglumdangl og dútl. Mannréttindastofnun mun ekki laga verðbólguna. Hún er ágæt og hún hefði átt að koma fyrir löngu, en hvar eru aðgerðirnar og hvar er forystan? Á ekkert að sýna forystu hérna, bara kynna bókina sína í útlöndum? Fólkið í landinu er að spyrja sig: Hvar er ríkisstjórnin og hvar eru alvöruaðgerðir til að sporna gegn verðbólgu og verja fólkið í landinu gegn verðbólgu? Það hafa það ekki allir jafn gott og við hérna. Og hvenær kemur kjarapakkinn sem við í Samfylkingunni höfum kallað eftir aftur og aftur og aftur? Það er ekki nóg að segja bara aftur og aftur: Verðbólgan mun fara niður, það er hálfleikur, hohoho, verðbólgan mun fara niður og það er gaman hjá okkur.

Það þarf að grípa til aðgerða og það þarf að sýna að okkur sé alvara í viðureigninni við verðbólgu. Nú er staðan þannig að verðbólguvæntingar eru á uppleið ef eitthvað er vegna þess að fólkið í landinu og fólkið sem rekur fyrirtækin hérna hefur enga trú á að þær aðgerðir sem þegar hefur verið ráðist í og hafa verið kynntar aftur og aftur, sömu aðgerðirnar á sömu glærusýningu á sömu blaðamannafundunum aftur og aftur, dugi til að sporna gegn verðbólgu, hvað þá heldur til að verja fólkið í landinu gagnvart henni.

Heyr, heyr.Hvar er forystan? Hvenær ætlar ríkisstjórnin að vakna? Hvenær ætlar ríkisstjórnin að átta sig á því, eins og ég gerði hérna áðan þegar ég vaknaði, að það er 8% verðbólga í landinu  og hún er á uppleið og það þarf að taka á því? Hvar er ríkisstjórnin? Hvar er forystan í efnahagsmálum.


Ræðumaður: Þórunn Sveinbjarnardóttir

Kannski ætti formaður Sambands íslenskra sveitarfélaga  …Frú forseti. Það var hart tekist á um breytingar á útlendingalögunum í þessum sal á síðasta þingi og ekki að ástæðulausu, enda kaus meiri hlutinn hér að fara gegn öllum góðum ráðum þeirra sem gerst þekkja til í útlendingamálum. Afleiðingarnar hafa ekki látið á sér standa. Í gær boðaði félags- og vinnumarkaðsráðherra fulltrúa Sambands íslenskra sveitarfélaga á sinn fund til að tilkynna einhliða aðgerðir ráðherrans um breytingar á reglugerðum og samningum við Rauða krossinn. Ég verð að viðurkenna, frú forseti, að hér er verið að grípa til nýs stjórnunarstíls á Íslandi. Það eru „dírektíf“ gefin út og sveitarfélögum, sem á stundum eru mærð í þessum sal og eru talin sjálfstæð, er tilkynnt hvernig hlutirnir eigi að vera þegar ríkisstjórnin er komin í svo vond mál með afleiðingar ákvarðana sinna að hún þarf að senda afleiðingarnar annað. En það er auðvitað eins og allir hér vita fyrir neðan virðingu hæstv. félags- og vinnumarkaðsráðherra að ganga fram með þessum hætti og tala með þeim hætti sem hann hefur gert hér undanfarna daga og vikur í þessu tiltekna máli. Tilgangur hins umdeilda 30 daga ákvæðis var ekki sá að senda fólk aftur til sveitarfélaganna. Það var það aldrei. Það átti að senda skilaboð út í heim um að hér væri fólk ekki velkomið og að halda einhverju öðru fram er ekkert annað en að slá ryki í augu fólks og kjósenda. Og kannski er kominn tími til þess, frú forseti, að Vinstri græn horfist í augu við prinsippleysi sitt í útlendingamálum og hvernig þau hafa gengið bak allra sinna loforða og þeirra grunngilda sem flokkurinn hefur hingað til sagst standa fyrir.


Ræðumaður: Oddný G. Harðardóttir

Borist hefur bréf frá háskóla-, iðnaðar- og nýsköpunarráðherra þar sem óskað er eftir fresti til þess að veita skriflegt svar við fyrirspurn á þskj. 205, um námslán og veikindi, frá Gísla Rafni Ólafssyni.


Ræðumaður: Jóhann Páll Jóhannsson

Frú forseti. Ég fagna framlagningu þessa máls. Eins og hæstv. ráðherra fór yfir snýst þetta um svokallað Carlsberg-ákvæði að danskri fyrirmynd sem hefur reynst vel þar. Reykjavíkurborg hefur lengi kallað eftir lagaákvæði í þessa veru og við í Samfylkingunni höfum talað fyrir þessu, að sveitarfélög hafi heimild til að gera kröfu um að allt að 25% af byggingarmagni, samkvæmt nýju deiliskipulagi, sé fyrir íbúðauppbyggingu á félagslegum forsendum, hvort sem um er að ræða almennar íbúðir samkvæmt lögum um almennar íbúðir eða hlutdeildarlán.

Nú eru raunar liðin fjögur ár síðan ríkisstjórn Katrínar Jakobsdóttur lofaði löggjöf af þessu tagi við undirritun lífskjarasamnings. Það var því miður ekki efnt á samningstíma hans. Núna hefur loforðið verið endurnýtt í rammasamningi um húsnæðismál og það er vel. Samkvæmt aðgerðaáætlun var svo gert ráð fyrir frumvarpinu á síðasta löggjafarþingi en það náði ekki fram að ganga. Vonandi er hægt að klára þetta mál á þessu þingi. Ég vona raunar að þetta mál geti orðið að lögum fyrir jól og vona að hæstv. innviðaráðherra viti að hann á allan okkar stuðning við þetta mál.

Verktakafyrirtæki og hagsmunasamtök þeirra brugðust frekar harkalega við þessu frumvarpi og frumvarpsdrögunum þegar þau komu fram í samráðsgátt. Ég ætla að lesa upp úr umsögn sem barst frá stóru byggingarfyrirtæki, með leyfi forseta:

„Fjárfestingar félagsins í landsvæðum hafa byggst á að hér ríki áfram frjálsræði en ekki forsjárhyggja þess opinbera.“ — Og svo mótmælir fyrirtækið því harðlega að veitt verði lagaheimild til að skerða eignarrétt félagsins.

Ég vil nú bara nota tækifærið hér í þessari umræðu og brýna fyrir hæstv. ráðherra og þingheimi að láta ekki svona upphrópanir setja sig út af laginu, af því að löggjafinn hefur bara mjög rúmt svigrúm til að setja hér almennar reglur um nýtingu og ráðstöfun lands og annarra fasteigna í þágu almannahagsmuna og til að tryggja húsnæðisöryggi.

Það þarf auðvitað að virða eignarréttarákvæði stjórnarskrár en eins og bent er á í greinargerð þessa frumvarps er að finna almennar takmarkanir á eignarráðum t.d. í vatnalögum, náttúruverndarlögum, jarðalögum og skipulagslögum og að sama skapi eru sveitarstjórnum nú þegar fengnar mjög víðtækar heimildir til að skipuleggja land innan sinna staðarmarka og þá í raun óháð því hvort land er í eigu ríkis, sveitarfélags eða einkaaðila. Ég held að þetta frumvarp sé hið besta mál og feli ekki á nokkurn hátt í sér einhver stjórnarskrárbrot eða annað slíkt. Ég segi bara: Áfram með smjörið. Við skulum vinna þetta mál bæði hratt og vel.

Sama gildir um boðað frumvarp samkvæmt rammasamningi um húsnæðismál og aðgerðaáætlun hans um tímabindingu á uppbyggingarheimildum. Við skulum ekki leyfa Sjálfstæðisflokknum að eyðileggja þetta mál eins og gerðist t.d. með frumvarp um skráningu húsaleigusamninga. Það þóttu einhver ægileg inngrip að fara að skrá upplýsingar um húsaleigusamninga í gagnagrunn. Þá fannst sumum að stóri bróðir væri bara mættur á svæðið. Mér sýnist nú reyndar að sumu leyti þetta frumvarp fela í sér miklu meiri inngrip inn á hinn frjálsa markað. Það verður fróðlegt að sjá hvernig þetta þróast í meðförum þingsins. Eins og ég hef tekið fram á hæstv. innviðaráðherra stuðning okkar í Samfylkingunni við þetta mál.

Samhliða þessari löggjafarvinnu er auðvitað mikilvægt að það náist samningar milli ríkisins og fleiri sveitarfélaga á grunni rammasamningsins um húsnæðismál. Það væri fróðlegt að heyra frá ráðherra við tækifæri hvernig þeirri samningsgerð miðar. Eftir því sem ég best veit er einungis búið að semja við Reykjavík en vonandi eru fleiri samningar í farvatninu og vonandi reynast fleiri sveitarfélög reiðubúin að gangast undir sams konar skuldbindingar og Reykjavíkurborg hefur gert þegar kemur að útvegun lóða og óhagnaðardrifinni íbúðauppbyggingu. Ég held að þetta Carlsberg-ákvæði sem er hér verið að mæla fyrir geti þjónað sem mjög mikilvægt verkfæri, einmitt til að fylgja slíkum skuldbindingum eftir. Það styrkir í raun samningsstöðu sveitarfélaga þegar kemur að því að skipuleggja land. Áfram gakk.


Ræðumaður: Þórunn Sveinbjarnardóttir

Frú forseti. Ég þakka hæstv. innviðaráðherra fyrir svörin. Ég held að það sé alveg ljóst að það þarf að finna niðurstöðu í þessu samtali á milli ríkis og sveitarfélaga þannig að flest geti sæmilega við unað, af því að það er ekki gott ef ekki er sameiginlegt álit til að vinna með og enn er uppi ágreiningur um þessi mikilvægu atriði. Mér finnst við hafa verið frekar föst í þessu fari nokkuð lengi hér á Íslandi og einhvern veginn ekki getað, frá því að t.d. málaflokkur fatlaðs fólks var fluttur til sveitarfélaganna fyrir meira en tíu árum, náð utan um þann fjárhagsvanda sem skapaðist hjá sveitarfélögunum við tilfærsluna vegna þess að um hana var kannski ekki samið eins og hefði þurft að gera. Því er þetta auðvitað lykillinn að því að sveitarfélögin geti náð árangri, að ríkið axli þá ábyrgð og hér sé gengið til samninga sem hægt er að vinna eftir til langs tíma.

Ég ætlaði að spyrja út í jöfnunarsjóðinn en held ég sleppi því. Mig langaði hins vegar að nota tækifærið til að inna hæstv. ráðherra eftir því sem hér er sagt um búsetufrelsi. Við vitum að víða eru uppi kröfur, sérstaklega þar sem eru stórar sumarhúsabyggðir, um að vera þar með búsetu og fá þá þjónustu sem sveitarfélög veita, samt ekki endilega með því móti að fólk hafi þar lögheimili vegna þess að þar er t.d. ekki heilsársbyggð. Mig fýsir að vita hvaða skoðanir ráðherrann hefur á þessum hugmyndum um aukið búsetufrelsi, af því að um leið og ég skil hvað það fólk er að fara sem hefur áhuga á því þá snýst þetta auðvitað líka um að rekstur sveitarfélagsins geti staðið undir sér.


Ræðumaður: Þórunn Sveinbjarnardóttir

Frú forseti. Það er með nokkurri ánægju sem við tökum þessa þingsályktunartillögu til umfjöllunar. Mig langar til að hæla ráðuneytinu fyrir að hafa hér bæði vandað undirbúninginn með framlagningu grænbókar og hvítbókar og ég á þá von á því að afurðin sem við höfum í höndum njóti nokkuð víðtæks stuðnings meðal sveitarfélaganna. Það er þó tvennt í aðgerðaáætluninni sem ég átta mig ekki alveg á og kannski er það bara þekkingarskorti mínum um að kenna.

Hið fyrra varðar endurskoðun tekjustofnanna sem er þriðja atriðið í aðgerðaáætluninni, hafi ég lesið þetta rétt, sem á að ljúka í vetur 2023/2024. Eins og við öll vitum er þetta algjört grundvallaratriði og ég held að við séum nokkuð sammála um það hér í þessum sal að við viljum styrkja starf sveitarfélaganna þannig að þau geti sinnt sínum verkefnum með þeim hætti að sómi sé að og eins og við öll þekkjum veita sveitarfélögin yfirleitt betri þjónustu í nærsamfélaginu heldur en hið stóra ríki. En hvar standa viðræður um endurskoðun tekjustofna? Kannski heyrði ég ekki allt af því sem hæstv. ráðherra sagði í sinni framsögu, en er það svo að fulltrúar ríkisins og fulltrúar Sambands íslenskra sveitarfélaga séu enn að takast á um atriði sem hafa verið í umræðunni lengi, um það hvort nýir tekjustofnar séu í sjónmáli fyrir sveitarfélögin eða öðruvísi nýting en við höfum séð til þessa? Ég held að það sé mjög mikilvægt að fá stöðuna á því í samtalið hér á hinu háa Alþingi svo að við áttum okkur á stöðunni.


Ræðumaður: Jóhann Páll Jóhannsson

Virðulegur forseti. Almannatryggingakerfið á ekki að byggja á einhverjum duttlungum ráðherra hverju sinni heldur á það að byggja á félagslegum réttindum og virðingu fyrir fólki og framlagi þess til samfélagsins. Það er ósköp einfaldlega staðreynd, sem hæstv. ráðherra vék sér undan að tala um í sinni ræðu, að ellilífeyrir hækkaði minna en launavísitala árin 2018, 2019 og 2020 og minna en verðlag árin 2021 og 2022 þvert á ákvæði laganna. Þetta er einmitt ekki leiðrétt í fjárlagafrumvarpi fyrir árið 2024 sem hæstv. ráðherra minntist á.

Hæstv. ráðherra talaði líka um hækkun á miðju ári en hækkunin um mitt ár í fyrra dugði ekki til að viðhalda raunvirði ellilífeyris það árið og hækkunin núna í sumar er bara á góðri leið með að fuðra upp á verðbólgubálinu. Ellilífeyrir hækkaði um 3,6% árið 2021. Vísitala neysluverðs hækkaði um 4,4% og þróunin var svipuð árið á eftir. Þarna er ekki verið að fylgja þessari grundvallarreglu almannatryggingalaga og ég ætla að skora á hæstv. ráðherra að í staðinn fyrir að þræta fyrir þetta eða tala um eitthvað annað en ég spyr um, að koma hingað upp og biðja skjólstæðinga kerfisins afsökunar á því að 62. gr. þeirra laga hefur ekki verið virt. Það er ekki nóg að fylgja bara áætluðu verðlagi. Það á að fylgja launaþróun. Hvorki launaþróun né verðlagi hefur verið fylgt.


Ræðumaður: Jóhann Páll Jóhannsson

Herra forseti. Nú skulum við tala um ellilífeyri. Í 62. gr. almannatryggingalaga stendur skýrum stöfum að greiðslur almannatrygginga skuli taka mið af launaþróun, þó þannig að þær hækki aldrei minna en verðlag samkvæmt vísitölu neysluverðs. En hvað hefur gerst á undanförnum árum? Jú, það hefur verið tekin pólitísk ákvörðun við ríkisstjórnarborðið og svo hér í þessum sal á vakt stjórnarmeirihlutans um að láta bilið milli launa og lífeyris breikka ár frá ári. Bæði ellilífeyrir og örorkulífeyrir hafa dregist aftur úr launaþróun og hvað varðar ellilífeyrinn þá hefur ekki einu sinni lágmarkskrafa laganna um að greiðslur hækki aldrei minna en verðlag verið virt. Ellilífeyrir hækkaði minna en verðlag árið 2021 og aftur minna en verðlag árið 2022. Þá hlýt ég að spyrja hæstv. félags- og vinnumarkaðsráðherra, ráðherrann sem á að passa upp á almannatryggingakerfið okkar: Er ríkisstjórn Katrínar Jakobsdóttur hafin yfir lög og reglur í landinu? Er það stefna ríkisstjórnarinnar að ellilífeyrir hækki minna en laun og jafnvel minna en verðlag? Og ef það er ekki stefnan, hvers vegna er það þá látið viðgangast ár eftir ár?


Ræðumaður: Þórunn Sveinbjarnardóttir

Frú forseti. Ég efast ekki um það sem hv. þingmaður segir um að hér sé aðferð sem sé viðurkennd af Alþjóðahvalveiðiráðinu. Ég efast ekki um þær upplýsingar. En hvað hefur verið reynt? Það hefur verið reynt að nýta þessa aðferð á hrefnur, skilst mér, sem eru u.þ.b. tíu sinnum minni en stórhvelin, langreyðurin t.d., og það er ekkert sem mælir með þessari aðferð. Það er ekkert sem segir okkur og það er engin leið fyrir hv. þm. Jón Gunnarsson að standa hér uppi í pontu og halda því fram að það að nota bæði sprengjuskutul og rafskautin, eins og mér skilst að þetta sé, að þar með séum við komin með hina mannúðlegu aflífunaraðferð. Það er ekki þannig. Það er ekki þannig. Þetta eru veiðar á villtum dýrum og þingmaðurinn sjálfur sagði hér í ræðu sinni áðan og viðurkenndi það, og auðvitað vita það allir, að þegar við veiðum villt dýr þjást þau. Það hitta ekki allir í fyrsta sinn. Því var ágætlega lýst hvernig því er fyrir komið þegar verið er að skjóta hreindýr, hvernig við reynum að koma því þannig fyrir að dýrin þjáist sem minnst.

Við getum ekki horft fram hjá dýravelferðinni í þessu stóra máli. Það má ekki. Það er ekki hægt að afgreiða það sem einhverja smámuni sem munu síðan verða leystir með rafskautum, sem væntanleg eru jafn hittin og sprengiskutlarnir, og að þar með sé málið leyst. Það er ekki þannig. Það er ekki þannig og ég — er ég ekki með orðið, frú forseti?

Jú, þú ert með orðið.

Það er ekki þannig en það er kannski ágætt að vita það að hv. þingmaður og fyrrverandi ráðherra Sjálfstæðisflokksins hefur engar áhyggjur af dýravelferðinni.


Ræðumaður: Þórunn Sveinbjarnardóttir

Hæstv. forseti. Ég verð að hryggja hv. þm. Jón Gunnarsson með því að ég hef hreinlega engan heyrt mæla því bót að rafskautin muni redda málinu — engan, hvorki vísindamenn né aðra. Það getur svo sem vel verið að ráðgjafinn sem framleiðir þessa nýju tækni sé til í að mæla þeim bót en hann á mikilla fjárhagslegra hagsmuna að gæta og gerir sig eiginlega ómarktækan með því. Ég held hins vegar að við verðum að horfast í augu við það að við getum ekki tryggt mannúðlega aflífun stórhvelanna, hvorki með sprengiskutlum né rafskautum eins og það er verið að lýsa því. Við getum það ekki. Og fyrst við getum það ekki, er þá ekki kominn tími til að kippa sér yfir á 21. öldina og huga þannig að dýravelferðinni og koma í veg fyrir þjáningar stórhvelanna sem vinna fyrir okkur mikilvægt og gott starf í vistkerfum úthafanna, að leyfa þeim að njóta vafans? Ég held að við séum komin þangað. Það kann vel að vera og ég dreg það ekki í efa að það er fjöldi sérfræðinga, líffræðinga og sérfræðinga um líf sjávarspendýra, sem geta veitt okkur ráðgjöf um það hversu mörg dýr megi skjóta. Ég ætla ekkert að draga það í efa. Ég ætla hins vegar að draga það í efa að við getum fullyrt hér að þær aðferðir sem eru notaðar til að aflífa dýrin séu þannig að þær séu þjáningarlausar.


Ræðumaður: Þórunn Sveinbjarnardóttir

Frú forseti. Ég tek hér til máls sem meðflutningsmaður um frumvarp til laga um breytingu á ýmsum lögum vegna banns við hvalveiðum og þakka fyrsta flutningsmanni, hv. þm. Andrési Inga Jónssyni, fyrir að hafa haft frumkvæði að því að leggja þetta frumvarp fram hér á hinu háa Alþingi. Flutningsmenn þessa frumvarps koma úr þingflokkum Pírata, Samfylkingarinnar, Viðreisnar og Flokks fólksins. Auðvitað hefði verið við hæfi ef einhverjir úr þingflokkum stjórnarflokkanna hefðu treyst sér til að vera með á þessu frumvarpi af því að ég held að það hefði kannski getað endurspeglað betur umræðuna, bæði í stjórnmálunum, stjórnmálaflokkunum og í samfélaginu. En þannig er þetta.

Flokkurinn minn, Samfylkingin – jafnaðarflokkur Íslands, tók af öll tvímæli um afstöðu sína til hvalveiða á landsfundi sínum haustið 2022. Þar lýsir Samfylkingin því yfir að það eigi að hætta hvalveiðum við strendur Íslands og bendir m.a. á þau góðu umhverfisáhrif sem hvalirnir hafa, t.d. í baráttunni við hamfarahlýnun. Við skulum halda því til haga í þessari umræðu.

Ég ætla nú ekki að fara að gera uppbyggingu eða efnistök þessa frumvarps að sérstöku umræðuefni og ég verð að viðurkenna að það tóku sig upp gömul leiðindi við að hlýða á viðbrögð hv. þm. Jóns Gunnarssonar við þessu ágæta frumvarpi vegna þess að ég hefði haldið að reynslumikið fólk í stjórnmálum væri komið á þann stað að það gæti kannski talað með uppbyggilegum hætti um það efni sem er á dagskrá þó svo að viðkomandi sé ósammála því. Það er auðvitað bara allt önnur saga en látum það nú vera.

Það þarf í rauninni ekki að hafa mörg orð um nauðsyn þessa frumvarps og nauðsyn þess að við sem samfélag og þjóð bindum enda á þessa starfsemi eins fyrirtækis sem byggir á grunni lagasetningar frá árinu 1949. Eins og hv. fyrsti flutningsmaður benti á í sinni ræðu er saga hvalveiða við Íslandsstrendur í rauninni saga friðunar síðustu rúmlega 100 ár. Við vitum öll, og það þarf svo sem ekki að tíunda það úr þessum ræðustól, að það voru erlendar þjóðir, erlendir veiðimenn sem stunduðu hvalveiðar við Íslandsstrendur, og reyndar líka hákarlaveiðar að einhverju leyti, öldum saman, fluttu tæknina hingað á meðan Íslendingar höfðu hana ekki en nutu auðvitað að einhverju leyti auðvitað góðs af henni. Það var með þeim árangri að í Norðurhöfum, og reyndar í Suðurhöfum líka, gengum við næstum því af stórhvelastofninum dauðum í lok 19. aldar og á 20. öldinni. Það að stöðva hvalveiðar er því ekki ný hugmynd. Hún er hvorki róttæk né ný, ef maður má bara orða það þannig, en hún er nauðsynleg. Hún er nauðsynleg af þeim ástæðum sem raktar eru í þessu frumvarpi.

Ég, hafandi kynnt mér þessa sögu ágætlega, bæði efnahagsleg áhrif hvalveiða og starfsemi hins ágæta fyrirtækis Hvals hf. í gegnum áratugina, sé engin rök sem hníga að því að við eigum að leyfa áfram stórhvelaveiðarnar. Það er þannig, og við vitum það öll, að reglugerðin sem gefin var út árið 2019 af þáverandi hæstv. sjávarútvegsráðherra rennur út núna um áramótin og við vitum öll að málið liggur þannig að það hlýtur allt að benda til þess að hún verði ekki endurnýjuð. Það hlýtur allt að benda til þess að hún verði ekki endurnýjuð. Hvaða áhrif það hefur síðan á stjórnarsamstarfið skulum við bara leyfa okkur að bíða og sjá.

Ég hef velt mjög svo fyrir mér dýravelferðarsjónarmiðum í þessu sambandi og ég held að þó svo að veiðimenn séu að beita því sem kalla má bestu þekktu aðferðir, sem eru notkun sprengiskutlna, og að verið sé að íhuga að nota líka rafskaut, sem sagt bæði sprengingu og rafskaut, þá er ekkert í þessum aðferðum sem sannfærir mig um að hægt sé að minnka með þeim þjáningu skepnanna. Rafskautin munu ekki gera það. Það er bara mjög mikilvægt að við horfumst í augu við að stórhvelaveiðar geta ekki með þessum hætti uppfyllt kröfur um dýravelferð. Þær hreinlega geta það ekki.

Ég ætla nú ekki að eyða mörgum orðum á hugrenningar um vanhæfi sérfræðinga eða þeirra sem hafa leyft sér að tjá sig um hvalveiðar, t.d. út frá siðfræðilegu sjónarhorni. Mér finnst það ekki uppbyggilegt í þessari umræðu. Mér finnst að það ætti að vera þingmönnum frekar sæmandi að taka mark á sérfræðingum, jafnvel þeim sem þeir telja hugsanlega vera á andstæðri skoðun, og að leggja það á vogarskálarnar þegar við metum hvort við viljum halda þessum veiðum áfram. Ákvörðunin er að sjálfsögðu stjórnvalda, þingsins, verði þetta frumvarp samþykkt og komist það í gegnum afgreiðslu umhverfis- og samgöngunefndar. En gerist það ekki þá ætla ég að veðja á að veiðunum verði hætt um næstu áramót.


Ræðumaður: Kristrún Frostadóttir

Virðulegi forseti. Ég vil þakka hv. þingmönnum og hæstv. ráðherra fyrir þátttöku í umræðunni. Það er augljóst að þetta er málaflokkur sem við látum okkur öll varða í þessu samhengi. En ég held að einmitt vegna þess sé mjög mikilvægt að við festumst ekki bara í ákveðinni orðræðu eða tölum í kringum hlutina í aðgerðaáætlun heldur   tölum raunverulega um hvað er á bak við orð og átök.

Hér ræddi hæstv. ráðherra um aðgerðaáætlanir, um framkvæmdaáætlanir og  aukinn sveigjanleika til að byggja upp hjúkrunarrými, en það kemur ekkert fram um fjármögnun rýmanna. Þetta er risamál, fjármögnun rýmanna nýju: 400 rými 2028 sem ekki er gert ráð fyrir fjármögnun á í rekstri. Stóru verkefnin núna hljóta að vera þau að halda utan um heilbrigðiskerfið og við vitum, eins og ég fór yfir hér í minni fyrstu ræðu, að brotakennd þjónusta við aldraða hefur gríðarleg áhrif á heilbrigðiskerfið í heild sinni. Ég óttast það, virðulegi forseti, að Gott að eldast verði svolítið eins og farsældarfrumvarpið; fjármagn verði veitt í að vinna áætlanir og búa til tengiliði en á bak við þessar áætlanir sé ekki fjármagn fyrir raunverulega þjónustu. Það hlýtur að þurfa að skoðast í samhengi við tölurnar sem við sjáum í rekstri hjúkrunarrýma og fjármagni í heimahjúkrun.

Hér áðan var komið inn á að það væri víst aukið fjármagn inn í heimahjúkrun, ólíkt því sem ég hélt fram í fyrirspurn minni. Ég vil nú bara horfa á fylgirit fjárlaganna þar sem er talað um Miðstöð heimahjúkrunar, samning um heimahjúkrun. Það er samdráttur að raunvirði. Þetta sýna tölurnar svart á hvítu. Ég tek þetta ekki bara ofan úr kollinum mínum. Þannig að ég beini því núna til hæstv. ráðherra: Hvers vegna er ekki fjármögnun fyrir rekstri nýrra rýma í núverandi fjármálaáætlun? Hvernig stendur á því að fjármagn í heimahjúkrun er ekki í takt við átaksmálflutning ráðherra? Og að lokum: Hver er staðan á hjúkrunarrýmum fyrir fólk með fíkni- og fjölþættan vanda sem átti að opna 2021?


Ræðumaður: Jóhann Páll Jóhannsson

Frú forseti. Undanfarna mánuði höfum við í Samfylkingunni ferðast um landið og rætt við fólk um heilbrigðismál. Við höfum átt samtöl við sérfræðinga, stjórnendur heilbrigðisstofnana, almennt heilbrigðisstarfsfólk og notendur þjónustunnar, aðstandendur og bara íbúa á landinu öllu. Það sem stendur svolítið upp úr eftir þessar ferðir og þessa fundi er að fólk upplifir ákveðið öryggisleysi og ekki síst eldra fólk sem finnur og veit að þjónustu er ábótavant.

Undanfarin ár hefur verið lögð mikil áhersla á að fólk geti verið sem lengst heima hjá sér, sem er vel og það er nálgun sem við í Samfylkingunni styðjum. En við getum ekki horft fram hjá því að á ákveðnum tímapunkti getur fólk bara ekki verið lengur heima hjá sér. Þá á fólk rétt á því að komast að  á hjúkrunarheimili, fá hjúkrunarrými. Að láta aldraða bíða mánuðum saman eftir þessari nauðsynlegu þjónustu er óásættanlegt. Það verður að fjölga hjúkrunarrýmum, eins og hv. þm. Kristrún Frostadóttir fór hér yfir áðan, og áætlanirnar þurfa að byggjast á raunverulegri þörf, ekki einhverjum úreltum viðmiðum frá níunda áratugnum. Það sama gildir auðvitað um reksturinn.

En aftur að áherslu stjórnvalda á að fólk dvelji sem lengst heima. Forsenda þess er auðvitað öflug heimahjúkrun og heimaþjónusta ásamt félagslegum stuðningi. Að senda þau skilaboð að veikt og hrumt fólk eigi að vera heima sem lengst en veita á sama tíma ekki nauðsynlega þjónustu heim — það gengur ekki upp. Að aldraðir og aðstandendur þeirra upplifi óöryggi og ótta vegna skorts á nauðsynlegri heimaþjónustu er óásættanlegt, óásættanlegt í einu ríkasta samfélagi heims. Ísland er á fleygiferð, segir hæstv. fjármálaráðherra, Ísland best í heimi, en aldraðir einstaklingar sem bíða veikir, hræddir,  óöruggir, finna fyrir óöryggi um að fá nauðsynlega þjónustu, upplifa ekki þetta Ísland sem stundum er talað um.


Ræðumaður: Kristrún Frostadóttir

Virðulegi forseti. Mig langar að hefja þessa sérstöku umræðu í dag á að vitna til orða konu sem mætti á fund Samfylkingarinnar um heilbrigðismál í vetur, því að mér fannst hún kjarna stöðuna svo vel, með leyfi forseta: Ég tala bæði sem læknir og ekki síður sem notandi og aðstandandi. Þið vitið öll hvernig talað er um Landspítalann. En að mínu mati liggur mesti vandinn ekki þar heldur í brotakenndri þjónustu við aldraða.

Brotakennd þjónusta við eldra fólk er einn helsti vandi heilbrigðiskerfisins í heild. Það sem er vanrækt í öldrunarþjónustu leiðir til ótímabærra innlagna á bráðamóttöku og sjúkrahús og síðan er fólk geymt á göngunum vegna skorts á hjúkrunarrýmum. Samkvæmt framkvæmdaáætlun á að byggja 394 hjúkrunarrými á næstu fimm árum þrátt fyrir að nú séu ríflega 400 manns á biðlista. Á höfuðborgarsvæðinu eru um 263 á biðlista eftir að komast inn á hjúkrunarheimili. Ef öll rýmin sem á að byggja verða komin í notkun á svæðinu árið 2028 má ætla að það vanti um 200 hjúkrunarrými ef við lítum til lýðfræðilegrar þróunar næstu árin. En látum það liggja á milli hluta. Stóra spurningin snýr að rekstri þessara rýma sem þó á að byggja.

Samkvæmt svari hæstv. heilbrigðisráðherra um hjúkrunarrými er rekstrarkostnaður 394 nýrra rýma 6,8 milljarðar kr. á ári. Í fjármálaáætlun til 2028 virðist ekki gert ráð fyrir rekstrarkostnaði hinna nýju rýma. Hvergi gat ég fundið 6,8 milljarða kr. í viðbót. Hvernig stendur á þessu?

Og talandi um rekstrarkostnað, virðulegi forseti, sem okkur verður mjög tíðrætt um hér í þessum sal og þá sérstaklega hvernig má reka ríkið betur, þá kemur fram í svari hæstv. heilbrigðisráðherra við fyrirspurn um hjúkrunarrými að verulegur munur er á kostnaði við mismunandi umönnunarúrræði. Kostnaður á einstakling á ári fyrir legu á sjúkrahúsi er hátt í 70 millj. kr. Sambærileg tala er nærri 17 millj. kr. fyrir hjúkrunarrými en 3 millj. kr. fyrir heimaþjónustu.

Rannsóknir sýna að stærsti hluti kostnaðar við heilbrigðisþjónustu er vegna þeirra 10–15% eldra fólks sem veikast er á hverjum tíma, hóps sem glímir við fjölveikindi, færnitap eða félagslega erfiðleika. Þetta er viðkvæmasti hópurinn sem þarf að setja í forgang, bæði til að koma í veg fyrir frekari vanlíðan og heilsubrest viðkomandi einstaklinga en líka til að tryggja óþarfakostnað í heilbrigðiskerfinu. Til þess verður að grípa fyrr inn í og veita öfluga og vel fjármagnaða heimaþjónustu samhliða því sem við vinnum á uppbyggingarskuldinni við þau sem þurfa nú þegar á hjúkrunarrými að halda.

Því vekur það furðu, virðulegi forseti, að fjármagn til uppbyggingar heimahjúkrunar hafi staðið óhreyft undanfarin 14 ár sem hlutfall af landsframleiðslu þrátt fyrir öldrun þjóðar og þrátt fyrir að þessi liður eigi að vera grunnstoð í umönnun eldra fólks og draga úr þörf á hjúkrunarrýmum. Hvers vegna hefur fjármagnið sem ekki hefur leitað út vegna uppbyggingar rýma ekki verið fundinn farvegur í heimahjúkrun? Og hvernig stendur á því, virðulegi forseti, að ekki er gert ráð fyrir aukningu í fjárframlögum til heimahjúkrunar samkvæmt fjárlagafrumvarpi ríkisstjórnarinnar?

Ef við drögum þessa þætti saman og ég beini því áfram til hæstv. heilbrigðisráðherra: Hvernig hyggst hæstv. ráðherra bregðast við vöntun á hjúkrunarrýmum? Þá í fyrsta lagi í ljósi þess að hjúkrunarrými eru fyrir fólk sem heimaþjónustan getur að mjög takmörkuðu leyti sinnt, a.m.k. þeim sem eru á biðlista nú þegar. Í öðru lagi er viðbótarfjármagn í slíka þjónustu hvort sem er ekki til staðar í áætlunum stjórnvalda, og í þriðja lagi liggur fyrir að legurými á nýja Landspítalanum býður ekki upp á aukið svigrúm fyrir aldraða sem eru á biðlista.

Í þessu samhengi langar mig til hérna í lokin að varpa þeirri spurningu til hæstv. ráðherra hver staðan er varðandi vinnu við opnun hjúkrunarrýma fyrir einstaklinga sem glíma við fíknivanda eða fjölþættan vanda sem hæstv. ráðherra boðaði að opnuð yrðu árið 2021. Við vitum flest hér inni sem höfum talað við aðstandendur þessara einstaklinga og líka þá sem reka umrædd hjúkrunarheimili að það þarf að finna sérstök úrræði fyrir þennan hóp og það er orðið löngu tímabært.


Ræðumaður: Þórunn Sveinbjarnardóttir

Heyr, heyr.Hæstv. forseti. Ég vil þakka hæstv. ráðherra fyrir svörin. Ég fagna því að það eigi að veita meira fé til eftirlits með þessari atvinnugrein. Ekki veitir af. Að sjálfsögðu bera fyrirtækin ábyrgð, að sjálfsögðu, en mesta ábyrgð bera stjórnvöld sem skapa lagarammann og regluverkið með þessari atvinnugrein og það verður alltaf að horfa á það fyrst og fremst. Um það fjallaði skýrsla Ríkisendurskoðunar sem var hér til umfjöllunar á vormisseri. Við megum ekki láta það gerast að hér verði óafturkræfur skaði og við verðum að horfast í augu við það að allar ábendingar í skýrslu Ríkisendurskoðunar og allt sem sagt hefur verið um hættuna sem getur stafað af atvinnugreininni fyrir lífríki landsins stendur heima. Það er ekkert nýtt í þessu, forseti. Við verðum hreinlega að horfast í augu við það. Og við þurfum líka að horfast í augu við það, og það er þá kannski seinni spurning mín til hæstv. ráðherra, að það sé orðið tímabært að loka kvíunum.


Ræðumaður: Þórunn Sveinbjarnardóttir

Hæstv. forseti. Það berast vondar fréttir úr sjókvíaeldi. Þúsundir eldislaxa sluppu úr kví í Patreksfirði þegar á kom stórt gat, eða fleiri en eitt gat, og vöktun hafði ekki verið tilhlýðileg. Afleiðingarnar láta ekki á sér standa: Eldislaxar ganga upp í ár í stórum stíl og eru farnir að para sig við villta laxinn. Það eru hörmulegar fréttir fyrir lífríki Íslands og fjölbreytileika þess og villti laxastofninn gæti verið í mikilli hættu. En það dapurlegasta við þessar fréttir er það, forseti, að þær eiga ekki að koma neinum á óvart vegna þess að þetta stóð allt í skýrslu Ríkisendurskoðunar sem var hér til umfjöllunar í upphafi þessa árs og skilað var um samhljóða áliti frá stjórnskipunar- og eftirlitsnefnd þar sem nefndin var í raun sammála um að taka undir allar ábendingar Ríkisendurskoðunar, enda sagði ríkisendurskoðandi að lagaframkvæmd, stjórnsýsla og eftirlit með sjókvíaeldi væri í molum. Það er auðvitað þannig að hömlulaus vöxtur atvinnugreinar, í hlýjum faðmi ráðherra Sjálfstæðisflokksins til skamms tíma, hefur verið án tilskilins eftirlits, lagaumgjarðar og auðlindarentu og það hlaut að leiða til þess.

Ég vil spyrja hæstv. ráðherra af þessu tilefni: Til hvaða aðgerða hefur hún gripið í sínu ráðuneyti? Tvennt skiptir kannski mestu máli hér. Það er endurskoðun burðarþolsmatsins og þá vonandi þannig að Hafrannsóknastofnun þurfi ekki að sækja um fjármagn til þess í samkeppnissjóði, og svo sjálft áhættumatið á erfðablönduninni. Það gæti verið að verða óafturkræfur skaði. Það hefur reyndar verið varað við honum mjög lengi. Hvernig ætlar ráðherra að koma í veg fyrir að sá skaði verði með þeim hætti að við séum að hætta á útrýmingu villtra laxastofna við strendur Íslands?


Ræðumaður: Logi Einarsson

Frú forseti. Ég ætla að byrja á því að þakka flutningsmanni, hv. þm. Steinunni Þóru Árnadóttur, fyrir ágætisræðu. Hún gerði mjög vel grein fyrir þessu góða máli. Það er prýðilegt í alla staði en sá galli er á gjöf Njarðar að það eru blikur á lofti um að breytingar séu að eiga sér stað á umgjörð minjaverndar og minjaeftirlits á Íslandi. Í umsögnum sem komu hingað inn, m.a. frá Þjóðminjasafninu, Minjastofnun Íslands og Félagi fornleifafræðinga sem fagna tillögunni, er talað um að rík ástæða sé til þess að skráning menningarminja nái einnig til mannvirkja og húsa, auk þess sem talið er að hún eigi best heima hjá Minjastofnun Íslands, ef ég skil rétt. Ég ákvað að koma hingað upp vegna þess að fyrr á árinu kynnti ráðherra að ráðist yrði í umfangsmikla sameiningu ríkisstofnana, en fyrirhugað er að tíu stofnanir sem nú heyra undir ráðuneytið verði að þremur. Minjastofnun, sem fer einmitt með minjavernd, er á meðal þeirra stofnana sem breytingin snertir. Samkvæmt áformum á að sameina Minjastofnun við svið náttúruverndar Umhverfisstofnunar, Vatnajökulsþjóðgarð og þjóðgarðinn á Þingvöllum, og yrði þetta að náttúruverndar- og minjastofnun.

Það er alveg full ástæða til að óttast þessa sameiningu út frá sjónarhorni minjaverndar. Í fyrsta lagi er ekki algerlega augljóst hverjir sameiginlegu snertifletirnir eða viðfangsefnin eru svona almennt þegar kemur að Minjastofnun og hinum þremur stofnununum. Í öðru lagi er líka ástæða til að hræðast að Minjastofnun, sem er minni og ólík hinum að eðli og uppbyggingu, gæti drukknað í hinni nýju stofnun. Það sem kom fram í kjölfar þessarar kynningar ráðherra er auðvitað forkastanlegt, að það hefði ekkert verið hlustað á sjónarmið starfsfólks Minjastofnunar í öllu sameiningarferlinu. En það er nú kannski að verða hálfgerð regla í verkferlum ráðherra þessarar ríkisstjórnar að eiga ekkert samráð við hlutaðeigandi aðila í sameiningarferlum.

Frú forseti. Það þarf ekkert að fjölyrða um mikilvægi minjavörslu og húsverndar. Þetta er gríðarlega stór og mikilvægur þáttur í menningararfleifð þjóðarinnar. Þessu hefur verið sinnt nokkuð vel í áratugi, þótt ég taki heils hugar undir með hv. þingmanni um að það megi gera enn betur. Árangurinn ætti ekki að fara fram hjá nokkrum manni sem ferðast um landið þar sem við sjáum hverja perluna á fætur annarri sem fyrir örfáum árum eða áratugum lá undir skemmdum og var lýti staðanna. Nú eru mörg þessi mannvirki orðin alger staðarprýði og kannski lykillinn að uppbyggingu ferðaþjónustu. Af því að frú forseti situr hér aftan við mig þá nægir nú kannski bara að nefna Fáskrúðsfjörð sem hefur á fáum árum orðið einn fallegasti bær landsins, ekki síst með tilstuðlan Minjastofnunar sem gerði upp franska spítalann með miklum myndarbrag. Sami árangur hefur í rauninni náðst með skráningu fornminja um allt land. Ég, líkt og hv. þingmaður og flutningsmaður, átta mig í sjálfu sér á athugasemd sem kom frá Samtökum iðnaðarins, sem ég tek fram að voru líka nokkuð jákvæð í garð málsins. Þetta er auðvitað bara hluti af því að skipuleggja og byggja mannvirki. Það er vissulega orðið aðeins flóknara heldur en var þegar fólk stikaði út grunninn sjálft og gerði þetta svona nánast eftirlitslaust. Það er mjög brýnt að strax í upphafi tímaferilsins við deiliskipulagsvinnu hafi Minjastofnun tök á því að koma og skrásetja og finna út hvort eitthvað er í veginum, jafnvel hvort þurfi að taka einhverjar lóðir úr stærra skipulagi og koma í veg fyrir að þar verði byggt.

Nú á að setja starfsemi Minjastofnunar inn í stærri stofnun sem er að sinna allt annars konar vinnu, hvort sem um er að ræða faglega eða vísindalega nálgun hlutanna. Það er miklu nær að Minjastofnun verði áfram sjálfstæð stofnun, hún styrkt til muna eins og tillagan leggur til og væri undir ráðuneyti menningarmála. Þar finnst mér að hún ætti miklu frekar heima en í umhverfisráðuneytinu. En auðvitað er það kannski aukaatriði ef þessu er bara sinnt. Ég held að það sé raunveruleg hætta á því að minjavernd, sem þessari ágætu þingsályktunartillögu er ætlað að styrkja, verði þvert á móti hornreka og veikist.

Frú forseti. Sameiningar geta vissulega verið góðar, þær geta verið nauðsynlegar og eiginlega ákjósanlegar á köflum. En það verður að standa rétt að þeim og þær verða að vera til þess fallnar að styrkja allar stoðirnar sem eiga á endanum að mynda nýja stofnun. En sameiningarblæti þessarar ríkisstjórnar er að verða okkur býsna skaðlegt. Af því að við erum hér að tala um minjar, mannvirki og húsagerð þá nægir náttúrlega að nefna að fyrir nokkrum árum lagði ríkisstjórnin niður Rannsóknastofnun byggingariðnaðarins, sem mig minnir að hafi runnið tímabundið inn í Nýsköpunarmiðstöð sem var svo líka lögð niður og allt rann þetta inn og sameinaðist Íbúðalánasjóði í Húsnæðis- og mannvirkjastofnun. Hvað á sér stað þar inni? Það er a.m.k. ekki gæðaeftirlit og vottun á byggingum. Þetta hefur algjörlega horfið, vonandi tímabundið.

Hér var ágætismál áðan sem laut að því að tryggja veru dýralækna um allt land. Ég styð það mál líka, en vilja menn ekki hafa eftirlit með húsum og mannvirkjum sem eru auðvitað ekki fyrst og fremst einhver stofustáss sem á að horfa á utan frá, þó að það skipti auðvitað máli að þau sé laglega gerð? Þetta eru líka bara híbýli og vistarverur fólks. Það hefur verið talsverð umræða hér síðustu mánuði og ár um hollustuhætti húsa og myglu og við erum búin að leggja niður allar rannsóknir á þessu, a.m.k. opinberar rannsóknir. Við skulum ekki gleyma því að húsagerð í dag mun væntanlega verða viðfangsefni einhverjar minjastofnunar í framtíðinni.

Þetta er auðvitað svolítill útúrdúr en tengist málinu, bæði varðandi hugmyndir um þessa sameiningu sem ég tel að sé líkleg til að veikja Minjastofnun og minjavernd í landinu og síðan er þetta bara hin hliðin á sama peningnum. Þetta snýst um menningu okkar og manngert umhverfi. Um leið og ég lýsi því yfir að ég styð þessa tillögu heils hugar og mun auðvitað greiða atkvæði með henni ef og þegar hún kemur til afgreiðslu, af því að mér er annt um minja- og húsvernd, þá óska ég þess á móti að hv. flutningsmaður, Steinunn Þóra Árnadóttir, beiti sér líka með einhverjum hætti gegn mjög óráðlegri sameiningu hæstv. umhverfis-, orku- og loftslagsráðherra.


Ræðumaður: Dagbjört Hákonardóttir

Frú forseti. Ég vil þakka hv. þm. Jóhanni Páli Jóhannssyni fyrir greinargóða umfjöllun hér áðan, sömuleiðis hv. þingmönnum Pírata sem hafa stutt það sem fjallað hefur verið um. Það er virkilega ánægjulegt að vera meðflutningsmaður þessa ágæta frumvarps hér í dag því að það snertir á mörgum grundvallarþáttum íslensks velferðarríkis og varðar hagsmunamál fólks sem er á einu mest krefjandi skeiði ævinnar, þ.e. fyrstu árum eftir barneignir og meðan á barneignum stendur. Við Íslendingar skerum okkur úr að mörgu leyti og þreytumst ekki á að tala um það. Við hefjum barneignir fyrr en mörg lönd sem við berum okkur alla jafna saman við og eigum það einnig til að takast á við fjölskylduverkefni með ögn fjölbreyttari hætti en gengur og gerist erlendis. Það er alveg ljóst að við skörum fram úr í jafnrétti á mörgum sviðum og á Íslandi er jú almennt gott að eignast barn og koma því á legg í samanburði við mörg önnur lönd. En að því sögðu erum við þó langt frá því að geta sagt að við séum að gera þetta best. Við verðum enn sem komið er að nýta reynslu annarra félagshyggjusamfélaga til að gera svo miklu betur.

Þetta frumvarp er framlag okkar jafnaðarmanna til að skapa hér fjölskylduvænna samfélag enda megum við alls ekki sofna á verðinum. Við sjáum fram á að löggjafinn geti lagt sig miklu betur fram í viðleitni sinni til að taka mið af þörfum þessara aldurshópa í opinberri stefnumótun. Við verðum að vinna markvisst að jafnrétti í launuðum sem og ólaunuðum störfum og þá þurfum við að samþætta fjölskyldu- og atvinnulíf. Þetta er dæmi um það. Við getum bara ekki sett fókus á að leiðrétta stöðuna í atvinnulífinu, við þurfum líka að horfa til þess að raunhagkerfið er líka heima klukkan þrjú um nótt í svefnþjálfun eða síðdegis þegar sótt er á leikskólann. Það er lykilatriði þegar við reynum að eyða launamun kynjanna að löggjafinn tryggi foreldrum raunhæfa möguleika til þess að sinna umönnun barna sinna með sem jöfnustum hætti og fjölga þannig gæðastundum fjölskyldunnar. Og það er ekki vanþörf á. Þarna þurfa allir að leggja sitt af mörkum, ekki síst atvinnulífið, og við í Samfylkingunni gefum okkar ekki eftir. Þetta frumvarp felur í sér skýrt dæmi um forgangsröðun jafnaðarfólks. Hér leggjum við ekki síst til að bæta kjör tekjulægri fjölskyldna og einstaklinga og tryggja jöfn tækifæri, óháð efnahag og búsetu, sem er okkur leiðarljós í öllu því sem við gerum.

Frú forseti. Fæðingarorlofstíminn er krefjandi tími fjárhagslega fyrir okkur allflest, eins og komið var inn á áðan. Það er alger frumforsenda fyrir jafnrétti kynjanna að báðir foreldrar taki fæðingarorlof í sem jöfnustum hlutföllum og ákvæði frumvarpsins um afkomuöryggi koma svo sterklega inn á það. Þegar öðru foreldri, þá yfirleitt móður, er falinn mestur þungi af barnauppeldi og heimilishaldi  mun það hafa neikvæðar afleiðingar. Þetta er staðreynd. Það er staðreynd að konur eru að jafnaði lengur frá vinnumarkaði í kjölfar barneigna heldur en karlar vegna fæðingarorlofstöku til að brúa umönnunarbilið frá því að fæðingarorlofi lýkur og fram að tryggri dagvistun. Þetta er bara hringur sem við verðum að brjóta. Sama hversu mikið við horfumst í augu við það eða viljum segja okkur að það henti sumum fjölskyldum einfaldlega að hafa þetta svona en ekki hinsegin þá verðum við að horfa á heildarmyndina. Við þurfum nefnilega ekki að fjölyrða um hversu verulega neikvæð áhrif þessi staða, þ.e. ójafnvægi í ábyrgð á heimilishaldinu, hefur á tekjur, launaþróun og starfsþróunarmöguleika kvenna, að ógleymdum lífeyrisréttindum þeirra. Þess vegna leggjum við jafnaðarmenn afkomuöryggisleiðina af mörkum, til að tryggja jafna atvinnuþátttöku foreldra og jafna dreifingu byrða í heimilishaldinu.

Varðandi þátt frumvarpsins um meðgönguorlof er um að ræða gríðarlega kjarabót fyrir barnshafandi konur og alla þá sem þeim standa nærri. Ég ætla ekki að fjölyrða um þá erfiðu stöðu sem skapast hjá foreldrum gagnvart vinnuveitanda á þessum síðustu metrum meðgöngunnar þar sem að nógu er að huga. Þá hugsa ég sérstaklega til kvenna í viðkvæmri stöðu sem stunda láglaunastörf, eins og komið var inn á áðan, en þær eru oftar en ekki í líkamlega krefjandi störfum. Það er líka ótækt að konur þurfi að nýta sjálfstæðan veikindarétt sinn til að takast á við þetta tímabil. Eins og líka hefur verið komið inn á er allur gangur á því hvort þessar konur eigi nokkur réttindi. Þau eru mismunandi og stundum hreinlega mjög takmörkuð.

Um vinnutímastyttinguna að loknu fæðingarorlofi: Þetta er ákveðin nýlunda í íslenskum rétti að norrænni fyrirmynd, eins og svo sem margt ágætt sem hingað kemur, en þetta gerir launafólki kleift að bregðast við hinum ýmsu aðstæðum sem geta komið upp þegar ungir foreldrar stíga fyrstu skrefin í nýju hlutverki sem útivinnandi foreldrar. Þetta er algjört lykilskref í átt að þessari samþættingu milli vinnutíma og fjölskyldulífs sem kallað hefur verið eftir svo víða og svo lengi. Við jafnaðarmenn viljum að sjálfsögðu eiga frumkvæði að því. Við erum sannfærð um að þessar breytingar séu til þess fallnar að leiða til aukinnar starfsánægju hjá þeim sem nýta sér þetta, bættrar frammistöðu foreldra sem starfskrafta, aukinna afkasta þeirra og í framhaldinu minni starfsmannaveltu, sem atvinnurekendur geta notið góðs af.

Frú forseti. Við erum á tímamótum. Verði þessar breytingar að veruleika mun það leiða af sér jákvæðar breytingar í formi fleiri samverustunda foreldra og barna og lækkandi tíðni alvarlegs fæðingarþunglyndis sem er og verður beinn fylgifiskur fjárhagserfiðleika í kjölfar tekjulækkunar. Þetta frumvarp er ein varða í átt að því að styðja fjölskyldur til að deila vöktunum sín á milli; þeirri fyrstu, þeirri annarri og þeirri margumtöluðu þriðju. Núna sem aldrei fyrr reynir á að tryggja að það verði ekki stórkostleg afturför í jafnréttismálum hér á landi, að konur verði ekki fyrir tekjutapi samhliða þjónustuskerðingu sumra sveitarfélaga í garð barnafólks. Við jafnaðarmenn hækkum ekki skatta á barnafólk þegar það sækist eftir þjónustu og sjálfsagðri aðstoð við að búa sér til heimili, stunda nám eða byggja upp starfsframa. Við jafnaðarmenn viljum nefnilega fjárfesta í fólki, sérstaklega foreldrum í breyttum aðstæðum og börnum þeirra. Það eru nefnilega ekki bara börn sem munu njóta góðs af því heldur samfélagið allt.


Ræðumaður: Jóhann Páll Jóhannsson

Virðulegi forseti. Ég tek undir með hv. þingmanni.


Ræðumaður: Jóhann Páll Jóhannsson

Virðulegi forseti. Ég vil þakka hv. þingmanni fyrir þetta andsvar. Auðvitað er ekkert klappað í stein í fæðingarorlofslöggjöfinni og ég held að það mætti alveg skoða hvort þetta sé endilega sú prósenta sem eigi að vera lögð til grundvallar sem skilyrði fyrir því að námsmenn geti fengið fæðingarstyrk námsmanna. Ég held að það allra mikilvægasta núna sé að hækka bæði fæðingarstyrk fyrir fólk utan vinnumarkaðar, sem einmitt nær þá til þeirra sem ná ekki þessu hlutfalli, og hækka fæðingarstyrk námsmanna vegna þess að þetta eru smánarlegar fjárhæðir eins og er. Ég minnist þess að fyrir síðustu alþingiskosningar þá lofaði Sjálfstæðisflokkurinn því að hækka fæðingarstyrk námsmanna. Ég hvet flokkinn eindregið til að efna það loforð sem allra fyrst og láta ekki þessar fjárhæðir rýrna að raunvirði.

Annars hlakka ég til, eins og kom fram áðan, að fylgja þessu betur eftir innan velferðarnefndar og þá held ég að það mætti einmitt skoða atriði eins og hv. þingmaður minntist hér á. Raunar held ég að það séu ýmsar gloppur í fæðingarorlofslöggjöfinni sem ekki er tekið á í þessu frumvarpi og að löggjöfin öll þarfnist frekari rýni, þá sérstaklega t.d. gagnvart fólki sem hefur búið erlendis, komið aftur til Íslands, nær ekki þessum viðmiðum o.s.frv. Það er þetta samspil milli þeirra sem eru í námi, hafa verið í vinnu en ekki alveg nógu marga mánuði til að falla undir — það eru alls konar atriði sem ég held að mætti skoða betur í fæðingarorlofslöggjöfinni okkar.


Ræðumaður: Jóhann Páll Jóhannsson

Frú forseti. Ég mæli hér fyrir frumvarpi okkar í þingflokki Samfylkingarinnar til breytinga á lögum nr. 144/2020, um fæðingar- og foreldraorlof. Um er að ræða margháttaðar tillögur að breytingum á fæðingarorlofskerfinu sem miða allar að því að tryggja betur afkomuöryggi foreldra og stuðla að auknu jafnvægi milli vinnu og fjölskyldulífs. Frumvarp sama efnis var áður lagt fram á 153. löggjafarþingi. Þá bárust umsagnir frá fjórum aðilum: Alþýðusambandi Íslands, Félagi íslenskra fæðingar- og kvensjúkdómalækna, samtökunum Fyrstu fimm og Ljósmæðrafélagi Íslands. Í öllum umsögnum kom fram mikil ánægja með efni frumvarpsins.

Áður en ég vík að efnisatriðum þessa þingmáls vil ég koma því á framfæri að við í þingflokknum teljum gríðarlega brýnt að stigin verði frekari skref til lengingar á fæðingarorlofi. Í skýrslu sem unnin var af Norðurlandaráði í fyrra í tengslum við verkefnið Fyrstu 1.000 dagar barnsins á Norðurlöndunum er lagt sérstaklega til í kafla sem fjallar um Ísland og stefnumótun í málefnum barna á Íslandi að fæðingarorlof verði lengt í 18 mánuði. Það er alveg ljóst í mínum huga að hver einasti mánuður sem fæðingarorlof yrði lengt um myndi skipta sköpum fyrir barnafólk í landinu, hvort við erum að tala um að lengja það upp í 14 mánuði, 16 eða 18 eins og þarna er lagt til. Þá er algjört lykilatriði, og ég legg áherslu á þetta og við öll, að í anda jafnréttissjónarmiða sé gert ráð fyrir sjálfstæðum rétti hvors foreldris fyrir sig til fleiri orlofsmánaða.

Ég átta mig hins vegar á því að lenging fæðingarorlofs mun ekki fara í gegnum Alþingi í formi einhvers þingmannafrumvarps. Það er mál sem kallar á ríkan pólitískan vilja við ríkisstjórnarborðið, það kallar á víðtækt samráð við aðila vinnumarkaðarins. Þá þarf að ná pólitískri sátt um fjármögnun, huga vel að tímasetningu með tilliti til efnahagsaðstæðna o.s.frv., hvort það sé skynsamlegt að gera hlutina í skrefum. Ég vil benda á að árið 2012 samþykkti Alþingi frumvarp um að fæðingarorlof yrði lengt og næmi þá 12 mánuðum frá og með árinu 2016 en eitt af fyrstu verkum nýrrar ríkisstjórnar árið 2013 var að hætta við þessa lengingu. Fyrir vikið var fæðingarorlofið ekki lengt fyrr en árið 2020. Nú held ég að það sé löngu tímabært að stíga enn stærri skref, rétt eins og hefur verið gert á hinum Norðurlöndunum, foreldrum og börnum til heilla. Ég er sannfærður um að ríkissjóður Íslands, vinnumarkaðurinn og íslenskt atvinnulíf standi vel undir því og að til langs tíma muni allt samfélagið njóta góðs af.

Frumvarpið sem ég mæli hér fyrir felur í sér ýmsar breytingar á núgildandi fæðingarorlofslöggjöf og tillögurnar gætu í sjálfu sér hver um sig staðið sjálfstætt og verið þá til mikilla bóta á því kerfi sem við höfum nú þegar. Ég legg þetta hér fram í einu stóru lagafrumvarpi til að varpa ljósi á þá sýn sem við í Samfylkingunni höfum á fæðingarorlofskerfið, hvert ætti að stefna með það, hvernig hægt er að koma upp fæðingarorlofslöggjöf í anda jafnaðarmennsku með afmörkuðum breytingum.

Víkjum þá að efnisatriðum frumvarpsins. Í fyrsta lagi eru lagðar til breytingar sem snúast sérstaklega um afkomuöryggi tekjulægstu foreldra og að sporna gegn því að nýfædd börn á Íslandi alist upp við fátækt. Þá er lögð til í fyrsta lagi sú grundvallarbreyting á ákvæði 23. gr. laganna, um útreikning á greiðslum úr Fæðingarorlofssjóði, að fyrstu 350.000 krónurnar af viðmiðunartekjum foreldra í hverjum mánuði verði óskertar, þ.e. að þessi 80% regla sem við þekkjum, reglan um 20% skerðingu á viðmiðunartekjum, taki einungis til þeirra viðmiðunartekna sem eru umfram þessa 350.000 kr. fjárhæð. Við leggjum svo til að sú fjárhæð skuli endurskoðuð við afgreiðslu fjárlaga ár hvert með tilliti til launaþróunar, verðlags og stöðu efnahagsmála í landinu. Hvað þýðir þetta? Jú, þetta þýðir að ef foreldri hefur t.d. 600.000 kr. í meðaltekjur á mánuði á viðmiðunartímabili fæðingarorlofsins fær viðkomandi fyrstu 350.000 krónurnar óskertar og fær svo aðeins 80% af þeim 250.000 kr. sem eftir eru. Mánaðarleg greiðsla verður þá 550.000 kr. í stað þeirra 480.000 kr. sem viðkomandi hefði ellegar fengið, þ.e. í núgildandi fæðingarorlofskerfi. Þetta er auðvitað alger lykilaðgerð til að gera þessa reiknireglu sanngjarnari af því að það hlýtur að vera hverjum manni og hverri konu augljóst að launalægsta fólkið á Íslandi má ekki við því að verða fyrir 20% tekjuskerðingu þegar það eignast barn. Þessi breyting skapar þá líka tekjulægstu fjölskyldum aukið fjárhagslegt svigrúm og auðveldar fólki að nýta sér allan þann rétt sem það á til töku fæðingarorlofs.

Í öðru lagi leggjum við til hækkun á fæðingarstyrk námsmanna og fæðingarstyrk fyrir fólk utan vinnumarkaðar. Hér erum við að tala um fjárhæðir sem eru ekki sérstaklega háar í stóra samhengi ríkisfjármálanna, enda eru ekki mjög margir sem reiða sig alla jafna á þessa styrki. Samkvæmt núgildandi lögum skal fæðingarstyrkur til foreldris utan vinnumarkaðar eða í minna en 25% starfshlutfalli aldrei vera lægri en sem nemur 83.233 kr. á mánuði og fæðingarstyrkur námsmanna aldrei vera lægri en sem nemur 190.747 kr. á mánuði. Þetta eru auðvitað smánarlegar fjárhæðir sem duga hvergi nærri til framfærslu. Við leggjum til að stigið verði það skref hér með þessu frumvarpi að þessar lögbundnu lágmarksfjárhæðir hækki um 50%, sem felur þá í sér 35,8% hækkun miðað við fjárhæðir ársins 2023 samkvæmt reglugerð nr. 1510/2022, um fjárhæðir greiðslna úr Fæðingarorlofssjóði og greiðslu fæðingarstyrks, reglugerð sem hefur verið sett á grundvelli núgildandi fæðingarorlofslaga. Auk þess leggjum við til að námsmenn sem þiggja fæðingarstyrk eigi rétt á styrk til framfærslu annarra barna undir 18 ára aldri sem nemur einföldum barnalífeyri á mánuði, rétt eins og gildir um lánþega hjá Menntasjóði námsmanna. Þetta er viðbót frá því að frumvarp þetta var fyrst lagt fram hér á síðasta löggjafarþingi.

Í umsögn sem Alþýðusamband Íslands sendi velferðarnefnd þegar frumvarpið var til meðferðar á síðasta þingi kemur fram að ASÍ taki undir öll sjónarmið flutningsmanna að því er varðar afkomuöryggi foreldra, enda ljóst að 20% skerðing á tekjum lágtekjufólks geti haft stórfelld áhrif á velferð fjölskyldna. ASÍ segist styðja þá leið að láta skerðinguna einungis taka til tekna umfram 350.000 kr. og Alþýðusambandið tekur undir það sjónarmið að það þurfi að hækka bæði fjárhæðir fæðingarstyrks og hámarksgreiðslur fæðingarorlofs — sem ég kem að núna. Við leggjum nefnilega líka til að þak á mánaðarlegri greiðslu fæðingarorlofs hækki úr 600.000 kr. upp í 800.000 kr. Þetta er í okkar huga sjálfsagt jafnréttismál og auðvitað ætti þetta þak að vera talsvert hærra þegar við erum með tekjutengt fæðingarorlofskerfi á annað borð, rétt eins og fæðingarstyrkirnir ættu e.t.v. að vera enn þá hærri heldur en við erum hér að leggja til. En einhvers staðar þarf að byrja. Þetta er okkar lágmarkskrafa núna; að þakið fylgi verðlagi frá því að það hækkaði síðast, sem þýðir að það hækkar upp í 800.000 kr.

Svo leggjum við til, virðulegi forseti, ákveðna kerfisbreytingu. Við leggjum til að hér á Íslandi verði lögfestur sérstakur réttur til launaðs meðgönguorlofs eins og tíðkast í Noregi og Danmörku, þ.e. að mælt verði sérstaklega fyrir um það í lögum að barnshafandi foreldri sé heimilt að hefja töku fæðingarorlofs allt að fjórum vikum fyrir áætlaðan fæðingardag án þess að sá tími komi til frádráttar þeim tíma sem foreldri á rétt til launaðs fæðingarorlofs eftir að barn fæðist. Að þessu hníga mjög sterk heilsufarsleg rök. Tillagan er í takti við sjónarmið sem komu fram í umsögnum Félags íslenskra fæðingar- og kvensjúkdómalækna, Félags íslenskra heimilislækna og Ljósmæðrafélags Íslands þegar núgildandi fæðingarorlofslög voru til þinglegrar meðferðar 2019 og 2020. Þessi fagfélög bentu á að konur eru gjarnan orðnar óvinnufærar á síðustu vikum meðgöngu vegna þunga, vegna meðgöngutengdra kvilla og óþæginda. Hér þarf líka að hafa sérstaklega í huga að möguleikar kvenna til veikindaleyfis á vinnumarkaði eru mjög mismunandi og þar hallar t.d. á konur af erlendum uppruna, sérstaklega konur í láglaunastörfum. Þessi réttur til sérstaks launaðs meðgönguorlofs, sem er að norrænni fyrirmynd, er í raun til þess fallinn að jafna aðstæður kvenna í lok meðgöngu. Lögfesting þessa réttar eykur líka fyrirsjáanleika fyrir atvinnurekendur og auðveldar þeim að skipuleggja afleysingu fyrir barnshafandi konur.

Tillagan um meðgönguorlof er líka í samræmi við niðurstöður sem koma fram í stöðuskýrslu um barneignaþjónustu frá árinu 2020 sem unnin var af starfshópi á vegum heilbrigðisráðuneytisins. Þar eru færð rök fyrir því að meðgönguorlof á 36. viku sé mikilvægt fyrir heilsu kvenna, auk þess réttlætismál. Þar kemur fram að jafnvel þegar um er að ræða fullkomlega eðlilega meðgöngu sé álag á konum gríðarlega mikið á seinni hluta meðgöngunnar sem geti þá haft áhrif á heilsu þeirra og framvindu fæðingar og fæðingarupplifun. Auk þess sé, eins og ég nefndi, veikindaréttur mismunandi og þar standi erlendar konur í láglaunastörfum verst að vígi. Þetta eru einmitt störf sem eru oft líkamlega krefjandi. Starfshópurinn telur að ef allar konur öðlist rétt til orlofs í lok meðgöngu, óháð réttindastöðu þeirra gagnvart vinnuveitanda eða stéttarfélagi, megi ætla að konur verði ekki eins þreyttar þegar líður að fæðingu og þannig betur upplagðar í fæðinguna og umönnun barnsins í kjölfarið.

Þá held ég að við séum komin að frumlegustu tillögunni í þessu frumvarpi sem er sú að lögfestur verði sérstakur réttur foreldris til vinnutímastyttingar að loknu fæðingarorlofi með stuðningi úr Fæðingarorlofssjóði. Hver er hugsunin hér? Nú er staðan þannig að Ísland er eftirbátur flestra OECD-ríkja þegar kemur að jafnvægi milli vinnu og fjölskyldulífs. Við erum í 32. sæti í þessum flokki samkvæmt lífsgæðasamanburði OECD og skerum okkur þannig mjög rækilega úr hópi Norðurlandaþjóða. Sem dæmi eru Noregur og Danmörk í öðru og þriðja sæti á þessum lista. Tyrkland er eina landið á listanum sem fær lægri einkunn heldur en Ísland þegar kemur að jafnvægi milli vinnu og fjölskyldulífs sem er auðvitað óboðlegt og kallar á mjög afgerandi aðgerðir af hálfu löggjafans.

Á vettvangi Evrópusambandsins hefur verið lögð áhersla á að tryggja foreldrum með ung börn rétt til sveigjanlegs vinnutíma. Í þessu samhengi vil ég vísa hér til Evróputilskipunar 2019/1158 um jafnvægi milli fjölskyldu- og atvinnulífs. Í Svíþjóð hafa t.d. foreldrar barna sem eru yngri en átta ára fortakslausan rétt til allt að 25% skerðingar á starfshlutfalli. Þar er fæðingarorlof reyndar miklu lengra heldur en hér, 480 dagar eða 16 mánuðir, og börn eiga svo lögbundinn rétt til leikskólavistar frá 12 mánaða aldri. Það er reyndar umhugsunarvert að á flestum Norðurlöndunum er börnum tryggður slíkur réttur en ekki á Íslandi. Þá er bara gert það sem þarf að gera, í samstarfi milli ríkis og sveitarfélaga, til að tryggja að þetta raungerist, rétt eins og gildir til að mynda um grunnskóla á Íslandi. Í Svíþjóð er það þannig að foreldrar nýta þá gjarnan restina af fæðingarorlofsréttinum til að minnka við sig vinnu á fyrstu æviárum barnsins til að geta varið meiri tíma með barninu. Hér á Íslandi eiga foreldrar samkvæmt núgildandi fæðingarorlofslöggjöf rétt á svokölluðu foreldraorlofi í fjóra mánuði til að annast barn fram að átta ára aldri en þetta er ólaunað orlof sem eðli máls samkvæmt nýtist helst þeim sem hafa efni og tök á því að hverfa frá störfum og afsala sér tekjum. Raunar heyrir til algerra undantekninga að þessi réttur sé nýttur yfir höfuð. Ég spurði hæstv. félags- og vinnumarkaðsráðherra um þetta á þarsíðasta löggjafarþingi og fékk svör um það hversu mörg heimili nýta sér þennan rétt. Árið 2021 voru það 13 heimili sem nýttu sér þennan rétt til foreldraorlofs. Þannig að ég held að sú tillaga sem hér er lögð til sé talsvert markvissari leið til að skapa jafnvægi milli vinnu og fjölskyldulífs á Íslandi og þá óháð heimilistekjum og óháð aðstæðum almennt. Með breytingunni munu foreldrar eiga rétt á greiðslum úr Fæðingarorlofssjóði sem reiknast á sama hátt og fæðingarorlofsgreiðslur nema í hlutfalli við skerðingu á starfshlutfalli. Við gerum ráð fyrir óframseljanlegum rétti fyrir hvort foreldri til allt að 20% minnkunar starfshlutfalls í allt að sex mánuði. Við förum þessa leið vegna jafnréttissjónarmiða, að sjálfsögðu.

Virðulegi forseti. Ég hef farið hér nokkuð ítarlega yfir efnisatriði frumvarpsins. Allt eru þetta tillögur sem snúast um að bæta kjör nýbakaðra foreldra og gera fæðingarorlofskerfið okkar réttlátara og sterkara. Fram undan eru kjaraviðræður á almennum og opinberum vinnumarkaði sem fara fram við mjög erfiðar aðstæður í efnahagslífinu, á tímum mikillar verðbólgu og hárra vaxta. Eins og ég hef rakið í ræðu minni hefur Alþýðusamband Íslands lýst yfir stuðningi við þær grundvallarbreytingar sem lagðar eru til í frumvarpinu, m.a. á reiknireglu fæðingarorlofs. Ég vil hvetja hæstv. ríkisstjórn sérstaklega til að kynna sér vel þessar tillögur og þá með hliðsjón af þeirri staðreynd að það hefur ósjaldan gerst á undanförnum árum og áratugum að ríkisstjórn á hverjum tíma stigi inn og lofi því að hafa forgöngu um ákveðnar lagabreytingar, umbætur á tilfærslukerfunum okkar o.s.frv. til að liðka fyrir farsælli lendingu á vinnumarkaði þegar þess hefur gerst þörf. Og þótt ég segi sjálfur frá held ég að í þessum frumvarpspakka sé ágætis efniviður sem mætti alveg horfa til.

Að því sögðu legg ég til að málið gangi til hv. velferðarnefndar að lokinni þessari umræðu. Ég hlakka til að fylgja málinu eftir á þeim vettvangi.


Ræðumaður: Þórunn Sveinbjarnardóttir

Frú forseti. Mig langaði bara að segja örfá orð um þessa ágætu tillögu. Ég er ein af flutningsmönnum hennar ásamt hv.  flutningsmanni, Þórarni Inga Péturssyni. Ég held að staðan á dýralæknunum snúist um hluti sem við könnumst við annars staðar á vinnumarkaði. Við ræðum hér oft um mönnun heilbrigðisstétta og dýralæknar eru auðvitað að sinna heilbrigði dýra og velferð. Við þurfum að koma því þannig fyrir að ekki bara nægilega margir mennti sig í faginu heldur líka að fólk vilji starfa við það, koma til baka og starfa við það. Svo hefur það nú reyndar, þótt það sé óskylt þessu, gerst kannski nokkuð oft í okkar litla samfélagi að dýralæknar hafa tekist á hendur önnur störf en í sínu fagi. En það er önnur umræða.

Það er hins vegar mjög mikilvægt að skoða þetta með kynjagleraugunum vegna þess að dýralæknastéttin er eins og aðrar stéttir að fyllast af konum. Einu sinni voru þetta eiginlega allt karlar og þeir gátu unnið allan sólarhringinn af því að heima var kona sem sá um allt saman. Það sama var með venjulega héraðslækna. Það var bara kerfi sem við bjuggum til og það gekk ágætlega af því að í rauninni voru tveir í vinnunni en annar þáði kaupið. Þetta er auðvitað staða sem sérstaklega yngri kynslóðir og bara nýjar kynslóðir á vinnumarkaði á Íslandi sætta sig ekki við og vilja ekki vinna undir. Við þurfum að skilja það og hið opinbera þarf auðvitað að skilja það sem atvinnurekandi. Það eru mjög margir sem vinna hjá hinu opinbera, hvort sem það er ríki eða sveit, og þess vegna held ég einmitt að þetta með vinnutímann og vaktaskipulagið og starfsaðstæður almennt sé algjört lykilatriði í þessu mikilvæga máli. Ég vildi bara koma upp til að setja þetta í þetta samhengi.

Það er líka þannig að vægi landbúnaðar, eins og hann var einu sinni stundaður, hefur minnkað í þessu öllu. En það koma önnur verkefni. Fiskeldi er eitt slíkt verkefni og einnig eftirlit í sláturhúsum. Það minnir mig reyndar á atriði sem minnst var á áðan um innleiðingu EES-reglna, af því að okkur hættir til að gleyma eða það ferst fyrir að biðja um undanþágur eða nýta þær leiðir sem hægt er að nota í þeim samningi til að laga löggjöfina að aðstæðum á Íslandi. Þá erum við einfaldlega ekki að gæta hagsmuna okkar nógu vel gagnvart þeim samningi og það eru til of mörg dæmi um að það hafi farið þannig.

Svo hefur líka orðið sprenging í fjölda gæludýra hér á landi í borg og bæ og sveit. Það er að mörgu leyti skiljanlegt að þau sem hafa menntað sig sem dýralæknar eða dýrahjúkrunarfræðingar velji þann kost að geta unnið frá 8–4 eða 8–5 í sínum heimabæ, sinnt þar gæludýrum og það er nóg að gera allan daginn. En það er auðvitað annað starf og kannski erfiðara að vera einmitt í stórgripalækningum eða á ferðinni milli bíla til að sinna skepnunum. Þannig að allt spilar þetta saman, held ég. En fyrst og fremst þarf hið opinbera að huga að starfsaðstæðum og vinnuálagi í stéttinni. Svo auðvitað verðum við að nýta betur, og ég veit að hv.  flutningsmaður, Þórarinn Ingi Pétursson, er líka með tillögu um það, ívilnanir sem hægt er að nýta hjá Menntasjóði til að sjá til þess að mönnunin sé í lagi. Ég vildi bara bæta þessum setningum í þetta púkk og ég vona sannarlega að tillagan fái umfjöllun og afgreiðslu úr hv. atvinnuveganefnd, sem hún fer líklega í.


Ræðumaður: Þórunn Sveinbjarnardóttir

Hæstv. forseti. Dánaraðstoð var til umfjöllunar á Fundi fólksins í Norræna húsinu um liðna helgi að frumkvæði félags sem ber nafnið Lífsvirðing og var stofnað fyrir nokkrum árum. Þar áttu þátttakendur bæði upplýsandi og yfirvegaða umræðu um dánaraðstoð og ber að þakka félaginu fyrir að setja svo viðkvæmt og vandmeðfarið mál á dagskrá.

Það hafa margir einlægan áhuga á því að ræða af fullri alvöru um að lögleiða dánaraðstoð hér á landi eins og gert hefur verið í nokkrum Evrópuríkjum. Ég ætla þó að taka fram að flokkurinn minn, Samfylkingin, hefur ekki mótað sér stefnu á flokksgrunni í þessu máli, en það þarf auðvitað að ræða þar eins og annars staðar, bæði á vettvangi stjórnmálanna og ekki síður meðal almennings í landinu. Dánaraðstoð er sá verknaður að binda enda á líf sjúklings af ásetningi og að ósk sjúklingsins. Mjög mikilvægt er að hafa í huga að það er aldrei gert nema sjúklingur óski þess og aðeins til þess að binda enda á þjáningu, óbærilegar þjáningar. Um dánaraðstoð þurfa að gilda mjög skýrar lagareglur og það þarf að vera algjörlega á hreinu gagnvart heilbrigðisstéttunum, aðallega læknum, hvernig hún er veitt og hvers vegna og það þarf að sjálfsögðu að vera refsilaust með öllu.

Ég vil hvetja til þess að við öll íhugum þetta mikilvæga málefni. Ég hef verið með hv. þm. Bryndísi Haraldsdóttur á tillögum um þetta mál og ég hygg að hún sé að undirbúa nýja tillögu um málið sem verður vonandi lögð fram í haust. Það er tímabært að ræða þetta af fullri alvöru og við verðum að geta tekið það samtal hér í þinginu og ekki síður þarf að taka þetta samtal innan heilbrigðisstéttanna.


Ræðumaður: Jóhann Páll Jóhannsson

Herra forseti. Það eru h-in tvö; heilbrigðisþjónusta og heimilisbókhaldið, sem eru í brennidepli hjá okkur í Samfylkingunni í haust. Á morgun fer fram sérstök umræða hér í þingsal að frumkvæði hv. þm. Kristrúnar Frostadóttur um hjúkrunarrými og heimahjúkrun og á næstu dögum munum við svo flytja þingmál um að öllum verði tryggður fastur tengiliður í heilbrigðiskerfinu óháð búsetu. Við munum líka kynna tillögur um hvernig megi nýta fjármagn í kerfinu betur, hvernig megi styrkja stoðþjónustu og tryggja að heilbrigðisstarfsfólk hafi meiri tíma með sjúklingnum. Hér búum við að því að hafa haldið tugi funda um heilbrigðismál undanfarna mánuði með fólki um allt land.

Svo er það heimilisbókhaldið sem ég nefndi, heimilisbókhaldið hjá fólkinu í landinu. Við höldum auðvitað áfram að kalla eftir afgerandi aðgerðum til að verja heimilin fyrir verðbólgu og vaxtahækkunum en þær þarf að fjármagna með auknu aðhaldi á tekjuhlið ríkisfjármálanna. Við afgreiðslu síðustu fjárlaga lögðum við í Samfylkingunni til og fengum samþykkt að vaxtabætur voru hækkaðar og víkkaðar út til 4.000 heimila sem ellegar hefðu engan stuðning fengið. Samkvæmt uppfærðum tölum frá fjármála- og efnahagsráðuneytinu sem mér bárust í morgun voru það tæplega 7.000 heimili sem nutu góðs af þessari breytingartillögu Samfylkingarinnar og meðalábati hvers heimilis var meira en 100.000 kr., mestur hjá tekjulægstu heimilunum og hjá yngri hópum heimila með þunga greiðslubyrði. Þetta eru gleðilegar fréttir. Þetta skiptir máli og ég trúi ekki öðru en að hér á Alþingi geti náðst samstaða um að halda áfram á þessari braut með sambærilegri breytingu á fjárlagabandormi vegna ársins 2024.


Ræðumaður: Oddný G. Harðardóttir

Herra forseti. Við höfum gert með okkur samkomulag, Viðreisn, Samfylkingin og Píratar, og við skiptumst á að bera málið uppi, að vera fremst, og núna var komið að Viðreisn. Það er nú skýringin. Það hefur enginn í Samfylkingunni lagt það til hliðar að spyrja þjóðina hvort það ætti ekki að halda áfram með aðildarviðræðurnar. Það er ekki málið sem formaður Samfylkingarinnar hefur talað um að leggja til hliðar, enda er það bara lítið skref en mikilvægt að spyrja þjóðina hvað hún vill í þessum efnum. Við sjáum á skoðanakönnunum að fylgið fer vaxandi með þessu, með því að leggja …  — ja, það fer vaxandi með Samfylkingunni, auðvitað er ég glöð yfir því og ég sé að hv. þingmaður er skælbrosandi af ánægju líka. En fylgi þjóðarinnar fer líka vaxandi með því að fá botn í þetta mál og hún vill fá að kjósa um það og mikill meiri hluti, samkvæmt þessari nýju könnun, vill að við leggjum málið fyrir þjóðina.

Varðandi spurningu hv. þingmanns þá minnir mig að kaflarnir sem samið er um, þetta er kallað samningur, í þessum aðildarviðræðum hafi verið 14 og það var búið að loka 11. Þá stóðu þrír eftir og þar var sjávarútvegskaflinn og landbúnaðarkaflinn, sem var langt kominn, og svo man ég ekki hver þriðji kaflinn var sem tengist þessu að einhverju leyti. Þetta gerist í svona skrefum og síðan er niðurstaðan borin undir þjóðina. Það er ekki hættulegra en það.


Ræðumaður: Oddný G. Harðardóttir

Herra forseti. Nei, ég er ekki móðguð. Ég móðgast ekki þó að hv. þm. Bryndís Haraldsdóttir hrósi Viðreisn. Það er ekki þannig. Ég var bara að leiðrétta hv. þingmann sem hélt því fram að í fyrra þegar formaður Samfylkingarinnar var fyrsti flutningsmaður þessa máls þá hafi það verið síðasta málið vegna þess að það var fyrsta þingmannamálið sem mælt var fyrir. Það voru allir í þingflokki Samfylkingarinnar flutningsmenn á þeirri tillögu og hún var borin uppi af Viðreisn og Pírötum ásamt Samfylkingunni eins og þessi tillaga sem við ræðum hér.

Við þurfum ekkert annað, forseti, en að horfa á samsetningu atvinnulífsins til að átta okkur á því að það er einsleitt. Ég vitna bara í orð Gylfa Zoëga hagfræðings þegar hann var að lýsa því, dró upp þá mynd að menntaða fólkið okkar hitti ómenntaða erlenda vinnuaflið sem var að koma hingað í flugstöðinni þegar menntaða unga fólkið okkar var fara út til að vinna og láta hæfileika sína njóta sín, en við værum að kalla hér eftir ófaglærðu fólki til þess að vinna í okkar stóru atvinnugrein sem hér hefur ruðningsáhrif á aðrar atvinnugreinar. Sprotarnir geta vaxið á Íslandi en það er erfitt að vera stór í því samhengi hér á Íslandi og búa við krónuna. Það vitna margar skýrslur um.


Ræðumaður: Oddný G. Harðardóttir

Herra forseti. Eins og hv. framsögumaður þessa máls sem við ræðum hér, hv. þm. Þorgerður Katrín Gunnarsdóttir, fór yfir þá hefur þetta mál verið lagt fram nokkrum sinnum áður, síðast á síðasta þingi og það var  3. mál. Formaður Samfylkingarinnar mælti fyrir málinu 15. september og það var 3. mál og fremsta forgangsmál Samfylkingarinnar. Ég segi þetta bara til að benda hv. þm. Bryndísi Haraldsdóttur á þetta vegna þess að hana misminnti hvað þetta varðaði í andsvörum hér áðan.

Herra forseti. Stefna Samfylkingarinnar er alveg skýr. Við viljum að Ísland gangi í Evrópusambandið og taki upp evru að undangenginni þjóðaratkvæðagreiðslu. Ég vil að Ísland gangi í Evrópusambandið svo við getum öll haldið áfram að búa á Íslandi, öll, líka unga fólkið okkar, vel menntaða unga fólkið okkar sem leitar út eftir störfum við hæfi sem ekki fást hér á landi. Ég fór með stutta tölu við opnun Evrópustofu árið 2012 og var þá enn vongóð um að aðildarviðræður við Evrópusambandið myndu skila okkur samningi sem þjóðin gæti kosið um. Þá var ég fjármálaráðherra og von mín sú að ungt fólk á Íslandi myndi sannfærast um eftir að hafa kynnt sér málin, m.a. með kynningum Evrópustofu, að framtíðin feli í sér meira samstarf Íslands á alþjóðavísu og stöðugra umhverfi fyrir sífellt flóknara atvinnulíf. Evrópustofu var síðan lokað í september 2015, stuttu eftir að bréfið fór frá þáverandi utanríkisráðherra út til Evrópusambandsins með tilkynningu um að umsóknarferlið væri stöðvað.

En auðvitað, eins og búið er að fara yfir í þessari umræðu, þá bara gerast kaupin ekki svona á eyrinni. Ef Alþingi hefur samþykkt þingsályktunartillögu þá þarf Alþingi að samþykkja að henni eigi ekki lengur að fylgja eftir. Það er gríðarlegt hagsmunamál undir við inngöngu í Evrópusambandið. Við höfum siglt ólgusjó vegna krónunnar sem leiðir okkur stundum upp í hæstu hæðir en svo aftur niður í öldudali. Þetta hefur ekki bara áhrif á rekstur fyrirtækja heldur líka á rekstur heimila sem þurfa að bera kostnaðinn af himinháum vöxtum og verðtryggingu. Ef Ísland gengi í Evrópusambandið og tæki upp evru myndu vextir lækka og verðtrygging verða úrelt og óþörf. Allt varðar þetta almannahag og framtíð fólks og atvinnulífs hér á landi. Það hefur verið reiknað út að kostnaðurinn við krónuna sé um 200 milljarðar á ári. Við getum nýtt þá 200 milljarða í ýmislegt annað og þarfara. Hingað til hefur enginn kynnt betri eða öruggari leið til að koma á stöðugleika en að ganga í Evrópusambandið og taka upp evruna. Við eigum að klára samninginn við Evrópusambandið og sjá hvort ekki fæst góð niðurstaða sem byggir undir bjarta framtíð á Íslandi. Með því að halda Íslandi utan Evrópusambandsins er ekki verið að verja kjör heimilanna í landinu. Það er ekki verið að verja kjör fyrirtækjanna í landinu og ekki stöðu ríkissjóðs. Með því að halda Íslandi utan Evrópusambandsins er verið að loka dyrum að betra efnahagsumhverfi fyrir Ísland.

Í riti Seðlabankans sem kom út haustið 2012 og fjallar um gjaldeyrismál segir að ef Ísland yrði aðili að Evrópusambandinu og tæki upp evru hefði það m.a. í för með sér að innlendir raunvextir lækki, innlendur fjármagnsstofn stækki og landsframleiðsla á mann hækki varanlega við inngöngu lítils lands eins og Íslands í stærra myntsvæði. Einnig fylgja aðild að ESB og evrusvæðinu kvaðir varðandi stefnuna í ríkisfjármálum og aðra þætti efnahagsstefnunnar sem ætlað er að sporna gegn agaleysi í hagstjórn. Við höfum búið við mikla verðbólgu og efnahagslegan óstöðugleika og agaleysi í hagstjórn, bæði fyrr og nú. Ásamt þátttöku í margvíslegu samráði um efnahagsstefnu og fjármálastöðugleika fengist með aðild að Evrópusambandinu aðgangur að björgunarsjóðum og sameiginlegu öryggisneti sem ætlað er að takast á við áföll í einstökum ríkjum. Það er augljós hagur nýsköpunar- og hugverkageirans að skipt verði um gjaldmiðil og eini raunverulegi kosturinn fyrir Ísland er evra. Nýsköpunarfyrirtæki sem hafa náð fótfestu ná ekki að blómstra í því umhverfi sem krónan skapar. Þessi fyrirtæki eru mörg mikilvæg okkur Íslendingum, skapa vel launuð störf og laða að og halda ungu og efnilegu fólki heima. Ef planið er að halda Íslandi utan Evrópusambandsins og halda áfram að nota íslenskar krónur þarf að draga það skýrt fram hvað það þýðir fyrir atvinnulífið í landinu, samsetningu þess og rekstrarumhverfi. Ekki síður þarf að rökstyðja hvað það þýðir fyrir heimilin í landinu og velferðina þar sem það er mjög kostnaðarsamt fyrir ríkissjóð að halda úti krónunni, minnsta sjálfstæða gjaldmiðli í heimi.

Seinni partinn í ágúst gerði Maskína könnun fyrir Evrópuhreyfinguna um afstöðu landsmanna til að halda þjóðaratkvæðagreiðslu um framhald aðildarviðræðna við Evrópusambandið, líkt og þessi tillaga sem við ræðum hér gengur út á. Niðurstöður úr þeirri könnun eru afgerandi og mun fleiri landsmenn eru hlynntir þjóðaratkvæðagreiðslu um áframhaldandi aðildarviðræður en þeir sem eru því andvígir. Heildarniðurstaða könnunarinnar er að 57,3% segjast hlynnt 18,9%, andvíg og 23,8%, hvorki hlynnt né andvíg. Ef við skoðum einungis þau sem taka afstöðu, eru annaðhvort hlynnt eða andvíg, eru 75,2% hlynnt en 24,8% andvíg. Meiri hlutinn er afgerandi og hann fer vaxandi.

Þegar aðildarviðræðum er síðan lokið og niðurstaðan fengin í hvern málefnakafla yrði samningurinn í heild borinn undir þjóðina. Þá fyrst yrði ljóst hvernig sjávarútvegskaflinn og landbúnaðarkaflinn litu út og þeir sem mest óttast slæma niðurstöðu í þessum köflum gætu hætt spekúlera og spá um hver niðurstaðan gæti orðið því að hún lægi á borðinu. Og ég spyr, forseti: Ef hæstv. ríkisstjórn starfar ekki fyrir fólkið í landinu að þessu leyti, fyrir hvern starfar hún?


Ræðumaður: Þórunn Sveinbjarnardóttir

Hæstv. forseti. Það var fyrir rúmlega 20 árum sem Samfylkingin tók það djarfa skref að kanna hug félagsmanna sinna til Evrópusambandsins og Evrópusambandsaðildar vegna þess að þegar við stofnuðum Samfylkinguna þá vissum við að það voru ekkert allir á sama máli um aðild að Evrópusambandinu eða hvort það ætti að standa skýrum stöfum í stefnu flokksins. Niðurstaðan var algjörlega ótvíræð og síðan hefur það staðið skýrum stöfum í stefnu flokksins og gerir það enn þá og við sem berum fána Samfylkingarinnar erum Evrópusinnar og Kristrún Frostadóttir, formaður Samfylkingarinnar, hefur sagt það alveg skýrt. Formaður minn hefur hins vegar sagt að hún telji þetta ekki forgangsmál núna. Ég get talað fyrir sjálfa mig og örugglega fyrir munn mjög margra af stuðningsfólki Samfylkingarinnar. Ég hef alltaf verið þeirrar skoðunar að Evrópusambandsaðildin eigi að vera í forgrunni. Það er mitt mat og ég tel blasa við að það litla skref sem hér er lagt til, þ.e. að gefa kjósendum tækifæri til að greiða atkvæði um framhald aðildarviðræðna, sé það minnsta sem við getum gert og ég treysti því að Samfylkingin standi í lappirnar þegar á það reynir.


Ræðumaður: Þórunn Sveinbjarnardóttir

Hæstv. forseti. Nú þarf ég að stinga djúpt til að muna nákvæmlega hvernig þetta var, en stóra myndin er þessi: Að sjálfsögðu get ég eftir á að hyggja staðið hér og sagt: Ef við hefðum haldið þjóðaratkvæðagreiðslu og niðurstöður hennar hefðu verið í einhverju samræmi við skoðanakannanir þá hefðum við að sjálfsögðu sem stjórnmálamenn, kjörnir fulltrúar hér á Alþingi sem þá voru, talið það pólitíska skyldu okkar að klára málið.

Ég met það svo að ein af ástæðum þess að þegar leið á það kjörtímabil, og síðan þegar nýtt kjörtímabil tók við og ný ríkisstjórn, þá töldu stjórnmálamenn eða stjórnarflokkar hér sig ekki þurfa að virða niðurstöðu meiri hluta þingsins, þingsályktunartillöguna, hafi m.a. verið vegna þess að þeir voru ekki með þrýsting frá kjósendum eins og hann hefði orðið annars. Það er auðvitað ekkert leyndarmál að í ríkisstjórn Jóhönnu Sigurðardóttur, þegar Samfylkingin og Vinstri græn voru saman í ríkisstjórninni eftir hrun og mokuðu hér skít alla daga, svo það sé bara orðað eins og það var, þá voru þar ekki síst tilteknir ráðherrar Vinstri grænna sem drógu lappirnar í þessu tiltekna máli og gátu það í krafti ráðherradóms síns. Ég held eftir á að hyggja að það hefði kannski ekki verið þeim jafn auðvelt ef við hefðum haft mjög skýran lýðræðislegan vilja þjóðarinnar sem leiðarljós í málinu.


Ræðumaður: Þórunn Sveinbjarnardóttir

Hæstv. forseti. Það er með nokkurri gleði að ég kem hér í ræðupúltið til að taka til máls um þessa ágætu tillögu þar sem ég er meðflutningsmaður ásamt fleiri þingmönnum Samfylkingarinnar. Tillagan er, eins og hér hefur komið fram í máli hv. fyrsta flutningsmanns, Þorgerðar Katrínar Gunnarsdóttur, að það verði haldin þjóðaratkvæðagreiðsla um framhald viðræðna við Evrópusambandið um aðild Íslands að Evrópusambandinu.

Fyrst kannski aðeins í tilefni þeirra orðaskipta sem hér hafa átt sér stað um þjóðaratkvæðagreiðslur. Það er það auðvitað bara þannig að í öllum lýðræðisríkjum, í flestum lýðræðisríkjum ef ekki bara öllum, er stuðst við svokallað fulltrúalýðræði, þ.e. fólkið kýs fulltrúa sína á þing en fulltrúalýðræði hefur aldrei útilokað þjóðaratkvæðagreiðslur. Um það eru mýmörg dæmi um allan heim og þarf svo sem ekki að fara langt yfir skammt.

Það má kannski rifja hér upp til gamans að á fyrri hluta síðustu aldar voru íslenskir stjórnmálamenn bara tiltölulega duglegir að efna til þjóðaratkvæðagreiðslna. Þeir gerðu það árið 1908 um áfengisbannið, 1916 um þegnskylduvinnu, 1918 um setningu sambandslaganna, afar mikilvæg breyting á stöðu Íslands, og aftur um brennivínið árið 1933 og árið 1944 um afnám sambandslaganna og um setningu nýrrar stjórnarskrár. Ég held að við sem eitthvað höfum lesið í sögu Íslands eða höfum á annað borð áhuga á stjórnmálasögu Íslands vitum hvers konar átök voru hér í þessum sal á fjórða og fimmta áratug síðustu aldar, hvers konar átök það voru. En það hvarflaði ekki að nokkrum manni að efna ekki til þjóðaratkvæðagreiðslu um grundvallarhagsmuni íslenskrar þjóðar, grundvallarhagsmuni.

Okkur getur fundist allt og ekkert um aðild Íslands að Evrópusambandinu hugsanlega, stöðu Íslands í samfélagi þjóða. En við getum ekki deilt um það hér í þessum sal að það sé ekki um grundvallarmál að ræða. Þetta varðar stöðu Íslands sem sjálfstæðs ríkis í samfélagi þjóðanna og stöðu okkar innan Evrópu og stöðu okkar sem fullvalda þjóðar og hvernig við ætlum í fyrsta lagi að verja það fullveldi í samstarfi við aðrar önnur ríki og einnig og ekki síður að efla hér bæði velsæld og þjóðarhag og hagvöxt með því að vera í nánara samstarfi á markaði í Evrópu og með öðrum hætti líka. Hef ég þá lokið pistli mínum um þjóðaratkvæðagreiðslur, af því að þetta fór nú allt að snúast um gildi þeirra og hvort þær ættu bara beinlínis við. Kannski á það rætur að rekja til innanflokksdeilna í Sjálfstæðisflokknum sem síðar urðu til þess að Viðreisn var stofnuð, ég veit ekkert um það, en hér er fólk sem þekkir það betur en ég.

Hæstv. forseti. Þá er kannski rétt að rifja það upp að ég ásamt hv. fyrsta flutningsmanni, Þorgerði Katrínu Gunnarsdóttur, og reyndar hæstv. forseta, ef ég man rétt, og hv. þm. Oddnýju G. Harðardóttur sem eru núna í þessum sal, sátum öll á þingi árið 2009 og munum kannski um hvað það snerist. Hér var flutt tillaga um að sækja um aðild að Evrópusambandinu. Hún var auðvitað að einhverju leyti flutt til þess að gefa Íslendingum von um bjarta framtíð að loknu bankahruni og algjöru rofi á trausti fólks á samfélagsbyggingunni og trausti fólks til stjórnmálanna. Það var kannski ekki bara af því að við ætluðum að sækja traustið til útlanda heldur vegna þess að við vildum, og ég vil og Samfylkingin vill, stefna til nánara Evrópusamstarfs, helst með aðild að Evrópusambandinu. Ég var sumarið 2009 svo borubrött að ég taldi ekki þörf á þjóðaratkvæðagreiðslu vegna þess að það var svo drjúgur meiri hluti fyrir tillögunni á Alþingi.

Það er of langt mál að fara að rifja upp allt sem gerðist það sumar í þeirri umræðu og hvernig málið svo fór í framhaldinu. En auðvitað hefði það byggt miklu fastari grunn fyrir okkur til að standa á ef meiri hlutinn þá hefði brotið odd af oflæti sínu og sagt: Jú, auðvitað förum við með málið í þjóðaratkvæðagreiðslu, fáum allsherjarsamstöðu um það, sem skoðanakannanir þá bentu til, um þessa umsókn og byggjum hana á föstum pólitískum grunni og með stuðningi meiri hluta þjóðarinnar. Sumarið 2009, ef ég man rétt, var stuðningurinn við að sækja um aðild og við aðild, held ég, 70%, ef ég man rétt, líklega aldrei verið hærri. En þannig fór um þá sögu.

Ég held að þessi tillaga sé svo mikilvæg núna einmitt til að taka málið úr þessari pólitísku sjálfheldu sem það hefur verið í allt of lengi. Auðvitað er það þannig að þingsályktunartillagan sem var samþykkt hér árið 2009 er í fullu gildi, hún hefur aldrei verið dregin til baka. En hér hafa hins vegar ríkisstjórnir sem tóku við eftir 2013 ákveðið að láta sem hún væri ekki til og beitt svona, hvað eigum við að segja, vafasömum bréfaskrifum til Brussel og ýmsu öðru til að reyna að telja fólki trú um að aðildarviðræðunum hafi verið slitið.

Við höfum á þessum tíma og íslenskt samfélag þróast kannski ekki beinlínis í þá átt sem sum okkar höfðu kosið sumarið 2009 og auðvitað hefur Evrópusambandið stækkað og þróast mjög mikið og vettvangur Evrópusamstarfsins er ekki sá sami og hann var fyrir 20, 30 árum, hvað þá ef við förum lengra aftur í tímann. Ég var þegar þeirrar skoðunar eftir að við gengum í EES, sem ég held að við séum öll sammála um að hafi verið eitt stærsta og örlagaríkasta gæfuspor sem tekið hefur verið fyrir íslenskt samfélag, að það væri fordyrið að aðild að Evrópusambandinu. Síðan eru reyndar liðin nokkur ár og mér hefur því miður ekki orðið að ósk minni um fulla aðild Íslands að Evrópusambandinu, en þannig er það.

Við höfum hins vegar gerst aðilar að Schengen. Við erum í innra starfi Evrópusambandsins mjög víða. Við erum vonandi öll sammála um hið upphaflega erindi Evrópusambandsins um að stuðla að friði og öryggi í álfunni eftir einhvern mesta hildarleik sögunnar og að við gerum það með nánu samstarfi, með frjálsum viðskiptum, með frjálsri för og við byggjum það á lýðræðislegum gildum. Allt þetta stemmir enn þá, allt þetta er í raun og veru jafn gilt og eiginlega enn mikilvægara í ljósi þess að nú er stríð í Evrópu en það var kannski fyrir 15 árum. Þess vegna kem ég hér upp til að ítreka stuðning minn við það að þetta sjálfsagða skref verði tekið, að kjósendum hér á landi verði boðið að taka afstöðu til þess hvort þau vilja halda áfram viðræðum við Evrópusambandið eða ekki. Að lokinni slíkri atkvæðagreiðslu, hvernig sem hún færi, er það auðvitað líka skylda stjórnmálafólks og stjórnmálaflokka að virða þá niðurstöðu hver sem hún verður. Þá reynir á pólitíska þrekið. En leyfum fyrst fólkinu í landinu að taka þessa ákvörðun um grundvallarstöðu Íslands í samfélagi þjóða, rétt eins og við höfum leyft fólki að taka þessar ákvarðanir í gegnum íslenska stjórnmálasögu síðastliðin 120 ár eða svo, alla vega frá því að fyrsti ráðherrann kom í landið.


Ræðumaður: Þórunn Sveinbjarnardóttir

Hæstv. forseti. Ég held að það sem skiptir kannski mestu máli í þessari umræðu, fyrir utan að við hv. þingmaður erum sammála um það að að sjálfsögðu þurfi að vera lög um málaflokkinn og reglur og öll málsmeðferð eins og hún á að vera samkvæmt góðri stjórnsýslu, sé það að þegar reglan sem hér um ræðir er ranglát og býr til misrétti, býr til heimilisleysi, þá leysir hún engan vanda fyrir þá einstaklinga sem um ræðir og leysir heldur engan vanda fyrir íslenskt samfélag. Ef við tækjum það bara þannig að þetta snerist um krónur og aura, sem það gerir reyndar stundum, þá kostar margfalt meira að búa til endursendingarbúðir og halda þeim starfandi heldur en að veita þessum fáu einstaklingum leyfi til að dvelja í landinu þegar það liggur ljóst fyrir að þau geta ekki farið neitt. Við verðum að hætta að berja höfðinu við steininn. Ef þau geta ekki farið þá verðum við að horfast í augu við það. Grundvallaratriðið er, eins og kom fram áðan í ræðu minni og öðrum ræðum hér fyrr í þessari umræðu: Meiri hlutinn á þinginu var ítrekað varaður við að setja þessar reglur í lögin, ítrekað varaður við, margoft, í mörg hundruð ræðum. Fyrir lágu umsagnir sérfróðra aðila, hjálparsamtaka og aðila sem eru að vinna í þessum málaflokki alla daga. Ég held að meiri hlutinn hafi ákveðið að horfast ekki í augu við raunveruleikann, horfast ekki í augu við aðstæður fólks heldur að senda pólitísk skilaboð sem núna koma, eins og bjúgverpill, aftur í höfuðið á honum.


Ræðumaður: Þórunn Sveinbjarnardóttir

Hæstv. forseti. Ég þakka hv. þm. Bryndísi Haraldsdóttur fyrir andsvarið. Það kemur auðvitað fram, eins og kom fram í máli hv. þingmanns, að þau sem eru samvinnufús til brottfarar eru enn í þjónustunni en þau sem teljast ekki vera samvinnufús enda á götunni samkvæmt 30 daga reglunni. Þá spyr ég á móti: Ef einstaklingurinn er t.d. fórnarlamb mansals, ef einstaklingurinn er tvítugur maður sem kom hér þegar hann var unglingur og á að senda til lands sem hann hefur aldrei búið í, hvert er þá valið? Við verðum að hafa skilning á aðstæðum fólksins. Við verðum að hafa skilning á aðstæðum þeirra sem geta ekki farið til baka af því að þau dæmi eru til. Þau dæmi eru sannarlega til. Ég man bara eftir einu dæmi sem ég heyrði af síðastliðið haust, það var kona að ég held frá Rússlandi. Hún var að sækja hér um alþjóðlega vernd og hún hafði farið til spænsks ræðismanns af því að það er á Schengen-svæðinu og fengið áritun og þegar hún fékk neitun á Íslandi þá átti að senda hana til Spánar af því að það var einhver stimpill en hún hafði aldrei komið þangað og hafði engan áhuga á að fara þangað. Það eru þessar aðstæður sem við verðum að horfast í augu við. Stefna Samfylkingarinnar er að við tökum á móti öllum þeim sem við getum veitt alþjóðlega vernd. Það er mjög mikilvægt að það komi fram hér. Og af því að ég hef stundum heyrt ýjað að því í þessum sal þá er stefna Samfylkingarinnar ekki að það sé enginn lagarammi eða engar reglur sem gilda. En við erum hins vegar sammála mati frændþjóða okkar að við búum ekki til heimilisleysi með svona reglum. Það er rangt. Við eigum ekki að gera það.


Ræðumaður: Þórunn Sveinbjarnardóttir

Hæstv. forseti. Ég kveð mér hljóðs undir þessum dagskrárlið til að lýsa yfir stuðningi þingflokks Samfylkingarinnar við það frumvarp sem hér er til umræðu, frumvarp til laga um breytingu á lögum um útlendinga, nr. 80/2016, um afnám þjónustusviptingar. Hér hefur framsögumaður, hv. þm. Arndís Anna Kristínardóttir Gunnarsdóttir, farið ítarlega yfir ástæður þess að frumvarpið er lagt fram og ég held að flestir hér í þessum sal þekki þá sögu ágætlega hafi þau á annað borð fylgst með umræðum í þingsal síðasta árið eða svo. Hér er í rauninni verið að gefa stjórnvöldum tækifæri til þess að draga til baka þau miklu mistök sem gerð voru þegar hér var illu heilli samþykkt svokölluð 30 daga regla eins og hún hefur verið nefnd í daglegu tali sem þjónustusviptir einstaklinga sem ekki hafa fengið alþjóðlega vernd, með þeim afleiðingum að fólk getur endað og er að fara á götuna, og núna í stórum stíl. Nýjustu fréttir herma að það séu tæplega 60 manns sem hafi fengið tilkynningu um þjónustusviptingu.

Forseti. Ég er þeirrar skoðunar að það sé hlutverk stjórnmálafólks að finna lausnir en ekki að búa til ný vandamál í samfélaginu. Hér er á ferðinni það sem ég vil kalla heimatilbúið mannréttindabrot. Eins og komið hefur fram í ræðum þeirra hv. þingmanna sem talað hafa var þingið, hæstv. ráðherra, þingmenn og þingnefnd margsinnis vöruð við því að gera þessa breytingu af öllum þeim aðilum hér á landi, hagsmunasamtökum og öðrum, sem best þekkja til þessa málaflokks og eru að vinna í honum alla daga.

Það hafði líka gerst, að mér skilst, og hv. fyrrverandi þingkona Samfylkingarinnar, Helga Vala Helgadóttir, greindi frá því að þegar hún fór með allsherjar- og menntamálanefnd í ferðalag, til Danmerkur held ég, þá hefðu nágrannar okkar í Danmörku sagt: Ja, við viljum ekki að fólk þurfi að búa undir brúm eða úti á víðavangi. Það er alveg ástæða fyrir því að stjórnvöld hafa ekki gengið svona langt í nágrannalöndum okkar. Það leysir engan vanda og í rauninni virðist þetta vera fyrst og fremst einhvers konar tilraun til að senda pólitísk skilaboð sem tala beint inn í skautun í umræðunni hér á landi, í stjórnmálunum, á samfélagsmiðlum, og meðal almennings og líka væntanlega pólitísk skilaboð út í heim um að hér sé fólki mætt af fullri hörku.

Staðreyndin er auðvitað sú og hefur margoft komið fram í þessari umræðu að það er ekki hægt að endursenda, ef svo smekklega má að orði komast um fólk, alla þá sem ekki fá hér alþjóðlega vernd til síns heima eða til annars lands. Til að það sé hægt þarf móttökulandið að vera tilbúið til að taka við viðkomandi og við vitum að það gengur ekki alltaf. Síðan eru bara hin praktísku rök sem blasa svo við og brjóstvitið segir manni að það sé eðlilegt að gefa fólki tækifæri ef það getur ekki farið neitt annað. Hvers vegna fær það þá ekki að vera? Hvers vegna fær það þá ekki leyfi til að sækja um vinnu og vera hér?

Ég hef aldrei skilið beinlínis hvernig meiri hlutinn hér á Alþingi horfir á málið frá þessum sjónarhóli. Fólk hefur farið hér mikinn um lögbrot og lögleysu og við höfum svo sem heyrt það víða, bæði hér í þessum sal og víðar. Staðreyndin er sú að við — þ.e. meiri hlutinn, ég tók ekki þátt í því og ekki þingflokkur Samfylkingarinnar og sem betur fer erum við ekki öll þeirrar skoðunar hér í þessum sal — leyfðum okkur að setja í lög reglu sem er ekki framkvæmanleg. Það eitt og sér ber þingstörfunum ekki gott vitni og heldur ekki því hvort við sem þingmenn og kjörnir fulltrúar höfum bara yfir höfuð áhuga á því að hlusta á skoðanir og ráð þeirra sem eru sérfróðir um þessi málefni og vinna í þeim alla daga.

Það getur vel verið að þingmenn haldi að þeir viti betur og þekki málin út í hörgul og alveg örugglega margir þingmenn og ýmsir þingmenn, og ég efast ekki um að hv. fyrsti flutningsmaður þessa frumvarps þekki þennan málaflokk betur en eiginlega allir aðrir í þessum sal, en það að taka ekki mark á umsögnum og það að fara fram með breytingu sem allir eru búnir að vara við, það gengur bara ekki upp, gengur ekki upp sem lýðræðisleg vinnubrögð og það gengur heldur ekki upp af því að í því felst bara frekar hættuleg pólitík, finnst mér. Hún er frekar hættuleg og hún er ógeðfelld. En þetta varð niðurstaðan. Hér eins og víða annars staðar ræður auðvitað meiri hluti þings niðurstöðunni en við sem erum að flytja þetta mál með hv. flutningsmanni, Arndísi Önnu Kristínardóttur Gunnarsdóttur, vonum að með því að setja það aftur á dagskrá hér og taka það til umræðu þá verði kannski hægt að fá meiri hlutann á þingi til að skoða það aftur af fullri alvöru og fullri einlægni í ljósi þess að allt það sem var sagt að myndi gerast er að gerast. Hinn heimatilbúni vandi verður ekki leystur nema við, löggjafinn, leysum þann vanda sem við bjuggum til og drögum þessa breytingu til baka og hér er tækifæri til að gera það.

Ég vona svo sannarlega að um það geti myndast á þessu nýja löggjafarþingi ný sátt. Hér hefur svolítið verið talað um gömlu sáttina í útlendingamálum sem náðist á árunum 2016–2017, ef ég man rétt, og flestir stóðu að, líklega kannski ekki allir stjórnmálaflokkar. Ég man það reyndar ekki alveg. Það væri bæði þakkarvert og það væri mikið framfaraskref fyrir stjórnmálin og fyrir okkur sem samfélag ef okkur tækist að ná saman um að taka þessa breytingu til baka, horfast í augu við raunveruleikann eins og hann er og láta það ekki gerast að það sé með boðvaldi verið að setja fólk á götuna.


Ræðumaður: Logi Einarsson

Frú forseti. Hv. þingmaður talar um að það þurfi að gera einkabílnum, einkasamgöngumátanum, hátt undir höfði og það er svo sannarlega verið að gera það líka með því að ráðast í uppbyggingu borgarlínu og að fjölga hjóla- og göngustígum. Að óbreyttu mun Reykvíkingum og höfuðborgarbúum fjölga um 60.000–70.000 á næstu árum og áratugum og ef ekkert verður gert þá gef ég ekki mikið fyrir það hvað það myndi taka hv. þingmann langan tíma að keyra á milli staðanna sem hann nefndi áðan. Ég vísa því algjörlega á bug að það sé ekki hægt að vinda ofan af þessu. Vissulega erum við borg og vorum óheppin í rauninni að byrja að þróa hana svona u.þ.b. þegar módernisminn verður til. Vesturbærinn hérna vestan Lækjargötu er þéttasti borgarhlutinn af því að hann byggðist kannski á öðrum forsendum og ég vísa þessu á bug vegna þess að við höfum dæmin fyrir framan okkur. Við þurfum ekki að vera að gera neinar tilraunir vegna þess að allar borgir sem búa við sama vanda og við Íslendingar með höfuðborgina okkar og höfuðborgarsvæðið eru á fullu einmitt að gera þetta og engir gera það af meiri krafti í augnablikinu kannski heldur en Bandaríkjamenn sem eru einmitt farnir að súpa seyðið af því að þetta er orðið svo ósjálfbært kerfi hjá þeim að launafólki sem hefur verið þrýst út í úthverfin notar tvöfaldan húsnæðiskostnaðinn sinn í bílakostnað. Og þetta er svo sannarlega ekki til að ýta undir græn umskipti þegar þau ríða yfir. Þannig að ég mótmæli þessu, ég held að það sé vel gerlegt og ég held að þetta sé gríðarlega mikilvægt verkefni.


Ræðumaður: Logi Einarsson

Frú forseti. Ég tek það líka fram þegar ég er að ræða um almenningssamgöngur á höfuðborgarsvæðinu að þá á ég auðvitað við allt höfuðborgarsvæðið en ég á líka við Reykjanesbæ, Selfoss og Akranes sem mynda svona sameiginlegt atvinnusvæði. Það er auðvitað alveg rétt að Reykjavík og höfuðborgarsvæðið allt eru ekkert sérstaklega vinveitt almenningssamgöngum eins og það er í dag og skipulagið hefur ekki ýtt undir þá þróun, ólíkt dæmum sem hv. þingmaður nefndi frá Kaupmannahöfn og Ósló. Fyrir því eru ósköp einfaldar skýringar, einfaldlega vegna þess að höfuðborgin okkar er svo ný. Kaupmannahöfn og Ósló byggðust fyrir nokkrum öldum og byggðust einmitt á hugmyndafræði hinnar evrópsku þéttu borgar þar sem þú varst með blandaða landnotkun, þar sem fólk bjó á annarri, þriðju og fjórðu hæð en á jarðhæðinni voru þjónustan og atvinnan fyrir bara næsta götuhorn. Inn í þetta umhverfi byggðust almenningssamgöngurnar á 19. öld sem héldu svo utan um borgina. Reykjavík, og svo ég tali nú ekki um sveitarfélögin þar í kring, byggist þegar áhrif módernisma og bílisma eru orðin svo sterk og byggist á þessu líkani sem ég talaði um áðan, um flokkun og aðgreiningu. Verkefnið er einfaldlega að vinda ofan af því. Stjórnvöld á höfuðborgarsvæðinu hafa verið að gera það með þessum þéttingarreitum sínum. Þetta er ekki eitthvað sem er hrist fram úr erminni. Þetta gerist ekki á næsta ári eða þarnæsta, þetta gerist á áratugum, en á endanum mun þetta vera fýsilegur kostur til að ferðast á milli og ég lýsi því aftur yfir: Þetta er eina leiðin fram á við og þetta er í rauninni skilvirkasta leið okkar til að ná loftslagsmarkmiðum okkar, að vinna að þessu þar sem meginþorri landsmanna býr.


Ræðumaður: Logi Einarsson

Frú forseti. Oft liggur Alþingi undir ámæli, og stjórnvöld kannski ekki síst, fyrir að stunda fyrst og fremst einhvers konar viðbragðsstjórnmál, að taka á hlutum þegar stefnir í óefni eða þegar í óefni er komið og hrósa svo happi ef vel spilast úr hlutunum, ef nýr fiskstofn siglir inn í lögsöguna eða ferðamenn fara að streyma inn í landið og allir eru ánægðir á meðan uppsveifla af þess völdum er í gangi.

Hér er hins vegar mál, sem er kannski eitt mikilvægasta málið sem er dreift núna í haust, sem hvetur til þess að við horfum kynslóð og kynslóðir fram í tímann og tökum meðvitaða ákvörðun um hvernig við getum tryggt jöfnuð í samfélaginu samfara gríðarlegum samfélagsbreytingum sem eru augljóslega að verða. Við stöndum frammi fyrir tveimur hlutum sem munu hafa ótrúlega stór áhrif á okkur. Annar er tæknibreytingin sem mun ríða yfir hvort sem við viljum eða ekki. Hún getur auðvitað haft hryllilegar afleiðingar en hún getur líka verið nýtt til góðs; við getum aukið hagvöxt, við getum notað hana til þess að minnka kolefnisspor og það er hægt að minnka ójöfnuð líka. En það þarf þá að gerast með meðvituðum hætti. Síðan erum við með hitt stóra málið sem eru loftslagsmálin, sem eru sameiginlegt verkefni allrar heimsbyggðarinnar og eru í þeim skilningi eins og tæknibreytingin ekki valkvæð fyrir okkur að sinna. Það kemur mjög vel fram í greinargerð með þessu máli að hverju þarf að huga sérstaklega. Ég ætla ekki að dvelja við það, það kom fram í ágætri ræðu hv. þm. Oddnýjar G. Harðardóttur, en lykiljafnan í þessu öllu saman er einmitt jöfnuður. Jöfnuður er af ýmsum toga. Hann er auðvitað efnahagslegur og það er mjög brýnt að við tryggjum að þau sem eru á lægri tekjum geti tekist á við framtíðina og lifað mannsæmandi lífi þrátt fyrir miklar þjóðfélagsbreytingar, til jafns við þá sem eru með hærri laun. Það þarf líka að huga að kynslóðajöfnuði vegna þess að við þurfum hugsanlega að ráðast í gríðarlega dýrar framkvæmdir, og með hvaða hætti ætlum við að fjármagna það? Við viljum ekki að þessar breytingar bitni á komandi kynslóðum en við viljum heldur ekki taka kostnaðinn allan í einu þannig að þetta bitni á öldruðu fólki sem nú býr í þessu landi og hefur byggt upp samfélagið okkar. Og síðan, af því að ég kem úr mjög dreifbýlu kjördæmi, vil ég nefna að það þarf að hafa í huga búsetujöfnuð. Ég hef 100 sinnum áður nefnt það að á meðan fyrir 120 árum bjuggu 10% allra landsmanna á höfuðborgarsvæðinu þá búa 70% þeirra núna þar, þannig að það þarf að huga að öllu landinu og gera öllum kleift að taka þátt í þessum breytingum.

Við viljum öll geta lagt okkar af mörkum. Við þurfum hins vegar, eins og kom fram í ræðunni, að byggja upp almenningssamgöngur og við þurfum að færa okkur yfir í vistvænni bíla. En við vitum það líka að sökum strjálbýlis utan höfuðborgarsvæðisins er óhjákvæmilegt að það verði einhvers konar markaðsbrestur við uppbyggingu á innviðum. Það er ekki augljóst að einkafyrirtæki hafi áhuga á því að stunda viðskipti og setja upp hleðslustöðvar þar sem umferð er lítil. Það þarf engu að síður að gera það og við þurfum að finna leiðir til þess að hleypa hinu opinbera að því eða styrkja einkafyrirtæki með einhverjum hætti til þess að gera það freistandi. Það má hugsa sér t.d. að lækka tengigjöld Rariks. Eins er með almenningssamgöngur að það getur vel verið að það sé hægt að reikna það út að þær séu ekki jafn hagkvæmar um allt land en engu að síður eru það mannréttindi okkar að geta búið alls staðar og við þurfum að geta tryggt að fólk úti á landi geti tekið þátt í þessum grænu umskiptum, svo ég tali nú ekki um atvinnulífið. Það er auðvitað óboðlegt að við höfum ekki náð betur utan um flutning á raforku, sem margir vilja meina að sé nóg af í þessu landi, en svo að það þurfi að keyra heilu fiskvinnslurnar á svartolíu og fólkið sem þar býr og getur hvorki drifið sínar nauðsynlegu verksmiðjur áfram af rafmagni, hvað þá að rafvæða hafnir, fyllist einhverju samviskubiti yfir að taka ekki þátt í hlutum sem byggja á markmiðum sem eru tímasett. Ef við tímasetjum markmið þurfum við líka að hugsa til þess hvernig eigi að gera fólki kleift að lifa eftir því.

Það eru ókostir við það fyrirkomulag sem við höfum þróað á síðustu 100 árum. Hér býr allt of hátt hlutfall landsmanna á einum bletti og risastórir landshlutar eru mjög strjálbýlir. En við verðum líka að horfa á kostina við það vegna þess að staðan er bara þessi. Kostirnir eru auðvitað þeir að vegna þess einmitt að 70% landsmanna búa hér á höfuðborgarsvæðinu þá getum við náð alveg gríðarlegum árangri í loftslagsmálum akkúrat hér. Þar er nærtækast að horfa til uppbyggingar borgarlínu, byggja upp göngu- og hjólastíga sem gera almenningi kleift að ferðast á milli án kostnaðar. Það stuðlar líka að réttlátum grænum umskiptum vegna þess að það er dýrt, og óþarflega dýrt, að vera háður einkabílnum.

Samgöngum.Það er annað sem skiptir líka máli í þessu sambandi og hefur kannski allt of lítið verið rætt vegna þess að almenningssamgöngur sem hafa verið til í einhverri mynd í 150 ár voru ekki fyrst og fremst byggðar til að ná loftslagsmarkmiðum heldur til að tryggja félagslegt réttlæti, gera öllum almenningi kleift að komast á milli staða án mikils kostnaðar. Öll skipulagsfræði borga síðustu 150–200 ár sýnir að jákvæð áhrif sterkra almenningssamgangna birtast ekki síst í því að það verða til hvatar til að byggja upp hagkvæmari byggð, þ.e. sterkar almenningssamgöngur sporna gegn óhóflegri útbreiðslu bæja og borga sem hefur verið svona megingallinn á þessu ameríska bílalíkani sem allar vestrænar borgir hafa byggt eftir síðustu 50–60 ár. Þær hvíla á hugmyndinni um flokkun og aðgreiningu þar sem þú býrð á einum stað, ferð og verslar á öðrum stað, sækir íþróttakappleiki eða menningarviðburði á þriðja staðnum og þetta þarftu svo að tengja saman með fáránlega stórum, dýrum og loftslagsfjandsamlegum samgönguvegum. — Já, samgöngum, það er einfaldara. Þetta í rauninni vindur alltaf upp á sig; þú þarft alltaf nýja akbraut og nýja slaufu, nýja akbraut og nýja slaufu. En sterkar almenningssamgöngur hvetja til ögunar þannig að þær þétta byggðina, gera hana hagkvæmari og gera hana umhverfisvænni.

Hugum að öllu landinu. Við þurfum að huga að því að allir geti tekið þátt í þessu. En nýtum okkur líka þá fáu kosti sem eru við það að við erum 70% á þessum bletti, látum hendur standa fram úr ermum og klárum samgöngumál á höfuðborgarsvæðinu. Það er öllum landsmönnum til góða.


Ræðumaður: Þórunn Sveinbjarnardóttir

Hæstv. forseti. Mig langar til að leggja nokkur orð í belg í umræðu um þessa þingsályktunartillögu um réttlát græn umskipti sem þingflokkur Samfylkingarinnar flytur í heild sinni og hv. þm. Oddný G. Harðardóttir hefur fylgt hér úr hlaði. Það er í sjálfu sér ekki miklu við þetta að bæta efnislega nema að hnykkja á nokkrum atriðum. Mig langar til að nýta þetta tækifæri til að benda hv. þingmönnum á að íslenska verkalýðshreyfingin hefur sannarlega lagt margt til málanna þegar kemur að réttlátum umskiptum og nauðsynlegum kerfisbreytingum frá jarðefniseldsneytishagkerfinu yfir í hagkerfi sem er drifið áfram af endurnýjanlegri orku. Við vitum auðvitað að það mun hafa þó nokkur áhrif á vinnumarkað, á stöðu fólks á vinnumarkaði og störfin sem verða í boði. Það er langt síðan  íslenska verkalýðshreyfingin fór að hugsa um það og undirbúa, fræða og mennta sitt fólk svo að það gæti tekist á við þessi umskipti.

Í marsmánuði árið 2021 kom út skýrsla Norræna verkalýðssambandsins, NFS, ásamt Þýska alþýðusambandinu um réttlát umskipti í loftslagsmálum. Að þeirri skýrslu stóðu Alþýðusamband Íslands, Bandalag háskólamanna og BSRB. Þar eru tillögur um aðgerðir sem sagt er að stjórnvöld þurfi að grípa til og ég hygg að flestar, ef ekki allar þær tillögur séu enn í fullu gildi rúmlega tveimur árum eftir útgáfu þessarar skýrslu. Í tilefni af þeirri útgáfu var gefin út sameiginleg yfirlýsing ASÍ, BHM og BSRB og mig langar, með leyfi forseta, að vitna beint í hana. Þar segir m.a.:

„Á Íslandi er stéttarfélagsaðild almenn, atvinnuþátttaka mikil og atvinnustig að jafnaði hátt. Ef fleiri störf tapast en verða til, ef atvinnuöryggi minnkar og hlutfall láglaunastarfa eykst á kostnað annarra starfa mun það hafa í för með sér aukinn tekjuójöfnuð og grafa undan samfélagslegri einingu og velmegun. Íslensk stjórnvöld þurfa því að vinna markvisst að því að móta hagkerfi fyrir framtíðina með stefnu í atvinnumálum og tengja hana við menntun, færni, vinnumarkaðinn, tæknibreytingar og nýsköpun. Einnig þarf að móta fjárfestingarstefnu fyrir lágkolefnishagkerfi og nýta skatta- og tekjutilfærslukerfin með jöfnuð að leiðarljósi. Í stefnu um sjálfbært, grænt hagkerfi verður að leggja áherslu á að skapa góð störf, öfluga almannaþjónustu og trygga afkomu.“

Það skiptir nefnilega lykilmáli þegar tekið er til við aðgerðir vegna loftslagsbreytinga, vegna hamfarahlýnunar að markmiðin séu alveg skýr, að leiðarljós stjórnvalda séu alveg skýr og það sé ljóst að markaðurinn einn verði ekki látinn um þessar breytingar. Markaðurinn einn er nefnilega blindur á félagslegar afleiðingar, oftast nær, og ef illa tekst til þá getur hann dýpkað ójöfnuðinn en ekki aukið hann.

Það er mikilvægt að þetta komi hér fram vegna þess að aukinn jöfnuður, meiri sanngirni, aukinn efnahagslegur jöfnuður, bæði í okkar samfélagi og á milli landa og innan landa, er lykillinn að árangri í baráttunni gegn loftslagsbreytingum og í árangri í baráttunni í umhverfisvernd yfir höfuð. Það er þegar  misskiptingin er sem mest að afleiðingar loftslagsbreytinganna verða hvað verstar. Við sjáum það bara gerast fyrir augunum á okkur núna í hverjum einasta fréttatíma. Þess vegna er jöfnuður lykill að árangri í þessu mikilvæga máli. Við eigum nefnilega öll rétt á að njóta ávaxtanna af alvöruloftslagsaðgerðum sem draga úr losun gróðurhúsalofttegunda og koma á endanum í veg fyrir hamfarahlýnun sem við því miður við stefnum of hratt í ef allt fer sem horfir.

Við erum ekki að tala um neinar litlar breytingar í sjálfu sér, við erum að tala um kerfisbreytingu sem m.a. felur í sér að allar opinberar fjárfestingar og öll skattapólitík hins opinbera verður að miða að því að draga úr losun gróðurhúsalofttegunda. Þetta snýst nefnilega um nýja fjárfestingarstefnu fyrir hið opinbera sem er skýr og kemur og styður við öll önnur markmið eða aðgerðaáætlanir stjórnvalda. Þess vegna t.d. eiga fjárfestingar í almenningssamgöngum, bara svo eitt lítið dæmi sé nefnt, að vera miklu meiri en þær eru núna samkvæmt alla vega af þeim hugmyndum sem ég hef séð opinberlega, t.d. í nýrri samgönguáætlun, vegna þess að við eigum að ýta undir opinberar fjárfestingar í öllu því sem færir okkur minni útblástur gróðurhúsalofttegunda. Þetta hljómar ekki neitt sérstaklega flókið en það virðist hins vegar vera auðveldara um að tala en í að komast.

Að lokum langar mig af þessu tilefni að nefna að á fundi hv. umhverfis- og samgöngunefndar í morgun var fjallað um starf fráfarandi loftslagsráðs og m.a. það uppgjör sem ráðið sendi frá sér núna í júní síðastliðnum þar sem ráðið m.a. beinir orðum sínum beint til Alþingis, ekki bara til framkvæmdarvaldsins, og hvetur þingmenn til að eiga í opnum og upplýstum bæði umræðum hér í þessum sal og líka, ekki síður, í opnum samskiptum og upplýsandi og beita sér fyrir betri fræðslu og upplýsandi umræðu um loftslagsmálin almennt í samfélaginu. Ég hygg að þessi tillaga gæti hjálpað til við að gera einmitt það og að koma á rekspöl hugmyndum og þeirri hugmyndafræði sem er í sjálfu sér ekkert ný af nálinni af því að við erum þannig séð búin að vera að tala um nauðsyn þess að draga úr losun gróðurhúsalofttegunda, nauðsynina fyrir græn umskipti og fyrir þessa miklu kerfisbreytingu sem verður að eiga sér stað fyrr en síðar til að við náum utan um loftslagsbreytingarnar og reynum að tefja þær og draga úr þeim og vonandi á endanum að stöðva hamfarahlýnun sem hefði hrikalegar afleiðingar fyrir fólkið sem býr á þessari jörð.


Ræðumaður: Oddný G. Harðardóttir

Herra forseti. Ég mæli fyrir tillögu til þingsályktunar um réttlát græn umskipti. Flutningsmenn þessarar tillögu eru, ásamt þeirri sem hér stendur, hv. þingmenn Kristrún Frostadóttir, Logi Einarsson, Dagbjört Hákonardóttir, Jóhann Páll Jóhannsson og Þórunn Sveinbjarnardóttir. Öll eru þau félagar mínir í þingflokki Samfylkingarinnar.

Tillagan hljóðar svona:

„Alþingi ályktar að fela ríkisstjórninni að gera tímasetta og fjármagnaða aðgerðaáætlun til að tryggja réttlát græn umskipti og leggja fyrir Alþingi eigi síðar en 1. apríl 2025. Við gerð aðgerðaáætlunarinnar verði kallað eftir samráði við verkalýðsfélög, sveitarfélög og atvinnurekendur. Markmið áætlunarinnar verði að koma í veg fyrir það ójafnrétti sem hlotist getur af loftslagsvá og tryggja að græn umskipti ýti undir aukinn jöfnuð í samfélaginu ásamt því að fjárlög og fjármálaáætlanir endurspegli vilja Íslands til að standa við skuldbindingar sínar á alþjóðavettvangi í loftslagsmálum“

Í greinargerð með tillögunni kemur fram að þingsályktunartillagan hafi verið lögð fram á síðasta þingi og á þarsíðasta þingi en náði ekki fram að ganga.

Réttlát umskipti í átt að kolefnishlutlausri framtíð eru eitt brýnasta umhverfis-, samfélags- og efnahagsmál samtímans. Með grænum umskiptum þarf að tryggja að aðgerðir í baráttunni gegn loftslagsbreytingum ýti ekki undir aukinn ójöfnuð í samfélaginu. Samræma þarf aðgerðirnar með það að markmiði að tryggja mannsæmandi störf og lífskjör.

Þjóðir heims höfðu sameinast um það að árið 2020 ætti að einkennast af loftslagsaðgerðum á alþjóðavísu en málefnið féll í skuggann af heimsfaraldri kórónuveiru og áhrifum hans. En þó að langþráður árangur hafi náðst við að hemja heimsfaraldurinn er hamfarahlýnun því miður ekki á undanhaldi. Því er nauðsynlegt að setja fram metnaðarfull markmið og áætlanir sem sýna vilja Íslands til að axla ábyrgð í loftslagsmálum og víkja sér hvergi undan ábyrgð í þessu stærsta viðfangsefni mannkyns. Íslensk stjórnvöld verða að sýna metnaðarfyllri útfærslu á áformum sínum um kolefnishlutleysi árið 2040 til að uppfylla skuldbindingar Parísarsamkomulagsins, standa með Noregi og ESB um 55% samdrátt í losun gróðurhúsalofttegunda árið 2030 miðað við árið 1990 og standa við sameiginlega Helsingforsyfirlýsingu forsætis- og umhverfisráðherra Norðurlanda um að norræn ríki ætli sér að leiða baráttuna gegn loftslagsbreytingum.

Í skýrslu milliríkjanefndar Sameinuðu þjóðanna kemur fram hvað þær sviðsmyndir sem stuðla að 1,5°C eða 2,0°C hlýnun krefjast mikilla fjárfestinga. Sviðsmynd OECD fyrir 2,0°C hnattræna hlýnun er eina sviðsmyndin sem tekur tillit til fjárfestinga í samgönguinnviðum og öðrum innviðum auk fjárfestinga í orkuvinnslu og orkunýtni. Þar er áætlað að árlegar fjárfestingar þurfi að nema því sem samsvarar 6,0% af heimsframleiðslunni, annars vegar 4,0% vegna samgönguinnviða og annarra innviða og hins vegar 2,0% vegna orkuvinnslu og orkunýtni. Þar sem endurnýjanleg orkuvinnsla hefur verið tekin upp hér á landi standa eftir fjárfestingar vegna samgönguinnviða og annarra innviða sem þurfa samkvæmt þessu að vera 4,0% af vergri landsframleiðslu til að mæta alþjóðlegum kröfum. Fjögur prósent af vergri landsframleiðslu miðast þó við 2,0°C hlýnun. Ljóst er að miða þarf við hærri prósentu af vergri landsframleiðslu til að ná 1,5°C markmiðinu sem Ísland og önnur ríki hafa lýst yfir vilja til að ná. Stjórnvöld bera ábyrgð á þessari fjármögnun ásamt atvinnulífinu. Ljóst er að betur má ef duga skal í útgjöldum til málaflokksins. Þar þurfa framlög íslenska ríkisins að duga fyrir metnaðarfyllri markmiðum en núverandi stjórnvöld setja sér. Einnig þarf að draga úr fjárframlögum til aðgerða sem stuðla að aukinni losun og nýta fjárhagslegar ívilnanir og skattkerfið með mun markvissari hætti en nú er gert í þágu loftslagsmála. Samfylkingin vill sjá mun meiri metnað íslenskra stjórnvalda í loftslagsmálum en þau sýna í fyrirliggjandi fjármálaáætlun.

Fjárlög og fjármálaáætlanir þurfa að endurspegla vilja Íslands til að standa við skuldbindingar sínar á alþjóðavettvangi og verða að sýna skýrari merki en nú um metnað stjórnvalda í loftslagsmálum. Einnig er ljóst að markaðsöflin munu ekki leysa loftslagsvandann upp á eigin spýtur. Þetta gildir jafnt um aðgerðir til að draga úr losun gróðurhúsalofttegunda og mótvægisaðgerðir. Til þess að hægt sé að draga með markvissum hætti úr losun gróðurhúsalofttegunda með grænni uppbyggingu þarf hið opinbera að taka frumkvæði og vísa veginn. Þetta á við um orkuskiptin, markvissari niðurgreiðslu rafmagnsbifreiða, aukna fjárfestingu í almenningssamgöngum, fjárfestingu í hringrásarhagkerfinu og í matvælaframleiðslu, eflingu grænnar stjórnsýslu og innleiðingu grænnar fjárfestingaráætlunar.

Engin samfélagssátt næst um hröð orkuskipti og aðrar breytingar á atvinnu- og lifnaðarháttum nema velferðarsjónarmið séu höfð að leiðarljósi og tryggt að kostnaður falli ekki á tekjulægri hópa eða íbúa í dreifðum byggðum umfram aðra. Samkvæmt rannsókn sem unnin var af hópi hagfræðinga fyrir Smith School of Enterprise and the Environment við Oxford-háskóla í maí 2020, sem byggðist á viðtölum við á þriðja hundrað sérfræðinga og stjórnenda í fjármálaráðuneytum og seðlabönkum víða um heim, eru fjárfestingar í grænni nýsköpun og þróun og uppbygging innviða og flutnings- og dreifikerfa fyrir endurnýjanlega orku á meðal þeirra efnahagslegu örvunaraðgerða sem mælt var með. Rannsóknin var gerð í Covid-kreppu og ætluð sem leiðsögn handa ríkisstjórnum í því ástandi. Markmið um sjálfbærni og kolefnishlutleysi eru ekki síður mikilvæg nú og enn í fullu gildi þó að kreppa sé yfirstaðin. Þau falla auk þess vel að markmiðum um aukin lífsgæði og græna atvinnuuppbyggingu til að vinna gegn þeirri loftslagsvá sem við okkur blasir. Því er mikilvægt að koma á fót öflugum grænum fjárfestingarsjóði og auka til muna fjárframlög til almenningssamgangna, til flutnings- og dreifikerfa fyrir endurnýjanlega orku og til grænnar nýsköpunar.   Þá má nýta fjölda lausna og gagna sem til eru nú þegar til þess að stuðla að varðveislu líffræðilegrar fjölbreytni og stemma með því stigu við loftslagsvánni. Líffræðilegur fjölbreytileiki hafsins skiptir okkur hér á landi miklu máli og verði þróunin þar ekki stöðvuð mun hún hafa slæm áhrif á fiskimið okkar og stórkostleg efnahagsleg áhrif um leið.

Evrópusambandið hefur sett á laggirnar sérstakt kerfi í því skyni að tryggja að umskipti í átt að loftslagshlutlausu hagkerfi verði réttlát og skilji engan eftir. Er það hluti af græna samfélagssáttmála ESB. Kerfið tekur á þeim félagslegu og efnahagslegu áhrifum sem umskiptin hafa í för með sér með markvissum stuðningi og sérstakri áherslu á svæði, atvinnugreinar og launafólk sem mun standa frammi fyrir stærstum áskorunum.

Við jafnaðarfólk viljum tryggja að grænu umskiptin verði sanngjörn og að allir fái að vera með. Jafnaðarfólk í Norðurlandaráði hefur lagt ríka áherslu á réttlát græn umskipti og norrænt samstarf um það réttlætismál. Á endanum verða allir að leggja sitt af mörkum í baráttunni gegn loftslagsbreytingum en tryggja verður að kostnaður af grænum umskiptum lendi ekki þyngst á þeim sem minnst hafa milli handanna. Raunar gætu grænu umskiptin leitt af sér sanngjarnari skiptingu gæða en þekkist nú. Komi hins vegar til þess að fólk upplifi vaxandi ójöfnuð eða þurfi að taka á sig óhóflegar byrðar í baráttunni við loftslagsbreytingar mun það veikja stuðning við aðgerðir til langrar framtíðar. Það yrði einnig til þess að árangur næðist ekki í að vinna gegn þeirri ógn sem loftslagsvá af mannavöldum er. Ef græn umskipti í átt að kolefnishlutlausu samfélagi eru ekki nægilega vel skipulögð gætu ákveðin svæði, atvinnugreinar eða launafólk sem nú treystir á kolefnisfrekt hagkerfi og aðstöðu þurft að greiða stóran efnahagslegan og félagslegan toll vegna nauðsynlegra aðgerða í þágu umskiptanna. Tæknibyltingin skapar fjölmörg tækifæri í grænum umskiptum. Sama gildir þó um hana og græn umskipti, því að koma þarf í veg fyrir að tæknibyltingin auki ójöfnuð. Hún þarf þvert á móti að auka jöfnuð.

Græn umskipti munu eflaust leiða til breytinga á vinnumarkaði og tegundum starfa. Ný störf koma fram, önnur breytast og enn önnur gætu horfið. Finna þarf leiðir til að koma í veg fyrir atvinnuleysi vegna umskiptanna og að þau sem hafa minnst milli handanna nú verði ekki fyrir slæmum áhrifum af þessari umbyltingu. Bestu lausnirnar fást með samvinnu og því þarf að tryggja að allir séu með í samtalinu um réttlát græn umskipti.

Markmiðið er að réttlát græn umskipti styrki velferðarkerfið og ábyrga efnahagsstjórn, og að þau stuðli að skipulögðum og heilbrigðum vinnumarkaði. Það þarf pólitíska forystu og sameiginlegt átak verkalýðshreyfingar, sveitarfélaga, atvinnulífs og stjórnvalda til að tryggja réttlát græn umskipti.

Herra forseti. Á síðasta þingi bárust tvær umsagnir um tillöguna, frá ASÍ og frá BSRB, og báðar voru umsagnirnar jákvæðar. Í umsögn ASÍ er bent á að efni þingsályktunartillögunnar sé í samræmi við áherslur ríkisstjórnarinnar í loftslagsmálum. Í stjórnarsáttmála ríkisstjórnarflokkanna þriggja er kveðið á um að hugmyndafræði réttlátra umskipta verði leiðarstef í yfirstandandi breytingum vegna loftslagsvárinnar og tæknibreytinga. Efni þingsályktunartillögunnar sé í samræmi við stefnu Alþýðusambands Íslands og stefnu Alþjóðavinnumálastofnunarinnar um réttlát umskipti. Þingsályktunartillagan sé einnig í takt við tillögur Evrópusambandsins sem eiga að stuðla að því að Evrópusambandið nái markmiðum sínum um kolefnishlutleysi árið 2050 og tryggja að stefnumótun ESB sé í samræmi við loftslagsmarkmið sem Evrópuþingið og ráðið hafa samþykkt. Alþýðusamband Íslands telur að þingsályktunartillagan sem við ræðum hér um réttlát græn umskipti ætti að hljóta brautargengi en að gera megi minni háttar breytingar á greinargerðinni, svo sem um niðurgreiðslu rafbíla. Frekar ætti að styrkja innviði fyrir rafbíla sem skortur sé á.

Í umsögn BSRB er fjallað um hugtakið réttlát græn umskipti. Sameinuðu þjóðirnar notuðu hugtakið árið 2015 með útgáfu Alþjóðavinnumálastofnunarinnar á leiðarvísi fyrir réttlát umskipti. Þetta hafi verið í aðdraganda undirritunar Parísarsamningsins síðar sama ár og réttlát umskipti hafi verið eitt af markmiðum samningsins. Enn sem komið er hafi íslensk stjórnvöld ekki lagt áherslu á þennan þátt Parísarsamningsins og aðkoma verkalýðshreyfingarinnar að ákvörðunum um aðgerðir gegn loftslagsbreytingum sé mjög takmörkuð. Í ljósi mikilvægi loftslagsmála og réttlátra umskipta sé nauðsynlegt að koma á virku samstarfi til að tryggja árangursríkar kerfisbreytingar. Í umsögninni segir enn fremur að BSRB styðji efni þingsályktunartillögunnar heils hugar en leggi til þá breytingu að aðgerðaáætlunin verði gerð í samráði við heildarsamtök launafólks en ekki einstök verkalýðsfélög.

Um þessar athugasemdir geri ég ráð fyrir að verði rætt í hv. efnahags- og viðskiptanefnd en til þeirrar nefndar legg ég til að málinu verði vísað að lokinni þessari umræðu.




Ræðumaður: Dagbjört Hákonardóttir

Herra forseti. Hæstv. ráðherra háskólamála hefur núna kynnt til sögunnar umfangsmiklar kerfisbreytingar á fjármögnun háskólanna og það er ljóst að 38 milljörðum verður núna úthlutað til háskólanna í gegnum hið nýja líkan sem byggist öðru fremur á því að útdeiling fjármuna muni taka mið af stúdentum sem ljúka einingum annars vegar og svo útskrifast úr námi hins vegar. Ég ætla að nýta tækifærið hérna í dag og fagna því að vinna ráðuneytisins hafi skilað sér í nýjum úthlutunarreglum enda hefur verið kallað eftir þeim í fjölda ára eftir úttekt Ríkisendurskoðunar frá 2007. Þó eigum við hins vegar eftir að sjá útfærslu nýrra reglna í reynd. Það er langt í frá allt sem liggur ljóst fyrir á þessum tímapunkti. Það er t.d. yfirlýstur tilgangur með nýju kerfi að gagnsæi þess skuli tryggja að skólarnir sjái að meiri og betri árangur skili þeim auknu fjármagni. Þar skulum við þó ögn staldra við, því við verðum umfram allt annað að stuðla áfram að því að aðgengi að námi, óháð efnahag og félagslegum aðstæðum, sé tryggt.

Það er langt í frá ásættanlegt að aðeins 38% ungs fólks hér á landi á aldrinum 25–34 ára hefur sótt sér háskólamenntun þegar tölurnar eru 51% í Noregi og 49% í Svíþjóð. Ef við ætlum að koma í veg fyrir að þetta bil aukist enn frekar þá þarf með öllum tiltækum ráðum að tryggja jafnrétti til náms í reynd, þ.e. koma í veg fyrir of hamlandi aðgangstakmarkanir til að námið verði að veruleika.

Herra forseti. Ráðherra segir sjálf að kakan er að stækka og ég ætla rétt að vona að stúdentar fái sanngjarna sneið af henni, háskólasamfélagið á Íslandi fái þá virðingu sem það á skilið.


Ræðumaður: Oddný G. Harðardóttir

Herra forseti. Í þessum tekjubandormi eru ekki mikil tíðindi, ekki frekar en í fjárlagafrumvarpinu sem bandormurinn á að styðja. Tíðindin eru þó helst um það sem ekki er í frumvarpinu. Efnahags- og viðskiptanefnd mun fara ítarlega yfir frumvarpið og leita eftir umsögnum eins og vera ber. Við munum m.a. velta upp áhrifum 3,5% verðlagsuppbótum á krónutölugjöldin í mun hærri verðbólgu. Skoða þarf áhrifin bæði á heimilisbókhald landsmanna og einnig á rekstur Framkvæmdasjóðs aldraðra og Ríkisútvarpsins. Það sama á við um annað í frumvarpinu. Ég vil nefna sérstaklega það að framlengja heimild til að greiða fé úr ofanflóðasjóði vegna hættumats á eldgosum, vatnsflóðum og sjávarflóðum. Rannsóknir Veðurstofunnar í þessum efnum varða þjóðaröryggi og mikilvægt að fjármagna að fullu. Og nú þegar aðgerðir gegn loftslagsvá eru verulega aðkallandi þarf að undirbyggja þær með rannsóknum, bæði hér innan lands og í samstarfi við erlenda vísindamenn. Nefndin þarf að fá svör við því hver áhrifin verða á ofanflóðasjóð og verkefni hans og beina þarf því til fjárlaganefndar að fara yfir útgjöld Veðurstofu og verkefnastöðuna þar.

Vaxandi ójöfnuður á Íslandi er staðreynd þrátt fyrir mótmæli stjórnarliða í þeim efnum. Pólitískar ákvarðanir ýta undir þá þróun. Það er hægt að snúa þessari þróun við ef pólitískur vilji leyfir. Ástæðurnar fyrir auknum ójöfnuði blasa við fólki sem skilur hvernig gott og öruggt samfélag virkar best fyrir flesta og sér á hvaða sviðum er brýnt að grípa til aðgerða. Þeirra aðgerða er ekki að vænta á vakt ríkisstjórnar Katrínar Jakobsdóttur og er ekki að finna í fjárlagafrumvarpi 2024, hvorki á tekju- eða gjaldahlið þess og þar með ekki í frumvarpinu sem við ræðum hér.

Ójöfnuður í heilsu á Íslandi. Ástæður og árangursríkar aðgerðir til úrbóta.Embætti landlæknis birti skýrslu í maí 2021 sem ber yfirskriftina  Þar segir m.a. að breytingum megi ná fram með stjórnvaldsaðgerðum sem eru utan heilbrigðiskerfisins. Í skýrslu landlæknis segir, með leyfi forseta:

„Ungt fólk, fólk sem ekki er fastráðið, þeir sem þurfa að annast aðra, fólk af erlendum uppruna og aldraðir eru líklegri til þess að búa við lélega heilsu sökum fátæktar. Fátækt í bernsku getur haft skaðleg áhrif á heilsu allt lífið. Útgjöld til félagslegrar verndar sem auka fjárhagslegt öryggi viðkvæmra hópa vegna örorku, fötlunar, atvinnuleysis o.fl. auka heilsufarslegan jöfnuð.“

Þar segir enn fremur, með leyfi forseta:

„Bágborin búsetuskilyrði eru nátengd vanheilsu enda eru þeir sem eru húsnæðislausir, búa í lélegu eða óöruggu húsnæði eða húsnæði sem þeir hafa ekki efni á, líklegri til þess að vera við lélega heilsu.“

Að jafna stöðu barna ætti alltaf að vera forgangsmál. Framlög til menntunar allt frá leikskóla jafnar upphafið fyrir hvert barn og vinnur gegn því að ójöfnuður flytjist á milli kynslóða. Ákall hæstv. mennta- og barnamálaráðherra í umræðum um stefnuræðu hæstv. forsætisráðherra á dögunum var átakanlegt að hlusta á. Ákall hans var augljóst merki um skilningsleysi innan hæstv. ríkisstjórnar á mikilvægi málefna barna. Hæstv. mennta- og barnamálaráðherra var í ræðu sinni að kalla eftir stuðningi við farsæld barna sem þyrfti annars að þrengja að með sparnaði í skólakerfinu og fækkun valkosta á framhaldsskólastigi. Ríkisstjórn eins ríkasta samfélags í heimi vill ekki afla tekna eða forgangsraða fjármunum til að fjármagna menntakerfið svo vel sé eða aðgerðir til að tryggja farsæld barna. Það er ávísun á viðvarandi ójöfnuð.

Nýlegar upplýsingar frá forsætisráðuneytinu um fátækt á Íslandi sýna að tæplega 48.000 einstaklingar lifa hér á tekjum undir lágtekjumörkum. Um 9.000 börn búa við fátækt. Heildarkostnaður samfélagsins vegna fátæktar er áætlaður 31–92 milljarðar kr. Fátækt er kostnaðarsöm fyrir samfélagið allt og sérstaklega fyrir þau sem við hana búa. Það er til mikils að vinna að koma í veg fyrir að fólk festist í fátæktargildru. Aðgerðir af slíku tagi er ekki að finna í þeim bandormi sem hér er til umræðu en hann tekur vonandi breytingum í þá veru við vinnslu í hv. efnahags- og viðskiptanefnd.

Beita þarf jöfnunartækjum eins og barnabótum og húsnæðisstuðningi strax til að vinna gegn ójöfnuði, ekki síst nú um stundir þegar stýrivextir eru orðnir helmingi hærri hér á landi en í þeim ríkjum sem við viljum bera okkur saman við. Svo háir vextir bitna harkalega á ungum fjölskyldum sem nýlega hafa keypt sína fyrstu íbúð. Aukið framboð á húsnæði á viðráðanlegu verði þarf augljóslega að vera til staðar til að vinna á húsnæðisvanda til framtíðar.

Norrænu ríkin raða sér efst á öllum stigatöflum yfir lönd þar sem best er að búa. Þar er einnig mestur jöfnuður og traust sem einkennir góð samfélög. Þangað eigum við að leita eftir fyrirmyndum í tekjuöflun og tekjutilfærslum. Barnabætur eru skattafsláttur til barnafjölskyldna, ætlaðar til að jafna stöðu barnafólks við hina sem ekki eru með börn á framfæri. Í hinum norrænu ríkjunum eru barnabætur ekki tekjutengdar nema í Danmörku þar sem foreldrar með rífleg meðallaun fá samt sem áður óskertar barnabætur. Jöfnunin er tekin í gegnum tekjuskattskerfið en ekki með tekjuskerðingum og tilheyrandi jaðarsköttum líkt og hér á landi.

Á árinu 2024 verða barnabætur í sögulegu lágmarki ef miðað er við hlutfall af vergri landsframleiðslu. Óskertar barnabætur með hverju barni á næsta ári verða 25.833 kr. á mánuði hjá einstaklingum í sambúð, hækka um 5% á milli áranna 2023 og 2024. Par með rétt rúm lágmarkslaun fær ekki óskertar barnabætur því við svo lágar tekjur hefst skerðingin í núverandi barnabótakerfi. Þessu viljum við jafnaðarmenn breyta og taka tímasett og fjármögnuð skref strax á næsta ári í átt að betra og skilvirkara barnabótakerfi að norrænni fyrirmynd.

Frumvarpið sem við ræðum hér gerir ráð fyrir að viðmið fyrir vaxtabótakerfið verði óbreytt á næsta ári þrátt fyrir að vextir hafi hækkað umtalsvert og séu verulega íþyngjandi fyrir skuldug heimili. Í skýringum með frumvarpinu segir að þar sem fasteignamat hafi hækkað, sem hefur áhrif á skerðingar, muni kostnaður við kerfið ekki vaxa. Laun hafa einnig áhrif á skerðingar þannig að ef viðmiðum er haldið óbreyttum fá færri stuðning í gegnum vaxtabótakerfið þegar raunin er sú að enn fleiri þurfa á stuðningi að halda. Vaxtabætur og húsnæðisstuðningur fyrir leigjendur eru sanngjarnar og nauðsynlegar aðgerðir.

Skattbyrði hátekjufólks hefur minnkað frá árinu 2013 en skattbyrði lágtekjufólks vaxið á sama tíma. Lækkandi raungildi á barnabótum og vaxtabótum hefur haft áhrif á kjör ungra fjölskyldna til hins verra. Það á að beita skattkerfinu með skilvirkum hætti til að afla tekna en einnig til að vinna gegn ójöfnuði. Ávinningurinn fyrir samfélagið allt er fólginn í betri andlegri og líkamlegri heilsu almennings. Það er þess virði, herra forseti, að jafna leikinn.

Samfylkingin lagði fram tillögu fyrir tæpu ári síðan um aðgerðir til að ná samstöðu í landinu um viðbrögð við verðbólgu og vaxtahækkunum. Tilgangurinn var þá að verja tekjulægri hópa, ungt fólk og barnafjölskyldur fyrir áhrifum verðbólgunnar, draga úr greiðslubyrði vegna húsnæðiskostnaðar og sporna við þenslu í hagkerfinu. Fyrir sömu aðgerðir er þörf nú ári síðar. Tillögurnar fjölluðu í fyrsta lagi um að sett verði á leigubremsa að danskri fyrirmynd. Í öðru lagi að vaxtabótakerfinu verði beitt til að styðja við lágtekju- og millitekjuheimili sem glíma við mikla greiðslubyrði vegna húsnæðislána, annaðhvort með varanlegum breytingum á skerðingarmörkum vaxtabótakerfisins með möguleika á fyrirframgreiðslu eða með einsskiptis tekjutengdri vaxtaniðurgreiðslu. Jafnframt verði leitað leiða til að koma til móts við fólk með íþyngjandi greiðslubyrði vegna tekjutengdra námslána og húsnæðislána. Í þriðja lagi að barnabótakerfið verði styrkt og skerðingarmörk hækkuð til að mæta hækkun á nauðsynjavörum fyrir fjölskyldur.  Í fjórða lagi að ráðist verði í aðgerðir á tekjuhlið ríkisfjármálanna til að sporna við þenslu, auka jöfnuð í samfélaginu og bæta afkomu ríkissjóðs. Reglur settar gegn því að launatekjur séu ranglega taldar fram sem fjármagnstekjur. Innleiddir verði tímabundnir hvalrekaskattar með viðbótarfjármagnstekjuskatti og sérstöku álagi á veiðigjöld þeirra útgerða sem halda á mesta fiskveiðikvótanum.

Allar þessar tillögur eru enn í fullu gildi og eru nauðsynlegar til að auka traust og skapa sátt um leiðina áfram veginn. Með réttlátu og skilvirku skattkerfi er meginmarkmiðið að afla tekna til samneyslunnar, fyrir velferðarsamfélagið en það er einnig til að hafa áhrif á tekjudreifingu í samfélaginu, ná félagslegum markmiðum, leiðrétta fyrir markaðsbrestum, til sveiflujöfnunar í efnahagslífinu, ná til auðlindarentu, til atvinnuuppbyggingar og byggðastefnu.

Skattapólitíkin er mikilvæg. Skattapólitík er um hverjir borga skatta, hve mikið og hvenær. Skattstefna sýnir áherslur stjórnvalda hverju sinni, sýnir hvert þau vilja fara með samfélagið. Tekjuöflunarhlutverkið er augljóslega mikilvægt en jöfnunarhlutverk skattkerfisins er ekki síður mikilvægt, hvernig skattar og gjöld hins opinbera nýtast til að jafna leikinn, sætta sjónarmið og gera það mögulegt að enginn sé skilinn eftir. Einnig til að ná fram ákveðnum markmiðum, svo sem í umhverfis- og auðlindamálum eða lýðheilsumálum.

Við eigum að þora að tala um skatta. Nú um stundir eru það breiðu bökin, stórútgerðir, fjármálastofnanir og þeir sem fá launin sín greidd sem fjármagnstekjur sem þurfa að greiða sinn sanngjarna skerf til samfélagsins. Ríkisstjórnin vill alls ekki snerta þessa hópa en hikar ekki við að fara ofan í vasa almennings með gjaldahækkunum líkt og frumvarpið sem við ræðum hér ber vitni um.

Við þurfum líka að þora að tala um skattsvik og notkun skattaskjóla. Vísindamenn sem rannsakað hafa notkun skattaskjóla segja að ríkissjóður Íslands verði af 22% af fyrirtækjaskatti vegna skattundanskota á hverju ári. Hlutfallið hér á landi er það næsthæsta innan OECD-ríkjanna. Ríkissjóður verður af í það minnsta 15 milljörðum kr. á ári hverju vegna þess að fyrirtæki fela fé og eignir í skattaskjólum. Og það gera einstaklingar auðvitað fyrir hönd félaga sinna. Fyrir þann pening mætti t.d. bæta kjör öryrkja og eldra fólks eða hækka greiðslur til ungra fjölskyldna í landinu. Þeir sem nota skattaskjól gera það til að komast hjá því að greiða skatta af tekjum og eignum og vilja láta aðra bera sinn hlut í ríkisrekstrinum, láta aðra halda hér uppi heilbrigðisþjónustu, menntakerfi og öðrum innviðum samfélagsins. Þau vilja ekki borga til samfélagsins réttlátan hlut líkt og aðrir gera en þiggja þjónustuna.

Stjórnvöld þurfa að ganga ákveðin til verks og koma í veg fyrir að skattsvik og notkun skattaskjóla haldi áfram að grafa undan samfélaginu, bæði fjárhagslega og siðferðislega. Hæstv. ríkisstjórn sem nú situr virðist ekki hafa mikinn áhuga á þessu. Það þarf að breyta skattareglunum þannig að sem minnst verði um notkun skattaskjóla og styrkja skattyfirvöld til að fylgjast með framkvæmd reglnanna. Eitt er víst, forseti, að án ábyrgðar geta samfélög ekki virkað. Ábyrgðin á rekstri þjóðfélagsins er okkar allra.


Ræðumaður: Oddný G. Harðardóttir

Herra forseti. Skerðingar barnabóta á næsta ári munu hefjast við sömu fjárhæð og þegar fyrsta skattþrepinu sleppir. Fólk með 410.000 kr. á mánuði borgar hærri skatta og fær einnig skerðingar á barnabætur við sömu tekjumörk. Þetta er nú hið frábæra barnabótakerfi sem hefur verið bætt svo mikið líkt og hæstv. ráðherra vill meina. Þar sem viðmiðum í vaxtabótakerfinu er haldið óbreyttum þrátt fyrir hærra fasteignamat munu færri njóta vaxtabóta. Krafa verður frá verkalýðsfélögum um stuðning við heimilin frá stjórnvöldum til að greiða fyrir kjarasamningum. Ef verða á við því þarf að fjármagna þann stuðning og ef ekki má breyta skattlagningu á fjármagnstekjur nema að þessu leyti sem hæstv. ráðherra nefndi hér áðan, sem ég fagna, hvað segir þá hæstv. ráðherra um aukin auðlindagjöld eða hærri bankaskatt til að brúa þetta bil?


Ræðumaður: Oddný G. Harðardóttir

Herra forseti. Þessi bandormur sýnir að hæstv. ríkisstjórn virðist ekki ætla að afla tekna til að auka jöfnuð í samfélaginu eða til að efla mennta- og velferðarkerfin. Við horfum upp á það nú um stundir að börnum nægir ekki barnæskan til að komast af biðlistum eftir velferðarþjónustu og hundruð af þeim sem eldri eru eru á biðlista eftir hjúkrunarheimilum og annarri öldrunarþjónustu. Ungar fjölskyldur eiga í miklum vanda vegna húsnæðiskostnaðar og hækkunar á nauðsynjavörum en hæstv. ríkisstjórn virðist hvorki ætla að efla barnabóta- eða vaxtabótakerfið til að létta undir með þeim. Þeir sem hafa miklar fjármagnstekjur njóta hins vegar verulegra skattfríðinda sem gerir það að verkum að hjá tekjuhæsta eina prósentinu, þar sem fjármagnstekjur eru meiri hluti heildartekna, verður skattbyrði lægri en hjá þeim sem eru með rétt rúmar meðaltekjur. Það er óréttlátt, herra forseti. Hátekju- og stóreignafólk nýtur sérstakra skattfríðinda í formi fjármagnstekjuskatts sem er með mun minni álagningu en atvinnutekjur og lífeyrir. Þau sem fá eða greiða sér laun með fjármagnstekjum fá meira fyrir launin sín en venjulegt launafólk því skattar á fjármagnstekjur eru lægri.

Er hæstv. fjármála- og efnahagsráðherra ekki sammála mér um það að á milli umræðna þurfi bæði að gera tillögur um breytingar á tekjuskattslögum til að bæta barna- og vaxtabótakerfin og setja fram breytingar sem lúta að því að allar tekjur séu skattlagðar með sama hætti? Telur hæstv. ráðherra ekki að tillögur í þessa veru séu nauðsynlegar til að mæta kalli verkalýðshreyfingarinnar og greiða fyrir kjarasamningum?


Ræðumaður: Oddný G. Harðardóttir

Herra forseti. Hvað var hæstv. heilbrigðisráðherra að reyna að segja okkur? Að konurnar eigi bara að vera duglegri að bíða? Heilbrigðiskerfið virkar ekki sem skyldi ef ekki tekst að semja um þjónustu í einkarekstri þannig að hún falli að öðrum þáttum heilbrigðiskerfisins. Ríkið þarf að setjast við samningaborðið með þarfagreiningar upp á vasann og semja um magn og verð og sjá til þess að heilbrigðisþjónustan sé í raun óháð efnahag þeirra sem á henni þurfa að halda en þarfagreiningar eru ekki til nema í tveimur sérgreinum. Hæstv. heilbrigðisráðherra hefur sagt hér í þessum sal að þarfagreiningar séu til en þær finnast hvorki hjá Sjúkratryggingum né landlækni.

Hvað er hæstv. ráðherra að gera til að koma í veg fyrir að aftur skapist slíkt ófremdarástand sem var hér í rúm fjögur ár, með tilheyrandi kostnaði sem féll á sjúklinga, áður en samningar tókust við sérgreinalækna í sumar?


Ræðumaður: Oddný G. Harðardóttir

Herra forseti. Það er algjörlega óásættanlegt að það fari eftir því hve margar krónur eru í veski fólks hvort heilbrigðisþjónusta fæst eða ekki. Það stríðir gegn íslenskum lögum sem kveða á um að heilbrigðisþjónusta skuli vera aðgengileg óháð efnahag. Stór hluti heilbrigðiskerfisins okkar er í einkarekstri en þar skortir eftirlit, þarfagreiningar og viðbrögð við samningsleysi milli ríkis og einkareknu stofanna. Ef samkomulag næst ekki um gjaldskrá bitnar það fjárhagslega á þeim sem þurfa á þjónustunni að halda. Afleiðingin er sú að fólk sem ekki á peninga getur ekki sótt sér nauðsynlega heilbrigðisþjónustu.

HeimildarinnarÍ síðasta og þarsíðasta tölublaði er sagt frá konum sem eiga rétt á niðurgreiðslu Sjúkratrygginga vegna brjóstaminnkunar. Ef þær geta ekki, heilsu sinnar vegna, beðið í meira en ár eftir að komast í aðgerð á Landspítala, þar sem fyrir eru 120 á biðlista, verða þær að leita á stofur lýtalækna úti í bæ. Samkomulag um gjaldskrá hefur hins vegar ekki tekist á milli lýtalækna og Sjúkratrygginga og því þurfa konurnar að greiða milljón krónur úr eigin vasa fyrir nauðsynlega læknisþjónustu. Stjórnvöld sem þykjast standa vörð um velferðarsamfélag þar sem heilbrigðisþjónusta er óháð efnahag verða að gyrða sig í brók. Fjársvelt opinbert kerfi býr til kjörlendi fyrir mismunun af þessum toga á hinum svokallaða heilbrigðismarkaði á Íslandi. Hvernig hyggst hæstv. heilbrigðisráðherra tryggja að einstaklingar sem eiga rétt á greiðsluþátttöku Sjúkratrygginga þurfi ekki að bera fjárhagslegan kostnað til að ná heilsu vegna þess að samkomulag um gjaldskrá hefur ekki tekist vegna verka lýtalækna og þeir kjósa að gera ekki samning við Sjúkratryggingar?


Ræðumaður: Þórunn Sveinbjarnardóttir

Hæstv. forseti. Stjórnskipunar- og eftirlitsnefnd hefur fengið til meðferðar tilkynningu landskjörstjórnar um kosningu Elvu Daggar Sigurðardóttur sem 3. varaþingmanns á lista Viðreisnar í Suðurkjördæmi. Nefndin hefur fundað til að fjalla um kosninguna og kjörgengi og mælir einróma með staðfestingu kosningar Elvu Daggar Sigurðardóttur.


Ræðumaður: Jóhann Páll Jóhannsson

Matvælaráðherra framkvæmir þá stefnu.Virðulegi forseti. Nú er auðvitað hv. þingmaður svolítið að slást við einhverja strámenn hérna, að láta eins og hennar flokkur hafi einhvern einkarétt á því að byggja á faglegri vinnu og samtali við fólk þegar ég segi að við ættum kannski ekki að bíða heilu og hálfu kjörtímabilin og vera bara með einhverja samtalshópa að störfum, í staðinn fyrir að mæta undirbúin til leiks. Mikið af þessu samtali er eitthvað sem er eðlilegt að eigi sér stað fyrir kosningar. Það er eðlilegt að flokkar mæti til leiks og viti nokkurn veginn, séu a.m.k. með einhverja heildarsýn á það hvernig eigi að gera hlutina sem svo er hægt að bera undir og eiga samtal um við hagsmunaaðila og þar fram eftir götunum. Já, eins og ég segi og hef sagt hér, ég óska ykkur góðs gengis við að ná fram auknum veiðigjöldum. Við í Samfylkingunni höfum talað fyrir því að það sé sérstaklega gert með m.a. álagi á stærri útgerðir, það er sú leið sem hefur hugnast okkur best, enda eru þær svo sannarlega aflögufærar.


Ræðumaður: Jóhann Páll Jóhannsson

Virðulegi forseti. Ég óska Vinstri grænum góðs gengis við að hækka veiðigjöld. Eins og ég sagði áðan þá hefur auðlindarentan í sjávarútvegi verið metin um 45–50 milljarðar að umfangi og eðlilegt að drjúgur hluti hennar skili sér til ríkisins. Ég held að Samfylkingin muni ekki fara þá leið Vinstri grænna að mæta einhvern veginn inn í ráðuneyti og vita ekkert hvað þau ætla að gera og þurfa einhvern veginn að vera með heilu starfshópana til að finna út úr því heilu og hálfu kjörtímabilin Þessi ríkisstjórn er búin að sitja hérna í hvað, það eru að verða komin sex ár, þannig að það er löngu tímabært að ná árangri hér.

Varðandi heilbrigðismálin þá er auðvitað það sem ég var að gagnrýna í minni ræðu ummæli bæði hæstv. fjármálaráðherra og hæstv. forsætisráðherra um að það sé verið að verja framlínuna, að aðhaldið sé ekki að koma niður á heilbrigðiskerfinu og menntamálunum. Það er gefin sú mynd að það sé bara verið að skera niður einhvern lúxus efst í kerfinu. En þegar nánar er að gáð þá er verið að ná fram mesta sparnaðinum, mesta rekstraraðhaldinu, í heilbrigðismálum og menntamálum. Jú, það er m.a. til að skapa rými fyrir aukin verkefni. En það þýðir samt líka að það er verið að fresta ákveðnum framkvæmdum við legudeild o.s.frv., t.d. á Akureyri. Það þýðir að það er harðari aðhaldskrafa á ákveðnar stofnanir sem mun gera þeim erfiðara um vik að sinna fólki. Það þýðir ekki að það sé ekki almennt verið að auka fjármuni til heilbrigðismála, guð minn almáttugur og þó það nú væri. En engu að síður er verið að kroppa hér og þar í almannaþjónustuna og ég óttast að þessar aðgerðir muni bíta svolítið í skottið á sér.


Ræðumaður: Jóhann Páll Jóhannsson

Virðulegur forseti. Aftur hvet ég hv. þingmann til að lesa fjárlagafrumvarp ríkisstjórnarinnar. Það sem ég sagði hér er ekki rangfærslur. Þetta er nánast orðrétt upp úr plagginu. Heildarútgjöld til hjúkrunar- og endurhæfingarþjónustu lækka um þrjá milljarða. Á heilsugæslu, sem hv. þingmaður nefndi, er aðhaldskrafa upp á 320 milljónir. Það er verið að fresta t.d. uppbyggingu á starfssvæði heilsugæslunnar á Akureyri, lækka þar um 650 milljónir. Svona mætti lengi telja. Eins í sjúkrahúsþjónustu, 723 milljóna aðhald. Það þýðir ekki að það sé ekki verið að auka fjármuni til heilbrigðisþjónustu almennt, enda náðust samningar við sérgreinalækna og verið að byggja nýjan spítala þannig að því hélt ég að auðvitað hvergi fram.

Varðandi einkareksturinn þá er það svo sem ekkert nýtt að Samfylkingin er ekki á móti einkarekstri almennt þegar kemur að heilbrigðisþjónustu. Það hins vegar ekkert sérstakt kappsmál hjá Samfylkingunni að auka við einkarekstur þegar kemur að heilsugæsluþjónustu, eins og hv. þingmaður nefndi.  Oft getur bara farið best á því að það sé einmitt hið opinbera sem rekur það, en það fer svolítið eftir aðstæðum.


Ræðumaður: Jóhann Páll Jóhannsson

Virðulegur forseti. Hér er talað um rangfærslur. Það sem ég sagði um lækkun útgjalda til ákveðinna verkefna er bara beint upp úr þessu plaggi hérna, fjárlagafrumvarpi og greinargerð þess. Hv. þingmaður getur bara flett þessu öllu upp, getur skoðað nákvæmlega hvað ég sagði, flett nánast orðrétt sömu setningum upp, fundið þær í þessu ágæta plaggi.

Já, það er verið að auka framlög til heilbrigðismála, þó það nú væri. Mikið af því fer í nýjan spítala, sem er vel. Það breytir því ekki að það ríkir kerfislægur vandi í heilbrigðiskerfinu vegna viðvarandi vanfjármögnunar og manneklu. Það eru langir biðlistar eftir þjónustu, það hefur skort á samhæfingu og að þjónusta sé veitt á réttu þjónustustigi.

Hv. þingmaður talaði hér um einkarekstur. Einkarekstur í heilbrigðiskerfinu er staðreynd. Samfylkingin ætlar ekki að breyta því. Samfylkingin ætlar ekki að skrúfa fyrir einkarekstur í heilbrigðiskerfinu, svo sannarlega ekki. Það sem hefur hins vegar vantað upp á er að það sé almennilegt eftirlit með þessum einkarekstri. Þar hefur t.d. sjúkratryggingastofnunin ekki haft burði til að sinna sínu hlutverki, enda sagði fyrrverandi forstjóri Sjúkratrygginga sig frá því hlutverki einmitt með þeim orðum að stofnunin væri í raun ófær um að sinna lögbundnum skyldum vegna vanfjármögnunar. Þannig að ef ætlunin er að nýta peninga í heilbrigðiskerfinu vel — það er ekki bara hægt að dæla peningum endalaust í heilbrigðiskerfið, það þarf líka að nýta peningana vel. Þess vegna höfum við t.d. kallað eftir innri endurskoðun á Landspítala. Það hefur strandað á fjármálaráðuneytinu sem hefur enn ekki sett reglugerð og viðmið sem nauðsynleg eru til þess að koma upp slíku eftirliti. Ef við ætlum að nýta peninga vel þá þurfum við einmitt að styrkja rekstur Sjúkratrygginga. Það mun kannski kalla á einhver útgjöld til skamms tíma en borga sig margfalt til lengri tíma til að stuðla að betri nýtingu fjármuna.


Ræðumaður: Jóhann Páll Jóhannsson

Virðulegur forseti. Ég vil benda hv. þingmanni á að formaður hans eigin flokks hefur auðvitað talað sérstaklega um mikilvægi þess að ástunda hér sveiflujafnandi hagstjórn í anda keynesisma. Það hafa samstarfsflokkarnir í ríkisstjórn líka gert. Hér virðist hann vera á einhvers konar jaðarskoðun sem ég er nú bara feginn að er ekki meiri hluti fyrir í þessum þingsal. Veiðigjöldin. Ég held að sé eðlilegt að veiðigjöld fylgi að einhverju leyti afkomu í sjávarútvegi en það þýðir ekki að við eigum að gefa afslátt af virkri þjóðareign þar sem stærri hluti auðlindarentunnar rennur í ríkissjóð og er þá m.a. hægt að nýta til að byggja upp innviði við sjávarþorpin.


Ræðumaður: Jóhann Páll Jóhannsson

Economic Growth in Europe since 1945Virðulegi forseti. Ég ætla að byrja á því að hvetja frænda minn, hv. þm. Teit Björn Einarsson, til að kynna sér keynesíska hagstjórn og kynna sér þær leiðir sem voru farnar hér, ekki bara á eftirstríðsárunum heldur langt fram eftir 20. öld í flestum ríkjum, ekki bara í norrænum ríkjum, heldur líka í Þýskalandi, Frakklandi, Bretlandi og víðar, til að halda aftur af óhóflegum launakostnaði fyrirtækja, m.a. í gegnum sterk tilfærslukerfi. Þetta er auðvitað gamalkunnugt. Hér er Samfylkingin ekki að finna upp hjólið. Ég hvet t.d. hv. þingmann til að lesa ágæta bók eftir hagfræðinginn Barry Eichengreen sem heitir eða eitthvað slíkt, þar sem fjallað er ítarlega um þetta. Ég ætla líka að minna hv. þingmann, frænda minn, á það hvaða flokkur það er sem hækkaði hér flöt gjöld á fólk og fyrirtæki upp úr öllu valdi um síðustu áramót við samþykkt fjárlaga ársins 2023 þegar krónutölugjöld voru svo gott sem verðtryggð upp í topp. Ætli það hafi ekki verið 6 milljarðar eða svo sem þannig voru teknir sérstaklega af lágtekju- og millitekjuheimilum og litlum fyrirtækjum.

Annars spurði hv. þingmaður um veiðigjöldin. Það eru til rannsóknir þar sem hefur verið slegið mati á auðlindarentuna í sjávarútvegi. Ég held að flestum beri saman um að meta hana á sirka 50 milljarða; einhvers staðar á bilinu 40–50 milljarða. Ég tel að stórútgerðin í landinu, þessar allra stærstu útgerðir séu alveg aflögufærar. Við höfum notað sem viðmið að það væri hægt að sækja 4 milljarða aukalega með því að leggja sérstakt álag á stærri útgerðir. Ég þakka hv. þingmanni fyrir að vekja máls á þessu.


Ræðumaður: Jóhann Páll Jóhannsson

Virðulegi forseti.  Hvað hefur gerst í sumar meðan við Alþingismenn vorum í fríi? Vextir hafa haldið áfram að hækka, verðbólgan er enn þá miklu meiri en í löndunum í kringum okkur og tikkaði upp í síðustu mælingu. Verðbólguvæntingar hafa nær ekkert þokast niður á við. Ráðherrar tala um efnahagsmálin eins og áhorfendur en ekki stjórnendur og sjálfur fjármálaráðherra, hæstv. fjármálaráðherra, hann er bara búinn að kúpla sig út úr glímunni við verðbólguna. „Ekki í verkahring ríkisfjármálanna,“ sagði hann, og biður þannig Seðlabankann um að hækka vexti enn þá meira. Þetta eru skilaboðin sem hæstv. ráðherra er að senda.

Ég er ekki viss um að það finnist einn einasti fjármálaráðherra í Evrópu sem talar og hegðar sér með þessum hætti. Og hver ber skaðann? Hver ber skaðann af þessu ábyrgðarleysi æðsta manns hagstjórnar í landinu? Jú, það eru heimilin og fyrirtækin, fólkið í landinu sem finnur fyrir því hvernig matarkarfan hækkar og afborganir af húsnæðislánum rjúka upp frá mánuði til mánuðar. Ríkisstjórnarflokkarnir eru uppteknir við að hnakkrífast innbyrðis um hitt og þetta, hvalveiðar, útlendingamál, en það sem þau virðast vera alveg hjartanlega sammála um er þessi skaðlega efnahagsstefna, þetta ævintýralega skeytingarleysi gagnvart kjörum fólks.

Hv. þm. Kristrún Frostadóttir fór vel yfir stóru myndina í ræðu sinni um fjárlögin hér í gærmorgun og ég hef ekki miklu við þann málflutning að bæta. Ég vil þó gera athugasemdir við það hvernig hæstv. fjármálaráðherra ræðir um ríkisfjármálin bæði hér í þingsal og í fjölmiðlum. Ég vil til að mynda benda á að þegar hæstv. fjármálaráðherra hreykir sér af afkomubata, að allt sé á fleygiferð og afkomubatinn sé meiri en áður var gert ráð fyrir, þá er hann í rauninni að hreykja sér af ofþöndu hagkerfi, monta sig af verðbólgufroðu. Seðlabankinn hefur hins vegar bent á að afkomubati ríkisins frá því að kórónuveirufaraldurinn gekk yfir hefur verið minni en ætla hefði mátt út frá sögulegu sambandi efnahagsumsvifa og afkomu ríkisins. Þetta er ekki til marks um að haldið hafi verið vel á stjórn efnahagsmála og raunar er það svo að fjármálaráð, óháður sérfræðingahópur um opinber fjármál, orðar það sem svo að sýnd hafi verið „lausung í fjármálastjórn“.  Það segir sig sjálft að þegar ríkisfjármálin gera minna til að sporna gegn verðbólgu þá þarf Seðlabankinn að gera meira og nú er svo komið vaxtastigið í landinu er auðvitað komið út fyrir allan þjófabálk. Ég held að við hljótum að geta verið sammála um það.

Gagnrýni okkar í Samfylkingunni á þessi fjárlög er samhljóða gagnrýni okkar á fjármálaáætlun ríkisstjórnarinnar í vor. Hér vantar afgerandi aðgerðir til að verja heimilin í landinu fyrir áhrifum af hækkandi verðlagi og skörpum stýrivaxtahækkunum, aðgerðir sem þyrfti að sjálfsögðu að fjármagna með auknu aðhaldi, til að mynda á tekjuhlið ríkisfjármálanna. En ríkisstjórnin má ekki til þess hugsa. Stjórnarliðar sjá rautt, sjá gamaldags sósíalisma, sem er orðasambandið sem var notað hér í gær, og hlaðborð skattahækkana, sem er nú falleg myndlíking, þegar við í Samfylkingu hvetjum t.d. til þess að þjóðin fái aukna hlutdeild í auðlindarentunni í sjávarútvegi og að stigin verði varfærnisleg skref til jöfnunar á skattbyrði launa og fjármagns, þó það nú væri. Þá sjá stjórnarliðar rautt og gamaldags sósíalisma.

Við í Samfylkingu höfum kallað látlaust eftir því að ríkisstjórn og Alþingi sýni frumkvæði til að stuðla að friði á vinnumarkaði, fyrirbyggja ófrið á vinnumarkaði, koma í veg fyrir að verkalýðshreyfingin þurfi að sækja nær allar sínar kjarabætur gegnum launaliðinn. Þetta er meðal annars hægt að gera með því að efla tilfærslukerfin okkar, með leigubremsu og réttarbótum í þágu leigjenda, með auknum stuðningi við lág- og millitekjuheimili með miklar skuldir. Það er ekki að finna í þessum fjárlögum, og raunar er forseti ASÍ búinn að stíga fram í fjölmiðlum og segja að fjárlögin geri ekkert fyrir komandi kjarasamninga. Hann segir, með leyfi forseta:

„Þau eru að leggja álögur á fjölskyldurnar í landinu. Það er tekjuhliðin hjá þeim. En það er lítið sem snýr að því að byggja undir kerfi sem við höfum kallað eftir varðandi kjaraviðræður. Ég sé ekki hvernig það er að gerast.“

Helstu pólitísku tíðindin í þessu frumvarpi eru þau að aðhaldsráðstafanir, afkomubætandi aðgerðir sem áður voru óútfærðar og var ekki ljóst hvernig myndu skiptast á gjalda- og tekjuhlið, eiga allar að lenda útgjaldamegin í anda hægri stefnu Sjálfstæðisflokksins. Ég held að við þurfum aðeins að staldra við þetta.

Ríkisstjórnin er núna að reyna að selja fólkinu í landinu þá hugmynd að hér sé bara verið að skera niður einhvern lúxus efst í kerfinu en að það eigi að verja framlínuna og grunnþjónustuna. Hæstv. forsætisráðherra sagði í stefnuræðu sinni á miðvikudag, með leyfi forseta: „Grunnþjónustan verður varin og styrkt þar sem þörf er á.“ Og hæstv. fjármálaráðherra sagði í stefnuræðu sinni þegar hann talaði um 5 milljarða hagræðingu í launakostnaði: „Það mun því koma til talsverðrar fækkunar stöðugilda í ríkiskerfinu, bæði í gegnum starfsmannaveltu og eftir atvikum með uppsögnum. Vörður verður þó áfram staðinn um framlínustarfsemi, m.a. á sviði heilbrigðismála, löggæslu, dómstóla og menntunar. Við teljum að þar sé ekkert svigrúm fyrir slíkar aðgerðir.“

Ég las svo frétt í gær á vef RÚV þar sem talað er um „17 milljarða aðhald í æðstu stjórnsýslu“. Þetta er auðvitað misskilningur, enda engin leið að ná fram 17 milljarða aðhaldi á málefnasviði sem telur innan við 3 milljarða að umfangi.  Skoðum betur hér á eftir þetta 17 milljarða aðhald, en fyrst vil ég vekja athygli á alveg ævintýralegum tvískinnungi í málflutningi hæstv. fjármálaráðherra um ríkisfjármálin.

Þegar Samfylkingin lagði til tekjuöflunaraðgerðir, aðhaldsaðgerðir á tekjuhlið ríkisfjármála upp á 17 milljarða í umræðu um fjármálaáætlun í vor og líka í umræðu um fjárlög rétt fyrir síðustu jól, þá fannst hæstv. fjármálaráðherra varla taka því að tala um þær, þetta væri svo lítið að umfangi, bara 17 milljarðar. Hann sagði, með leyfi forseta:

„Þeir sem koma með tillögur um að gera eitthvað minna en 25 milljarða eru ekki að leggja neitt markvert til í baráttunni gegn verðbólgu. Þeir sem ekki geta lagt fram tillögur hér á þinginu um að auka aðhaldið og draga úr hallanum sem nemur svona hálfu prósenti af landsframleiðslu eru eiginlega ekki marktækir í umræðunni.“

Svo mörg voru þau orð fjármálaráðherra þann 9. júní 2023. Hvað gerist svo örfáum mánuðum seinna, þann 25. ágúst? Jú, þá rýkur hæstv. fjármálaráðherra til og heldur sérstakan blaðamannafund um að hann hafi ákveðið að ráðast í aðhaldsaðgerðir upp á 17 milljarða. Og þegar hv. þm. Kristrún Frostadóttir gagnrýnir útfærsluna á þessu aðhaldi hér í gær, gagnrýnir að hún eigi öll að koma útgjaldamegin og bitna á samneyslunni, þá segir hæstv. fjármálaráðherra, með leyfi forseta:

„Það er gert lítið úr því að hér sé komið fram með 17 milljarða hagræðingaraðgerðir. Þetta er jafngildi þess að segja: 17 milljarðar skipta bara engu máli í stóra samhengi hlutanna. Þetta er að tala með óábyrgum hætti um opinber fjármál.“

Hér er hæstv. fjármálaráðherra búinn að snúa sér í ótrúlegustu hringi og í raun bæði búinn að dæma sjálfan sig ómarktækan í umræðu um ríkisfjármál og skamma sjálfan sig fyrir að tala með óábyrgum hætti um opinber fjármál. Svona geta nú hlutirnir verið kúnstugir.

En að 17 milljörðunum sjálfum. Af rekstrargjöldum eru þetta 9,6 milljarðar á að spara í ríkiskerfinu og það er mjög upplýsandi tafla á bls. 132 í greinargerð fjárlagafrumvarpsins sem ég hvet þingmenn til að skoða. Þar kemur fram hvernig þetta aðhald skiptist niður á málaflokka. Tökum eftir að það er í heilbrigðismálum og menntamálum sem á að ná fram langmestum sparnaði, um 2 milljörðum í hvorum málaflokknum fyrir sig og þar af er helmingurinn í formi minni launakostnaðar, m.a. vegna fækkunar á starfsfólki. Það segir sig auðvitað sjálft að svona aðhald bitnar á grunnþjónustu.  Þetta sést glöggt þegar maður skoðar einstök málefnasvið í greinargerð fjárlagafrumvarpsins. Tökum bara sem dæmi framhaldsskólastigið sem er mikið í umræðunni núna vegna áforma ráðherra um að klessa saman ólíkustu menntastofnunum á sérkennilegustu forsendum. Heildargjöld málefnasviðsins lækka um 506 milljónir á föstu verðlagi milli ára. Hæstv. mennta- og barnamálaráðherra, Ásmundur Einar Daðason, var ómyrkur í máli um þessa fjársveltistefnu gagnvart framhaldsskólastiginu í umræðum um stefnuræðu forsætisráðherra hér í fyrradag, með leyfi forseta:

„Það er því miður ekki langt í að erfitt verður eða ókleift að auka við stuðning við skóla og nemendur sem þess þurfa. Við stöndum þannig frammi fyrir því að einhverjir skólar munu í náinni framtíð mögulega ekki geta sinnt lögbundinni þjónustu eða menntun vegna fjár- eða húsnæðisskorts, til að mynda til þess að mæta aukningu í starfs- og verknám.“

Það sem var þó kannski enn meira sláandi í hans ræðu var það sem á eftir kom:

„Fáist ekki nýtt fjármagn og ef við þurfum að velja milli farsældar og jöfnuðar meðal barna, og mæta þeim áskorunum sem ég nefndi, eða að viðhalda rótgrónum stofnunum þá þurfum við að forgangsraða í þágu barna.“

Hér birtist mjög skýrt hvernig hægri pólitík ríkisstjórnarinnar er að setja grunnþjónustuna í spennitreyju. Ráðherra kemur hér til Alþingis og segir: Annaðhvort þarf ég að fórna sjálfstæðri tilvist menntastofnana til að ná fram sparnaði eða við þurfum að gefa afslátt af farsæld barna.

Þetta er auðvitað bara birtingarmynd þess að það er ekki samstaða í ríkisstjórn um sterka samneyslu. Við erum með flokk í fjármálaráðuneytinu sem finnst til að mynda mikilvægara að halda fjármagnstekjusköttum lægri heldur en þeir eru á hinum Norðurlöndunum, lægri en þeir eru t.d. í Bretlandi og í flestum Evrópuríkjum, og að halda auðlindagjöldum lágum heldur en að styrkja grunnþjónustuna. Og Framsóknarflokkurinn og Vinstri græn láta þetta bara yfir sig ganga.

Framsóknarflokkurinn er t.d. búinn að slaufa stóra kosningaloforðinu sínu frá 2021. Þá lofaði flokkurinn því að ríkið myndi, með leyfi forseta, „styðja við frístundir barna með 60.000 kr. greiðslu til allra barna á ári óháð efnahag“. Þau skrifuðu greinar þar sem tekin voru dæmi um að fyrir þriggja manna fjölskyldu yrðu þetta 180.000 kr. á ári óháð efnahag. Það væri kannski hægt að skilja það vegna þenslunnar í efnahagslífinu að fresta svona aðgerðum en hvorki fjárlagafrumvarp né fjármálaáætlun til næstu fimm ára gerir ráð fyrir þessum vaxtarstyrk, að þetta loforð verði efnt, og það þótt við séum núna einmitt í þeirri stöðu að æ fleiri heimili eiga erfitt með að ná endum saman. Samkvæmt nýlegri úttekt Vörðu –rannsóknarstofnunar vinnumarkaðarins getur þriðjungur einstæðra foreldra ekki greitt kostnað vegna tómstundastarfs barnanna sinna. Og eins og ég sagði í umræðu um stefnuræðu forsætisráðherra:

„Það er óréttlátt að barn fái ekki að æfa íþróttir eða læra á hljóðfæri vegna fjárhagsstöðu foreldra sinna.“

Við viljum ekki að samfélagið sé þannig og það þarf ekki að vera þannig.

Tölum meira um aðhaldið. Skoðum hjúkrunar- og endurhæfingarþjónustu. Þar lækka heildarútgjöldin um meira en 3 milljarða, þar af um 303 milljónir vegna sértækra aðhaldsráðstafana. Skoðum heilsugæsluþjónustuna í landinu, þar er aðhaldskrafa upp á 320 milljónir. Það er ekki einu sinni hægt að hlífa t.d. aðgerðaáætlun í geðheilbrigðismálum og framkvæmd hennar við útgjaldalækkun, við aðhaldi. Það á að nota þessa þjónustu sem eins konar „böffer“ í hagstjórnaraðgerðum.  Fjárheimild til byggingar nýrrar heilsugæslustöðvar á starfssvæði Heilsugæslunnar á Akureyri er lækkuð um 650 milljónir, fjárheimild til byggingar nýrrar heilsugæslustöðvar á starfssvæði Heilbrigðisstofnunar Suðurnesja er lækkuð um 200 milljónir.  Skoðum sjúkrahúsþjónustuna. Þar er verið að skella 723 milljóna aðhaldi á spítalana, þ.e. Landspítala og Sjúkrahúsið á Akureyri. Framkvæmdum við nýja legudeild við Sjúkrahúsið á Akureyri er frestað. Og ef við skoðum almenna sjúkrahúsþjónustu, heilbrigðisstofnanir vítt og breitt um land, þá er þar lækkun um 440 milljónir frá gildandi fjárlögum, m.a. 83 milljóna aðhaldskrafa og frestun á framkvæmdum við Sjúkrahúsið á Selfossi. Svona er verið að kroppa hér og þar í almannaþjónustuna og þar af leiðandi er auðvitað ekki rétt að það sé verið að hlífa algerlega framlínunni og grunnþjónustunni og bara verið að skera niður einhvern lúxus. Og eins og ég sagði hér áðan, það er ljóst þegar kemur að rekstrargjöldum þá á að ná fram mesta aðhaldinu í heilbrigðis- og menntamálum. Þetta er bara staðreynd þegar við skoðum greinargerðina og skoðum til að mynda þessa töflu sem ég minntist á hér áðan. Og þetta blasir auðvitað við þegar hæstv. barna- og menntamálaráðherra mætir hér lúpulegur fyrir þing og segist þurfa að velja á milli þess að geta staðið vörð um farsæld barna, lögbundin hlutverk gagnvart börnum annars vegar og sjálfstæðri tilvist rótgróinna menntastofnana hins vegar.

Ríkisstjórnin kýs með öðrum orðum að setja aðhaldið á samneysluna og almannaþjónustuna frekar en að ráðast í sanngjarna og skynsamlega tekjuöflun, hlaðborðið hans frænda míns, hv. þm. Teits Björns Einarssonar, eins og við í Samfylkingu höfum talað fyrir.

Virðulegi forseti. Ég mun fjalla sérstaklega um almannatryggingar og þróun á greiðslum Tryggingastofnunar milli ára í annarri ræðu, hvort sem það verður um fjárlögin hér á eftir eða í umræðum um fjárlagabandorminn í næstu viku. Hér vil ég láta nægja að segja það að það er algerlega óþolandi staða að ár eftir ár hækki ellilífeyrir og örorkulífeyrir minna en launavísitala og lágmarkslaun. Það er brot gegn lagafyrirmælum 62. gr. almannatryggingalaga, áður 69. gr. Þessa kjaragliðnun lífeyris og launa verður einfaldlega að stöðva. Ég ætla ekki að orðlengja þetta sérstaklega.  Hvort sem litið er til heilbrigðismála, menntamála eða velferðarþjónustu í víðasta skilningi þess orðs, þá er alveg ljóst að næsta ríkisstjórn á ærin verkefni fyrir höndum.


Ræðumaður: Logi Einarsson

Herra forseti. Ég er hjartanlega sammála og það er rétt að ég er stórnotandi á flugi og bý hér 90% af mínum tíma, ferðast hingað og bý hérna lengst af, ekki vegna þess að ég hafi áhuga á því eða vilji það heldur vegna þess að ég þarf það. Það beinir kannski pínu sjónum okkar að vandamálinu sem við erum búin að byggja upp og tekur auðvitað rosalega langan tíma að vinda ofan af en við þurfum að fara að hugsa um. Árið 1900 bjuggu 7% íbúa landsins í Reykjavík, 11% á höfuðborgarsvæðinu. Í dag er hlutfallið 37, 8% í Reykjavík og 70% á höfuðborgasvæðinu sem þýðir að byggðaþróun hérna hefur eiginlega verið algerlega stjórnlaus. Þetta er ekki fyrirkomulag sem við hefðum viljað sjá og hefðum viljað stuðla að. Það er ekkert land í Vestur-Evrópu sem er svona. Það er rétt að það er næturstrætó í Noregi en hins vegar réðust Norðmenn í það fyrir nokkrum áratugum að byggja markvisst upp Bergen, Tromsø, Þrándheim, Stafangur sem mótvægi við Ósló þannig að svona miðaldra karlar eins og ég getum jafnvel fækkað ferðum okkar til höfuðborgarinnar og allur almenningur þurfi ekki alltaf að vera að fara þangað. Þannig að ég held að við verðum að fara að huga að því. Ég veit að það er áratugalangt verkefni en við þurfum einhvern veginn að stöðva þessa þróun vegna þess að þetta er ekki skynsamleg uppbygging á landi. Hún er það bara engan veginn og kallar á svo mikið af vandamálum. Ofan á allt umferðaröngþveitið hér, sem stafar bara af því að fólk þarf að komast á milli staða, bætast náttúrlega við þúsundir manna á hverjum einasta degi sem þurfa að sækja þjónustu hingað en hefðu getað gert það í heimabyggð. Þannig að við þurfum til skamms tíma að huga að þessum þáttum sem hv. þingmaður kom inn á og ég styð hann fyllilega í því en til áratuga þurfum við að snúa við þessari byggðaþróun.


Ræðumaður: Logi Einarsson

Ég þakka hv. þingmanni fyrir prýðilega ræðu. Ég er alveg sammála að auðvitað þurfum við að gera miklu betur í að beina í ívilnunum þangað sem þeirra er þörf og svo sannarlega hér á höfuðborgarsvæðinu eigum við að fara að setja miklu meira púður í að gera fólki kleift að nýta sér bara reiðhjól eða það að ganga. Þessi nýju rafmagnshjól eru auðvitað ekkert hjól á sterum, þetta er eiginlega bara nýtt samgöngutæki.

Mig langar að ræða aðeins við þingmanninn um hvort við hugsum hlutina alltaf alveg til enda þegar við erum að tímasetja markmið, það er nauðsynlegt að setja tímasett markmið en hvort við hugsum þau nógu langt. Ég held að við séum ekki alltaf að tryggja fólki möguleikana á því að breyta hegðun sinni og neyslu. Við eigum nýtt og skemmtilegt orð sem heitir flugviskubit sem vísar til þess að almenningi líður illa ef hann getur ekki hegðað sér skikkanlega í þágu náttúrunnar. Við höfum jafnvel séð einstök sveitarfélög hreykja sér af því að vera að rafvæða hafnir og tala þá um að þau séu með eitthvert frumkvæði. Þau eru vissulega með frumkvæði en frumkvæðið kemur vegna þess að þeim er gert það kleift vegna þess að tengikerfið okkar er bara þannig. Önnur sveitarfélög hafa bara engan möguleika á því.

Annað sem mér dettur í hug er varðandi einmitt þessa rafmagnsbíla og vistvænni bíla. Það er enginn bíll vistvænn en vistvænni bílar, skulum við segja, það eru bara mjög stórir skallablettir víða um land þegar kemur að möguleikum á því að hlaða og tengja. Og ef hinn frjálsi markaður getur ekki leyst það sér þingmaðurinn fyrir sér að við getum t.d. fengið Landsnet eða eitthvert opinbert apparat til að grípa inn í þar sem er markaðsbrestur og a.m.k. lækka þá tengigjöldin þannig að fyrirtækin geti auðveldlegar sett upp víðar tengistöðvar?


Ræðumaður: Logi Einarsson

Herra forseti. Ég er sammála því að viðbragðspólitík hefur fengið að leika allt of stórt hlutverk á Íslandi og ég held að það sé eiginlega ekki í boði í nútímasamfélagi öllu lengur. Við höfum brugðist við vandamálum sem að okkur steðja og gert það stundum ágætlega og hrósum svo happi ef nýr fiskstofn syndir í lögsöguna eða ferðamenn streyma til landsins. Það er ekki ofboðslega háleit eða markviss vinna við það að byggja upp framtíðarhagkerfið.

Hv. þingmaður talaði líka um fátækt, sem er auðvitað óboðleg í svo ríku landi vegna þess að hún er ekki af þeirri stærðargráðu að ekki sé auðveldlega hægt að ná betur utan um hlutina og vinna gegn henni. Ég er a.m.k. á því að mikill jöfnuður sé öruggasta leiðin til að skapa friðsamt, öruggt og framsækið samfélag. Við sjáum það auðvitað bara á því að best heppnuðu samfélög veraldarsögunnar eru þessi Norður-Evrópsku skandinavísku samfélög sem hafa byggst upp á hugsjónum jafnaðarmennsku, sama í hvaða flokki menn velja svo að vinna að henni. Það er ekki margt í fjárlagafrumvarpinu sem tekur á þeim vandamálum og stuðlar beinlínis að auknum jöfnuði. Þar er heldur ekki margt sem bendir til þess að erfiðir kjarasamningar séu fram undan. Ágætisviðleitni er í húsnæðismálum en ekki er margt annað að finna. Mig langaði að spyrja hv. þingmann hvort hann óttist að þetta verði fyrir vikið harðari kjaravetur og að launþegar neyðist þá til að sækja allt í gegnum launaliðinn með tilheyrandi óstöðugleika í framhaldinu.


Ræðumaður: Logi Einarsson

Herra forseti. Ég þakka fyrir ágætisræðu. Hún snerist annars vegar um menntun og hins vegar um fátækt, ójöfnuð og jöfnuð. Mig langaði í fyrra andsvari aðeins að staldra við menntunina.

Eins og kom réttilega fram þá er háskólanemum á Íslandi ekki búin neitt sérstök skilyrði, þrátt fyrir að svo margar viðvörunarbjöllur hafi hringt á undanförnum árum. Það eru t.d. miklu færri sem stunda háskólanám hér heldur en annars staðar. Við sjáum líka, og fengum það staðfest við stefnuræðu forsætisráðherra, að hæstv. mennta- og barnamálaráðherra leggur núna til atlögu að því að sameina framhaldsskóla undir því yfirskini að hann þurfi að ná fram rekstrarhagkvæmni. Þetta er einhver skammtímalausn sem maður ímyndar sér að geti komið harkalega í bakið á okkur og afleiðingin verði meiri einsleitni og minna spennandi umhverfi, af því að ég reikna með að eftir því sem framhaldsskólanemum er boðið upp á skemmtilegra, betra og fjölbreyttara nám séu þeir líklegri til að halda áfram námi. Það er líka staðreynd að við búum í risastóru landi, en við erum fámenn þjóð og mjög langt frá mörkuðum. Þó að þessi grunnauðlindaframleiðsla okkar, sjávarútvegur og annað, hafi skilað okkur mikilli velmegun þá eru henni bara mikil takmörk sett andstætt því sem á t.d. við um nýsköpun og hugverkaiðnað, sem er óþrjótandi auðlind í sjálfu sér. Það er hægt að framleiða mikið magn vöru án þess að vera háður tilteknum fjölda handa og hægt er að koma vörunni á markað jafnvel á örskotsstundu ef varan er stafræn.

Ég spyr: Hvað heldur hv. þingmaður að valdi því að ríkisstjórnin hafi ekki framsýni til þess að leggja meiri metnað í þá hluti sem eru svo augljóslega besta leið okkar til að skapa mikil verðmæti langt fram í tímann?


Ræðumaður: Logi Einarsson

Frú forseti. Það vekur líka athygli í málaflokki 18 að það er nánast ekkert talað um menningarstofnanir utan höfuðborgarsvæðisins. Hlutfallslega, miðað við höfðatölu meira að segja, fer miklu minna í menningarstofnanir úti á landi heldur en hér á höfuðborgarsvæðinu. Það er meira að segja þannig að þó að það sé einhver samningur við Menningarfélag Akureyrar, sem er smánarlegur miðað við það sem fer í menningarstofnanirnar hérna, þá bitnar það líka á Austfirðingum vegna þess að það gildir einhver nálægðarregla sem segir að af því að það er svo nálægt Akureyri þá þurfi þau ekki heldur neinn pening. Þannig að þetta bítur allt í skottið á sér. Hvað ætlar þingmaðurinn að gera við því?

Mig langar svo að lokum að spyrja: Það er ánægjulegt að það sé verið að taka upp gistináttaskatt á bæði hótel og skemmtiferðaskip, þótt megi útfæra það öðruvísi, og hann eigi að standa undir uppbyggingu ferðamannastaða m.a. en hvernig stendur á því að á sama tíma er verið að draga úr framlögum til Framkvæmdasjóðs ferðamannastaða?


Ræðumaður: Logi Einarsson

Frú forseti. Það var áhugaverður kafli í ræðunni þegar hv. þingmaður var að tala um hvar pólitíkin lægi hjá ráðuneytunum t.d. Hún liggur líka hérna hjá okkur þingmönnum. Í tvígang í ræðunni, og það er ekkert einsdæmi, talaði þingmaðurinn um að hún væri á móti flötu aðhaldi, hún væri á móti sameiningu tiltekinna skóla. Þingmenn stjórnarliðsins eru duglegir að tala um að þau séu á móti hinu og þessu en síðan munum við sjá við atkvæðagreiðslur að þeir greiða allir atkvæði með þessu. Þess vegna má auðvitað segja já, að pólitíkin liggi hjá ráðuneytum ef þingmenn láta ekki pólitíkina til sín taka.

Ég er hins vegar ánægður að hv. þingmaður hafi efasemdir um þessar tillögur ráðherra um að sameina skólann fyrir norðan vegna þess að einfaldlega hefur það gerst á síðustu 120 árum að hlutfall höfuðborgarsvæðisins hefur vaxið úr því að vera 11% og yfir í að vera 70%. Akureyrarbær hefur skroppið saman úr því að vera annar stærsti bær landsins yfir í að vera sá fimmti og innan skamms sá sjötti líklega. Þess vegna er það óskiljanlegt að byrja sameiningar og minnka valkosti úti í hinum dreifðu byggðum. Það hjálpar okkur ekkert þó að hv. þingmaður hafi bent á að það sé úthlutað fé þegar liggi fyrir hversu margir hafa innritað sig af því að það liggur fyrir og það eru orð skólameistara að uppsafnaður halli frá 2022 er til kominn vegna þess að það voru fleiri sem stóðust inntökupróf, komust inn í skólann og það fylgdi ekki fé með.

Spurning mín er einföld: Mun hv. þingmaður samþykkja þetta fjárlagafrumvarp ef það verður ekki tryggt meira fé í framhaldsskólana, m.a. til að tryggja þessa góðu skóla báða?


Ræðumaður: Logi Einarsson

Frú forseti. Já, þar erum við sammála og kannski eru þar einhverjir fletir sem gætu mæst vegna þess að aðalatriðið er auðvitað afkoma fólks og hvernig það hefur það þegar upp er staðið, ekkert endilega hver uppspretta þeirrar velsældar er, hvort hún er krónutala í launaumslagi eða ókeypis mennta- og heilbrigðiskerfi og sterk velferðarþjónusta. Ég held að við séum ekkert svo ósammála um það. Ég staldra þó dálítið við af því að ég hef heyrt dálítið mikið talað um það, m.a. í ræðunni á undan, að verið sé að gagnrýna skort á aðhaldi. Ég er algjörlega sammála því, en í mínum kokkabókum er hægt að sýna aðhald með tvennum hætti í ríkisfjármálunum. Vissulega er hægt að gera það með því að skera niður útgjöld, en líka er hægt að gera það með því að afla tekna. Við í Samfylkingunni höfum einfaldlega bent á að það sé ekki augljóst að þensluna sem hér ríkir megi fyrst og fremst rekja til venjulegs launafólks eða millitekjufólks, heldur hafa afmarkaðir hópar í samfélaginu ráð á að keyra partíið áfram langt umfram það sem væri æskilegt við þessar aðstæður. Við þær kringumstæður getur verið mjög skynsamlegt að sýna aðhald líka með því að leggja álögur á þá hópa sem mjög vel mega við því, gjarnan með betri velferðarþjónustu eða lækkun skatta til allra lægstu tekjuhópanna í leiðinni og þannig jafna kjörin.


Ræðumaður: Logi Einarsson

Frú forseti. Um margt erum við hv. þingmaður sammála. Ég verð þó að segja að mér finnst þetta slagorð, sem hljómar ágætlega — vinstri velferð, hægri hagstjórn — vera svolítil snákaolía. Hv. þingmaður verður aðeins að útskýra betur hvernig á að útfæra það. Hún kom ágætlega inn á það að henni hugnaðist ekki aukin skattheimta. Ég get tekið undir að aukinn skattur á almenning í landinu er ekki endilega góð leið við núverandi aðstæður og þingmaðurinn ræddi auðvitað útgerðina og fleiri sem gætu lagt meira af mörkum. Mig langar samt að spyrja hana hvort þetta eigi bara algerlega við um alla einstaklinga í landinu, hvort hún telji ekki að þeir sem hafa t.d. meiri hluta af öllum sínum tekjum af fjármagni og gríðarlega miklar tekjur gætu ekki einmitt lagt meira af mörkum og hvort það væri ekki skynsamlegt við núverandi aðstæður að sækja einhverjar tekjur af þeim sem eru mjög vel aflögufærir, styrkja velferðarkerfið og þjónustuna við einstaklinga í landinu þannig að kjarasamningarnir um áramótin muni ekki allir snúast um að sækja meira út úr launaliðnum. Væri það ekki einfaldlega nokkuð gáfuleg leið?

Mig langar aðeins að biðja hv. þingmann að dýpka fyrir okkur skilninginn á slagorðinu hægri hagstjórn, vinstri velferð.


Ræðumaður: Logi Einarsson

Herra forseti. Ég þakka fyrir svarið og það ætti að vera hæg heimatökin hjá hv. þingmanni þar sem hann er stjórnarliði, hann er í fjárlaganefnd og hann er samflokksmaður fjármálaráðherra þannig að ég hvet hann til dáða í því. Hann hefur talað mikið í gegnum tíðina um byggðamál og ég ætla að halda mig þar í litlu málunum. Það er áhugavert að á málefnasviði 18 er nánast ekkert talað um menningarstofnanir utan höfuðborgarsvæðisins. Það er að vísu 25 millj. kr. tímabundin hækkun til menningarstarfsemi. Ég spyr hvort hann hafi áhyggjur af þessu í ljósi þeirra breytinga sem voru gerðar þar sem menningarstofnanir á landsbyggðinni þurfa að fara aðrar leiðir heldur en stofnanir hér á höfuðborgarsvæðinu.

Í öðru lagi. Hann kom inn á það líka að það er verið að leggja aftur á gistináttaskatt og gistináttaskatt á skemmtiferðaskip sem er í sjálfu sér rökrétt og ég styð þá aðgerð. Þetta gæti skilað 4,2 milljörðum. Þessi skattur á samkvæmt lögum að nýtast til uppbyggingu ferðamannastaða, stuðla að uppbyggingu, viðhaldi og verndun fjölsóttra ferðamannastaða. En það er áhugavert að á sama tíma er verið að draga úr framlögum til Framkvæmdasjóðs ferðamannastaða. Ég spyr: Hvernig kemur þetta heim og saman? Hækkunin sem er til Vatnajökulsþjóðgarðs er einungis til komin vegna sértekna, að mér skilst.

Og svo að lokum, af því að málið er nú þingmanninum skylt, þá fær flugþróunarsjóður 150 millj. kr. núna og er gert ráð fyrir lækkun árið 2025 og 2026. Hvernig í ósköpunum getur þingmaðurinn á endanum stutt slíka þróun í samfélagi sem þarf að berjast af krafti gegn því að byggðaþróun raskist enn meira heldur en hún hefur orðið á síðustu 120 árum?


Ræðumaður: Logi Einarsson

Frú forseti. Ég þakka h. þingmanni fyrir ræðuna. Hann fór um víðan völl eins og gera mátti ráð fyrir. Hann talaði m.a. um hagræðingu í rekstri og ekki ætla ég að gera lítið úr því þegar það er mögulegt og skaðar kannski ekki önnur yfirmarkmið stjórnvalda. Eitt af því sem hefur verið mikið rætt núna í haust er áform mennta- og barnamálaráðherra um sameiningu tveggja framhaldsskóla á Akureyri. Báðir skólarnir hafa í sjálfu sér staðið frammi fyrir því að fjárveitingar hafa vart dugað, ekki einu sinni fyrir hefðbundnu skólastarfi og hvað þá fyrir skólaþróun eða tækjakaupum. Í menntaskólanum t.d. er uppsafnaður halli fyrst og fremst vegna þess að það voru fleiri sem uppfylltu inntökuskilyrðin en það fylgdi ekki fjármagn og það ber að halda því til haga að yfirlýst markmið stjórnvalda er að fjölga, hækka þá prósentu af ungmennum sem sækja framhaldsskóla, fyrir utan auðvitað að okkur fjölgar í landinu.

Ráðherra kynnti áform um sameiningu undir yfirskini framfara og gæðasóknar í skólastarfi en það kom fljótlega í ljós að hann var rekinn til baka með það, viðurkenndi að þetta snerist um skort á fjármagni. Hann staðfesti það í umræðu um stefnuræðu forsætisráðherra í gær þar sem hann talaði um að það væri erfitt að ná fé úr fjármálaráðuneytinu frá samflokksmanni hv. þingmanns. Mín spurning er einföld: Hvernig hugnast hv. þingmanni þessi áform undir yfirskini hagræðingar? Hefur hann áhyggjur af þessu og hvað mun hann gera til þess að tryggja nægt fjármagn þannig að það sé hægt að reka báða þessa öflugu og góðu skóla áfram, þ.e. ef hann er þess þenkjandi?


Ræðumaður: Kristrún Frostadóttir

Virðulegi forseti. Nei, Samfylkingin ber okkur ekki saman við öll lönd í heiminum, við berum okkur saman við Norðurlöndin. Hér bera margir okkur saman við Norðurlöndin, m.a. þegar mikið er talað um vinnumarkaðinn. Það eru hærri skattar á Norðurlöndunum en í öðrum ríkjum. Þar er líka sterkari velferð. Víða í heiminum borgar fólk háa skatta. Ég bjó sjálf í New York og borgaði þar hærri launaskatt en ég borga hér en fékk samt í raun ekkert til baka úr velferðarþjónustunni. Það sem skiptir máli er hvað þú færð fyrir skattana þína, hvernig kaupmáttur þinn er gagnvart húsnæðiskostnaði, hvað þú færð í barnabótum, hvað þú færð í vaxtabótum. Stök mæling á lífsgæðum fólks í formi skattprósentu segir bara ósköp lítið. Forsenda verðmætasköpunar er auðvitað sú að það sé fólk til að sinna þessu, fólk sem hafi heilsu og getu til að taka þátt í atvinnulífinu. Við vitum það vel að þegar voru tekin stór skref hérna á sínum tíma til að styrkja menntakerfið, heilbrigðiskerfið, almannatryggingakerfið og hlutur ríkissjóðs sem hlutfall af vergri landsframleiðslu óx hérna á síðustu öld þá stórjókst líka hagvöxtur vegna þess að mikill fjöldi fólks fór út á vinnumarkað og gat sinnt þessari vinnu. Þetta er samvinnuverkefni. Þetta er ekki svona einhliða. En ég hræðist ekkert umræðuna um þessa pólitík. Ég skil það að fólk sé ósammála um það hvernig það vill að skattkerfið sé sett upp en geta fyrirtækja til að greiða laun er vissulega líka háð velferðarþjónustunni sem er veitt í landinu. Ef það er lítil velferðarþjónusta, ef hún heldur ekki í við kröfur fólks, nútímakröfur fólks, þá kemur það fram í launakröfum á móti og það lendir á minni fyrirtækjunum í landinu, sérstaklega þar sem launakostnaður er hvað mestur. Af því hef ég líka áhyggjur.


Ræðumaður: Kristrún Frostadóttir

Virðulegi forseti. Ég þakka fyrir spurninguna og í rauninni fagna ég þessari umræðu vegna þess að hér kristallast mjög skýr pólitískur ágreiningur um það hvernig við horfum á samfélagið og hagkerfið. Jafnaðarfólk skilur samhengi vinnumarkaðar, fyrirtækja og ríkisins, áttar sig á því að það er heldur ekki gott fyrir fyrirtækin í landinu ef við lendum í vítahring verðbólgu og launahækkana. Það er það sem hefur gerst með litlu fyrirtækin hér í landinu, smærri fyrirtækin sem reka sig með íslenskt vinnuafl og geta ekki úthýst starfsmönnum eða starfsmannakostnaði eða þess háttar. Þegar kjarabætur hafa ekki verið fjármagnaðar, sem hafa komið til þess að styðja við vinnumarkaðinn vegna þess að velferðarkerfið er ekki nógu sterkt, þá hefur það bara lent á fyrirtækjunum hvort sem er. Ég hef ekki áhyggjur af því að það að við hækkum fjármagnstekjuskattinn upp í 25%, sem gerir það samt að verkum að efsta stigið er ekki að fylgja launaskattinum, sem gerir það að verkum að það eru bara efstu tekjuhæstu 10% sem þurfa að borga það, dragi þrótt úr kerfinu. Ég hef frekar áhyggjur af því, miðað við þessar launafreku atvinnugreinar sem við erum að halda uppi, vinnuaflsfrekar greinar sem við erum öll meðvituð um að reiða sig á mikinn mannafla, að ef við ætlum að halda áfram í þessum vítahring launahækkana og verðbólgu þá lendi fyrirtækin fyrst í vanda.


Ræðumaður: Kristrún Frostadóttir

Virðulegi forseti. Já, þetta er kannski helst til skammur tími til að taka umræðu um útlendingamálin. Ég held að allir í þessum sal geti verið sammála um að það er ekki eðlilegt að við séum að eyða 15 milljörðum kr. í að bíða eftir að veita fólki svar. Það eru allir sammála um það. Það eru engir sáttir með þá stöðu mála að fólk þurfi að bíða í marga mánuði eftir já-i eða nei-i. Þannig að allt sem er hægt að gera til að bæta stjórnsýsluna og utanumhald í þessum málaflokki og koma í veg fyrir að það þurfi að eyða 15 milljörðum kr. í að greiða undir fólk sem er ekki búið að fá svar — annars vegar fólki sem á að fá nei vegna þess að það fellur ekki undir skilgreiningar um alþjóðlega vernd, eða fólki sem á að fá já og getur þá komið inn á íslenskan vinnumarkað. Við tökum heils hugar undir áhyggjur af því að þetta taki svona langan tíma og það að málsmeðferðarkostnaður sé að leiða af sér 15 milljarða kostnað í kerfinu sé óásættanlegt. Við erum boðin og búin að taka umræðu um það hvernig við getum stytt málsmeðferðartíma. Þetta er í fanginu á stjórnvöldum sem hafa verið með þennan málaflokk í tíu ár og ekki hægt að ætlast til þess að ég leysi þetta mál hérna á einni mínútu þegar Sjálfstæðisflokkurinn hefur haft tíu ár til þess.


Ræðumaður: Kristrún Frostadóttir

Virðulegi forseti. Ég þakka fyrir góða spurningu hjá hv. þingmanni. Ég er 100% sammála að það er hægt að fara betur með fjármagn í heilbrigðiskerfinu. Það væri til að mynda hægt að byrja með að setja á innra eftirliti á Landspítalanum sem hefur ekki verið gert af þessari ríkisstjórn, þrátt fyrir að hafa margtalað um að það sé leið til að fara betur með fé. Það væri líka hægt að auka rekstrarfjármagn sem fer til Sjúkratrygginga Íslands sem gerir það betra og auðveldara fyrir stofnunina að auka eftirlit með öllum þeim skattpeningum sem renna í gegnum þá stofnun, tugir milljarða króna, hundruð milljarða króna, og hefur verið kvartað yfir. Þannig að það er klárlega hægt að bæta þar úr þörf.

Ég vil líka benda í því samhengi á þá staðreynd að það er margfaldur kostnaður að geyma eldra fólk þessa lands á göngum Landspítala, margfaldur kostnaður á við að vera á hjúkrunarheimili, hvað þá margfaldur kostnaður af því að vera í heimahjúkrun og báðir þeir liðir eru vanfjármagnaðir í þessum fjárlögum. Það eru ekki aukin framlög til heimahjúkrunar. Það heldur ekki í við verðlag í landinu. Það er ekkert átak í heimahjúkrun í þessu landi. Þannig að það er bara heilmargt einmitt sem Samfylkingin telur sig geta gert betur við núverandi fjármagn.


Ræðumaður: Kristrún Frostadóttir

Virðulegi forseti. Leikskólamálin eru vissulega áskorun, þau eru það í flestum sveitarfélögum hér á höfuðborgarsvæðinu. Ég held að það geti allir á barneignaraldri, sem eru með börn, vitnað um. Ég ætla samt að fá að halda því til haga að fyrirrennari Samfylkingarinnar var sá sem kom á því fyrirkomulagi sem núna er til staðar varðandi dagvistun barna þar sem áður var ekki auðvelt að koma börnum að.

Staðreynd málsins er þessi að það sem hefur reynst erfitt í mönnun er launaliðurinn. Það er vegna þess að það var ekki vilji og hefur verið erfitt að hækka lægstu laun, til að mynda leikskólakennara. Tökum sem dæmi baráttuna sem átti sér stað hjá Eflingu í Reykjavíkurborg sem var nú heldur betur mótmælt hér víða og þegar Reykjavíkurborg féllst á þær kröfur sem m.a. hækkuðu launalið þeirra, sem er 60% af gjöldum sveitarfélaga, þá var talað um lélegan rekstur Reykjavíkurborgar.

Að halda því fram að mönnunarvandinn í leikskólunum úti um allt land, og sérstaklega á höfuðborgarsvæðinu, tengist ekki launamálum, sem í grundvallaratriðum er pólitískt málefni, hvernig við sköpum sess og svigrúm hjá sveitarfélögum til að fjármagna þann lið,  er fáránleg framsetning. Við vitum að þetta er vandi alls staðar.




Ræðumaður: Kristrún Frostadóttir

Virðulegi forseti. Kjarapakki Samfylkingarinnar liggur nú bara á heimasíðu flokksins. Þetta eru opinberar upplýsingar, pakki sem við lögðum fram síðasta haust, eða fyrir síðustu fjárlög, og svo verkefnalisti í vor. Við erum að tala um afmarkaðar aðgerðir sem snúa að ástandinu eins og það er í dag, ekki heildarendurskipulagningu á skattkerfinu sjálfu. Fjármögnunin á bak við þetta var m.a. að hækka fjármagnstekjuskatt úr 22% í 25%. Það er talað um að við getum fengið 5 milljarða út úr þessari aðgerð. Það er eitthvað sem fjármálaráðuneytið hefur sjálft skoðað og benti á að vegna breytinga í tengslum við reglur á fjármagnstekjuskatti myndi þessi breyting aðeins snerta tekjuhæstu 10% í landinu.

Við erum líka að tala um að taka til baka hluta af hækkun bankaskattsins á sínum tíma til að fjármagna þessar breytingar hjá okkur. Við höfum einnig talað fyrir álagi á stærstu útgerðirnar í landinu í því samhengi og að lokum, breytingar á hinu svokallaða ehf.-gati sem gerir fólki kleift að telja launatekjur fram til fjármagnstekna. Við höfum þannig verið mjög skýr með hvar við viljum sækja þessar tekjur til skamms tíma.


Ræðumaður: Kristrún Frostadóttir

Virðulegi forseti. Já, það er viðbótarkrafa á ráðuneytin. Það voru líka þó nokkrir milljarðar sem fóru í að fjölga hér ráðherrastólum. Þetta hljómar kannski ekki merkilegt í stóru myndinni en í ljósi þeirra stóru talna sem er verið að leggja fram — voru það ekki 5, 6 milljarðar sem á að spara í launalið? Þetta er svipuð tala og var sett inn í ný ráðuneyti hérna á sínum tíma. Þetta er auðvitað bara broslegt í því samhengi.

Að því sögðu ætla ég ekki að láta stilla mér upp við vegg, eins og Samfylkingin sé á móti erfiðum hagræðingarákvörðunum í rekstri ríkissjóðs. Við erum bara að reyna að beina umræðunni inn í almenna pólitíska orðræðu sem snýr að velferð og sköttum. Þegar við erum að tala um aðhald þá viljum við að það komi fram, eins og allir hagfræðingar í landinu vita, að það er til aðhald á fleiri stöðum en á útgjaldahliðinni og það er alveg hægt að sækja tekjur þar sem svigrúm er þessa dagana. En það er einfaldlega ekki vilji til þess að gera það og þar getum við vel tekist á. Samfylkingin óttast ekki þá umræðu eins og sumir held ég að haldi.


Ræðumaður: Kristrún Frostadóttir

Virðulegi forseti. Já, það hlaut að koma að því: Reykjavíkurborg er komin inn í salinn. Til að byrja með vil ég taka fram að við höfum ekkert á móti einstökum hagræðingaraðgerðum. Heldurðu að Samfylkingin setji sig eitthvað upp á móti hagkvæmari innkaupum, minni rekstrarkostnaði almennt, að hún vilji að það sé  óþarfastarfsfólk einhvers staðar í efstu lögum? Það höfum við ekki gert. Það sem við erum einmitt að halda fram er að þetta er ekki pólitísk stefna, þetta ætti að vera bara eilífðarverkefni ríkisins. Þetta er ekki eitthvað til að tromma með upp á mörgum blaðamannafundum. Það er engin pólitík í því að reka hlutina vel. Við erum að reyna að tala um pólitískar áherslur, skatta, hvernig þú fjármagnar velferðarkerfið. Ekki hagræðingu í tölvukerfum. Það geta allir tekið undir það.

Varðandi stöðuna í Reykjavík. Við gætum átt langar samræður um tekjuskiptingu ríkis og sveitarfélaga um vanfjármögnun málaflokks fatlaðs fólks. Við getum líka horft á skuldatölur í nágrannasveitarfélögum. Við getum horft á rekstraryfirlit í öðrum sveitarfélögum sem eru að detta inn þannig að við vitum vel að staðan sem er uppi í Reykjavík varðandi leikskólamálin er ekki bara tengd stöðunni í Reykjavík heldur almennt stöðu sveitarfélaganna sem ríkið hefur mikið um að segja.


Ræðumaður: Kristrún Frostadóttir

Virðulegi forseti. Hvert erum við komin í íslenskri pólitík þegar lausnin á ójafnvægi í efnahagslífinu, sem á rætur sínar að rekja til óheildstæðrar atvinnu- og velferðarstefnu, er að hagræða í efsta stjórnsýslustiginu? Það hlýtur að vera eilífðarverkefni, virðulegi forseti, að tryggja að ríkið sé rekið með hagkvæmum hætti, að við séum ekki að sóa peningum, en er það pólitísk stefna að koma í veg fyrir sóun? Til viðbótar við slíka hagræðingu er ráðist í enn hærri flata aðhaldskröfu þar sem hert er með almennum hætti að málaflokkum. Aðhaldskrafa sem þessi heggur hægt en örugglega að getu margra stofnana til að reka sig en uppsetningin er þó með þeim hætti að hæstv. ráðherra og ríkisstjórnin, ef hún kom nálægt þessum fjárlögum yfir höfuð, kemur sér undan því að taka raunverulega ákvörðun um veikingu þeirra. Gott dæmi um þetta er Fangelsismálastofnun sem var komin í öngstræti fyrir síðustu áramót með fangelsin í landinu eftir margra ára aðhaldskröfu, sem þurfti svo að bjarga á síðustu stundu.

Svona aðhald er stefnulaust. Svona aðhald hefur sýnt sig að leiðir ekki til skilvirkni í rekstri ríkisins í langflestum tilvikum. Oftar en ekki skapar þetta stefnulausa aðhald meiri kostnað síðar meir. Þetta vita allir sem hafa rætt við ráðuneyti um slíka aðhaldskröfu. Hún er langoftast leyst með því að fresta verkefnum, ekki með því að leysa þau með ódýrari hætti, eða að sleppa viðhaldi. Við þekkjum öll afleiðingar af slíku viðhaldsleysi hér í samfélaginu.

Það væri þó ósanngjarnt af mér að halda því fram að um enga ákvarðanatöku sé að ræða, enda felur þessi almenna aðhaldskrafa í sér útfærslu á 9 milljörðum sem átti að finna í formi afkomubætandi ráðstafana samkvæmt núgildandi fjármálaáætlun. Þessar afkomubætandi ráðstafanir áttu að skiptast milli tekju- og gjaldahliðar en hæstv. ráðherra lætur aðhaldið allt birtast á útgjaldahlið. Þar má finna hans pólitík, sem er gott og vel. Tekjuhliðin er ósnert.

Mig langar að koma aðeins inn á það sem hæstv. fjármálaráðherra sagði hér varðandi umrædda 17 milljarða og að lítið væri verið að gera úr því. Ég man ekki betur en að á undanförnum misserum, sérstaklega eftir að Samfylkingin fór að leggja fram sinn kjarapakka og verkefnalista, hafi komið fram athugasemdir frá hæstv. fjármálaráðherra um að allar tillögur undir 25 milljörðum kr. væru ekki þess virði að ræða hér í þingsal. Núna eru þessir 17 milljarðar efni endurtekinna kynninga og blaðamannafunda.

Það er enginn að gera athugasemd við það að verið sé að hagræða í stjórnsýslu. Ég fagna því ef þetta er raunverulega staðan, að það megi sameina innkaup, minnka ferðakostnað. Hver getur sett sig upp á móti því að það sé verið að fækka stöku sérfræðingum hér og þar? Það sem við í Samfylkingunni erum að tala um er ekki að þetta sé í sjálfu sér athugavert heldur að stefnumótunin snúist um þetta og það sé ekki vilji til að horfast í augu við það að mögulega þarf að koma inn með kjarapakka sem er fjármagnaður til þess að vinda ofan af núverandi þróun. En ég ætla að tala aðeins meira um það síðar.

Virðulegi forseti. Ég verð þó að ítreka að það er í besta falli broslegt að sjá hæstv. fjármálaráðherra stíga fram og ráðast á þessa verðbólgu með því einmitt að hagræða í efsta laginu, með því að segja upp fólki sem sér um samræmingu hjá hinu opinbera, eftir að nokkrum milljörðum var varið í fjölgun ráðuneyta til að samræma betur þessa ríkisstjórn. Hvernig er með launaliðinn á þeim vígstöðvum þessa dagana? Vel má vera að hagræðingar sé þar þörf en höfum í huga að stóru tölurnar er ekki að finna hjá sérfræðingunum í stjórnsýslunni. Stærstu kostnaðartölur ríkisins, eins og hér hefur áður komið fram, eru launakostnaður. Það eru laun hins almenna opinbera starfsmanns, fólks sem starfar ekki við hlið ráðherra eða í efstu lögunum og launakröfur þessa fólks eru beintengdar velferðarstefnunni sem þessi ríkisstjórn stundar. Það, virðulegi forseti, er samhengi hlutanna. Gott og vel, sinnið almennri hagræðingu, það gerir enginn athugasemd við betri innkaup eða minni ferðakostnað. Ef þið eruð með aukasérfræðing eða aðstoðarmann í ykkar störfum gerir enginn athugasemd við slíka hagræðingu, en stóru tölurnar liggja ósnertar og með áframhaldandi andvaraleysi í stórum málaflokkum mun þrýstingurinn aðeins aukast á þann útgjaldalið. Niðurstaðan verður verri velferð og illa rekið ríki.

Ef til vill er þetta aðeins í samræmi við nýleg ummæli hæstv. fjármálaráðherra um að það sé ekki hlutverk ríkisstjórnarinnar að vinna bug á verðbólgunni. Þarna kemur hæstv. ráðherra upp um sig hvað varðar samhengi hlutanna. Slíkur flótti undan ábyrgð á stjórn efnahagsmála er ekki til þess fallinn að vekja traust eða slá á verðbólguvæntingar hjá aðilum vinnumarkaðarins.

Hvernig telur þessi ríkisstjórn það t.d. leggjast í íslenskan almenning að enn eitt árið í röð er eitt af grundvallarmálum hins hefðbundna heimilis hliðarsett í nafni fjárskorts? Umönnun eldra fólks er í fangi flestra fjölskyldna hér á landi með einum eða öðrum hætti. Gríðarlegt álag hefur fylgt vanfjármögnun þessa málaflokks fyrir margar fjölskyldur í landinu, vinnandi fólk sem margt hvert er líka með börn á heimilinu.

Þegar vitnað er til hjúkrunarrýma sem ekki tekst að byggja er talað um mikilvægi heimahjúkrunar enda mun ódýrari kostur fyrir heilbrigðiskerfið. En þetta heimahjúkrunarátak kemst aldrei af stað. Þetta sjáum við svart á hvítu í svari hæstv. heilbrigðisráðherra við fyrirspurn minni um málaflokkinn og jafnframt í núverandi fjárlögum. Á næsta ári er samdráttur að raunvirði í málaflokki heimahjúkrunar — samdráttur. Þá er gripið til þess ráðs að benda á endurhæfingarúrræði, þau muni leysa vandann. En, nei, þar heldur fjármagnið heldur ekki í við verðlag í ár.

Tökum annað dæmi, virðulegi forseti, sem er hið meinta barnabótaátak ríkisstjórnarinnar. Það fylgir ekki sögunni þegar milljarðarnir eru taldir upp í samhengisleysi eins og ítrekað er gert, að umræddar tölur eru við það að fuðra upp í verðbólgu. Staðreyndin er þessi: Útgreiddar barnabætur á næsta ári verða í raun sögulega lágar. Í hlutfalli við landsframleiðslu hafa barnabætur ekki verið lægri á þessari öld. Framlagið sem stjórnarliðar stæra sig af heldur ekki í við verðbólguna sem ríkisstjórnin treystir sér ekki til að taka á. Í Danmörku eru barnabætur um 0,8% af landsframleiðslu, um 0,6% í Finnlandi og Svíþjóð. Með aðgerðum ríkisstjórnarinnar, sem eiga að umturna barnabótakerfinu á Íslandi, er framlagið 0,35% af landsframleiðslu. 0,35%, virðulegi forseti, sem er lægsta hlutfallið á öldinni og langt frá því að vera umfang sem hægt er að stæra sig af. Þetta er í engu samhengi við það sem þekkist á Norðurlöndunum og án þessarar aðgerðar núna hefði hlutfallið hrunið. Þetta er í besta falli björgunaraðgerð til að koma í veg fyrir að ríkisstjórnin gangi endanlega frá barnabótakerfinu.

Staðreyndin er sú að þetta barnabótaútspil hefur frá upphafi verið bókhaldsbrella. Mörgum milljörðum var skellt fram í fjölmiðlum án samhengis. Fyrst var þetta 5 milljarða kr. viðbót við kerfið. Svo kom í ljós að í raun voru þetta bara 2 milljarðar til viðbótar því að ríkisstjórnin hafði reiknað sig niður á fjölda fjölskyldna sem hefði verið hent út úr kerfinu vegna úreltra skerðingarmarka og kynnti það sem ákvörðun, að halda þeim inni í kerfinu. Þar fundust 3 milljarðar.

Ríkisstjórnin hefur með öðrum orðum skapað væntingar langt umfram raunveruleikann um að styrkja eigi barnabótakerfið miðað við núverandi stöðu. En þetta mun fólk auðvitað átta sig á og er búið að átta sig á þegar það sér að upphæðirnar detta ekki í hús.

Þá er það húsnæðisátakið sem sífellt er verið að kynna, virðulegi forseti. Loksins kemur fjárframlagið, og því ber að fagna, sem hæstv. innviðaráðherra hefur talað um í nokkur ár að verða og loksins á að byggja þessar 1.000 íbúðir á ári sem búið er að kynna þó nokkrum sinnum. Langt er síðan kynnt var áætlun um uppbyggingu á 4.000 íbúðum á ári og að þriðjungur ættu að vera á félagslegum forsendum. Það hefði þýtt 1.300 íbúðir með stuðningi hins opinbera en raunin er sú að uppbygging íbúða hefur verið víðs fjarri þessu markmiði hingað til. Auðvitað má vona það besta og það gerum við öll. En ríkisstjórnin er ekkert að boða neitt átak í uppbyggingu heldur aðeins að klóra í bakkann með fyrri plön.

Þetta eru bara nokkur dæmi, virðulegi forseti, um samhengi hlutanna sem jafnaðarfólk skilur og leggur áherslu á, enda förum við út og tölum við fólkið í landinu. En þessi ríkisstjórn virðist ekki skilja að streita á heimilum væri minni ef áhyggjur af umönnun foreldra, áhyggjur af húsnæðiskostnaði og áhyggjur af kostnaði barna væru minni. Þetta eru hlutir í daglegu lífi fólks sem ríkisstjórnin virðist ekki tengja við. Svona streita skilar sér í óróa á vinnumarkaði. Fólk sækir kröfur sínar til vinnuveitenda því að velferðarkerfið stendur ekki með því og þær kröfur skila sér beint í fangið á ríkinu að lokum.

Þetta samhengi skiptir máli, virðulegi forseti. Þetta snýst ekki bara um endalaus útgjöld velferðarsinna í landinu heldur langtímarekstur ríkissjóðs. Þess vegna mun ekkert breytast fyrr en grundvallarbreyting verður á þessum rekstri, fyrr en endurskoðun á sér stað á skattkerfinu með áherslu á aukið réttlæti í því hvernig byrðarnar skiptast og jafnframt á áherslu á getu kerfisins til að standa undir nútíma velferðarþjónustu, fyrr en við ræðum um hvað við skuldum hvert öðru í þessu samfélagi, fyrr en skilaboð berast frá þeim sem stjórna um að enginn komist neitt einn í þessu samfélagi.

Það þarf að endurskoða hvernig þjónusta við þorra almennings er veitt. Það þarf að skoða hvort prósentulækkanir í stökum skattþrepum hafi raunverulega bætt lífsgæði fólks sem á móti stendur frammi fyrir vanfjármagnaðri velferð og núna blússandi verðbólgu vegna þessarar vanfjármögnunar. Það þarf að skoða hvort ákvarðanir núverandi ríkisstjórnar í skattamálum hafi raunverulega bætt stöðu lítilla og meðalstórra fyrirtækja sem selja fyrst og fremst vörur og þjónustu á innlendum markaði og hafa fyrst og fremst íslenska launþega í vinnu á íslenskum launatöxtum. Ákvarðanir ríkisstjórnarinnar hafa þrýst á launakröfur fólks því að grunnurinn er holur, því að velferðarþjónustan er ekki í takt við nútímakröfur og húsnæðismálin í ólestri. Ábyrgðinni á að viðhalda grunnþörfum fólks hefur verið útvistað til fyrirtækjanna í landinu, til verkalýðshreyfingarinnar sem sækir sitt fyrir vinnandi fólk því að velferðin er brostin. Nú þarf allt að koma úr launaumslaginu í staðinn fyrir að samtryggingin sé styrkt, velferðin sé styrkt.

Afleiðingin af þessu er þrýstingur á launalið umræddra fyrirtækja, þrýstingur á launalið ríkissjóðs og sveitarfélaga sem er langstærsti staki útgjaldaliður umræddra aðila. Þetta er samhengi hlutanna. Þetta er skammsýni en fyrst og fremst er þetta birtingarmynd stjórnmálastefnu sem er komin í þrot, kreddu um hlutverk ríkisins.

Þess vegna, virðulegi forseti, stöndum við hér í dag og rökræðum um nokkra milljarða hér og þar í sparnaðaraðgerðum ríkissjóðs í efsta laginu, 17 milljarða sem ekki þóttu merkilegir fyrir ári síðan, en eru nú Alfa og Omega kynningarefnis hæstv. fjármálaráðherra. Við ræðum sparnaðaraðgerðir í frestuðum fjárfestingum og aukinni aðhaldskröfu sem er flöt og óútfærð á flestum stöðum. Aðhaldskrafa sem stefndi fangelsum landsins og löggæslunni í fyrra í þrot og þurfti þá að bakka með. Ætli við stöndum frammi fyrir sömu stöðu í öðrum málaflokkum núna um jólin þegar við fáum ráðuneytin inn til okkar í fjárlaganefnd? Aðgerðir boðaðar fyrir heimilin, uppblásnar, samhengislausar, milljarðar taldir upp sem þýða ekkert í stóra samhenginu fyrir hinn almenna vinnandi mann, slengt fram á þessu formi sem er svo illskiljanlegt.

Við í Samfylkingunni hefðum viljað sjá ákvarðanir í skattamálum, ákvarðanir um alvörutekjuöflun þar sem svigrúm er í dag en einnig kjark til að endurskoða skattkerfið í heild sinni til að tryggja langtímafjármögnun velferðarinnar, til að koma í veg fyrir þennan verðbólgu- og launavítahring sem búið er að draga íslenska launþega og smærri rekstraraðila inn í.

En við jafnaðarfólk munum ekki hafa áhrif á grundvallarstefnu þessarar ríkisstjórnar. Þar liggur okkar stærsti pólitíski ágreiningur í dag og þar þarf nýja ríkisstjórn til.

Okkur er aftur á móti umhugað um fólkið í landinu. Eins og staðan er í dag þá er mikilvægt að þar til breyting verður á stjórnarfari, þar til fólkið í landinu fær nýja ríkisstjórn, þá komum við með eitthvað að borðinu sem hægt er að samþykkja í þinginu núna fyrir jól til að stuðla að ró á vinnumarkaði. Við munum áfram leggja fram tillögur okkar um fullfjármagnaðan kjarapakka, sama litla kjarapakka í kringum 20 milljarða, sem þótti svo ómerkileg viðbót við fjárlögin í fyrra. Engin heljarstökk. Við erum ekkert að fara í neinar byltingar, við höfum hvorki vald til þess né vilja, en það er merki til hins almenna borgara um að það sé víst hægt að leggja eitthvað inn í umræðuna.

Gott dæmi um þetta, virðulegi forseti, er ein af tillögum í kjarapakka Samfylkingarinnar, sem ríkisstjórnin féllst á í fyrra, um að hækka vaxtabætur til millitekjufólks með því að hækka eignaskerðingarmörk í vaxtabótakerfinu um 50%, þótt ríkisstjórnin hafi auðvitað ekki viljað fjármagna þá aðgerð eins og réttast hefði verið að gera. Allt tal um útgjaldaflaum þeirra sem vinstra megin eru við hæstv. fjármálaráðherra er svolítið kómískt í ljósi þess að það er aldrei vilji til að fjármagna neinar einustu kjaraaðgerðir sem síðan er ýtt í gegnum þingið rétt fyrir jól.

Nú hefur komið í ljós að áhrif þessarar aðgerðar voru veruleg fyrir skuldsett heimili og einkum ungt fólk og skilaði að meðaltali 90.000 kr. til heimila sem hafa fengið vaxtabætur. Að auki var komið í veg fyrir að hátt í 5.000 heimili fengju engar vaxtabætur.

Samfylkingin mun halda áfram að kalla eftir kjarapakka en allar aðgerðir til að verja heimilisbókhald fólks þarf að fjármagna að fullu til að vinna gegn verðbólgu. Það hefur ríkisstjórnin ekki viljað gera og höldum því til haga. Við munum líka grandskoða heilbrigðismálin og leggja inn okkar tillögur til skamms tíma.

En eins og ég sagði hér áður: Það sem við getum ekki gert er að breyta stefnu þessarar ríkisstjórnar í stóra málinu, hvernig ríkið er rekið og fjármagnað, hvernig stuðlað er að jafnvægi meðal atvinnugreinar og hvernig velferðin er fjármögnuð. Til þess þarf að breyta um ríkisstjórn. Við verðum auðvitað klár þegar kallið kemur og við verðum búin að leggja fram okkar tillögur að umbótum í stóru málunum líkt og stendur til á þessum þingvetri, enda er það von og markmið okkar að þegar stjórn jafnaðarfólks hefur verið við lýði í nokkur ár þurfi ekki þessi stöðugu inngrip í kjarasamningsviðræður sem hæstv. fjármálaráðherra er svona ósáttur við. Við stæðum ekki í þessum sporum, að eiga í þessum viðræðum og umræðum um aðkomu ríkisins að kjarasamningum, ef grunnvelferðin væri í lagi. Ef við værum með virka velferðarstefnu til lengri tíma þá myndi það stuðla að ró á vinnumarkaði og bættu rekstrarumhverfi smærri fyrirtækja. Það myndi leiða til þess að við þyrftum ekki alltaf að vera með þessi útspil ríkisins sem koma alltaf á síðustu stundu, rétt fyrir jól, og að kjarabætur séu ekki alltaf sóttar nær einvörðungu í gegnum launaliðinn þessa dagana. En, virðulegi forseti, við erum ekki komin á þann stað.


Ræðumaður: Kristrún Frostadóttir

Virðulegi forseti. Það er enginn að gera lítið úr 17 milljarða aðhaldi.    Það er einfaldlega verið að benda hér á að það er verið að eyða jafn hárri    ef ekki hærri tölu í umfram launahækkanir vegna þess að aðilar vinnumarkaðarins    upplifa ekki að velferðin sé að vinna með þeim. Einmitt vegna þess að við    í Samfylkingunni erum meðvituð um meðferð fjármagns ríkisins þá erum    við að benda á þá furðulegu staðreynd að það er verið að spara á einum    stað til þess eins að fá þessar launahækkanir í fangið síðar. Það    er verið að spara 17 milljarða, þar af nokkra milljarða í æðstu og efstu    stjórnsýslulögunum til þess eins að fá allan vinnumarkaðinn, opinbera vinnumarkaðinn,    í fangið. 30% af útgjöldum ríkissjóðs eru launagjöld. 60% af útgjöldum sveitarfélaga    eru launagjöld. Ef ekki er haldið aftur af þessum hækkunum með því    að koma til móts við kröfur verkalýðshreyfingarinnar og hins almenna launamanns    þá fáum við þetta í fangið.

En það breytir því ekki að spurningunni hér hefur    ekki verið svarað, nema þetta hafi einfaldlega verið staðfesting á því að    það komi ekkert meira núna í aðdraganda kjarasamninga þrátt fyrir að hæstv.    forsætisráðherra hafi í gærkvöldi verið að ræða um að það væri verið    að vinna að tillögum til að koma með inn í kjarasamninga. Þannig að ég velti    fyrir mér: Hvort er rétt? Er eitthvað á leiðinni eða ekki? Ég vek athygli á því í þessu    samhengi af því að það er verið að tala um vilja einstakra stjórnmálaflokka    til að útdeila réttindum.

Nú er mikið talað af þessari ríkisstjórn um vinnumarkaðsmódelið    á Norðurlöndunum, mikið talað um skynsamlegar, hóflegar og hófsamar launahækkanir    þar. Þar eru skattprósentur allt öðruvísi. Velferðarmódelið er allt öðruvísi.    Barnabætur, allt öðruvísi. Og það er tómt mál að tala um skynsamlegar launahækkanir    ef ekki er farið í að skoða þessi tæki. Þannig að ég ítreka spurningu mína:    Þýðir þetta að hæstv. fjármálaráðherra taki ekki undir það sem hæstv.    forsætisráðherra sagði í gær um að það kæmu frekari kjarabætur núna fyrir    jól?


Ræðumaður: Kristrún Frostadóttir

Virðulegur forseti. Launaliðurinn er einn stærsti útgjaldaliður ríkisins, um þriðjungur útgjalda, og mun hærri hjá sveitarfélögum enda grunnvelferðarþjónustan mannaflsfrek. Við vitum líka að launahlutfall er hátt hjá fyrirtækjum landsins og partur af ástæðunni er sú að þegar velferðin stendur ekki undir grunnkjörum fólks leitar það í ríkara mæli til vinnuveitanda til að styrkja kjörin. Þegar húsnæðiskostnaður rýkur upp úr öllu valdi, þegar barnabætur eru í lágmarki og leiguverð hátt, þegar það þarf að minnka við sig starfshlutfall til að sinna öldruðum foreldrum, því heimahjúkrun er vanfjármögnuð og hjúkrunarrými vandfundin, þá snýr fólk sér að launaliðnum.

Undanfarna daga, eða reyndar undanfarna mánuði ef við teljum allar kynningar ríkisstjórnarinnar á þessum sömu tölum með, hefur verið rætt um hið 17 milljarða kr. aðhald. Skoðum eitt samhengi: Kostnaður ríkissjóðs vegna launahækkana í fyrra var 25 milljarðar kr. Það voru tæplega 9 milljarðar umfram það sem upphaflega var búist við. Á næsta ári er gert ráð fyrir 20 milljörðum kr. vegna launahækkana. Við þetta bætist svo annað eins vegna hærri verðbólgu sem nú vindur upp á sig. Þarna má margtelja þessa 17 milljarða sem hæstv. ríkisstjórn kynnir nú sem aðgerðir í aðhaldi.

Punkturinn minn er þessi, virðulegi forseti: Það er til einskis að ætla að setja velferðina á ís til að hagræða í rekstri. Ríkið fær þetta bara í fangið í hærri launakröfum og verðlagshækkunum og eftir situr hinn almenni launamaður með verri velferð og illa rekið ríki. Því hlýt ég að spyrja hæstv. ráðherra, í ljósi yfirlýsinga forystufólks verkalýðshreyfingarinnar um að ekkert sé í þessum fjárlögum til að styðja við kjarasamninga, hvort hann telji skynsamlegt að fara inn í veturinn með þetta upplegg, hvort við eigum von á frekara hringli með fjárlög núna í aðdraganda 2. umr. og hvort við munum ekki sjá endanlega útgáfu fyrr en rétt fyrir samþykkt fjárlaga.




Ræðumaður: Jóhann Páll Jóhannsson

Það er óréttlátt, virðulegi forseti, að fólk sem glatar starfsgetunni, veikist eða lendir í slysi sé dæmt til ævilangrar fátæktar. Þannig á Ísland ekki að vera. Það er líka óréttlátt að barn fái ekki að æfa íþróttir eða læra á hljóðfæri vegna fjárhagsstöðu foreldra sinna. Það er óréttlátt að öldruð kona sem hefur unnið slítandi störf um langa ævi fái ekki pláss á hjúkrunarheimili þegar hún þarf sárlega á því að halda. Þannig á Ísland ekki að vera og þannig þarf Ísland ekki að vera því kerfin okkar eru mannanna verk og það er í okkar valdi að breyta þeim.

Við í Samfylkingunni höfum verið algerlega skýr með það hver við erum og fyrir hvað við stöndum, hvað er í forgangi hjá okkur og hvað ekki. Það er efnahagur og öryggi fólks sem er númer eitt, tvö og þrjú.

Hæstv. fjármálaráðherra sagði hér áðan að hann væri að verja kaupmáttinn. En ég hef fréttir að færa ráðherra: Kaupmáttur ráðstöfunartekna fer rýrnandi um þessar mundir. Þetta er staðreynd og æ fleiri eiga erfitt með að ná endum saman. Við erum á fullri ferð, sagði hann, hreykti sér af því að við værum á fleygiferð. En þetta er vandinn, virðulegi forseti. Það er eins og ráðherrann sjái það ekki að ofþanið hagkerfi er vandinn sem veldur verðbólgu og vaxtahækkunum og bitnar á lífskjörum fólksins í landinu.

Við í Samfylkingunni gefum engan afslátt af kröfunni um samtryggingu og mannlega reisn. Við lítum ekki í hina áttina þegar börn með þroskafrávik eru látin bíða meira en ár eftir þjónustu í einu ríkasta samfélagi heims. Við sættum okkur ekki við bilað almannatryggingakerfi, að kjör öryrkja og aldraðra dragist aftur úr launaþróun ár eftir ár eins og gerst hefur í tíð þessarar ríkisstjórnar.  Afkomuöryggi, húsnæðisöryggi, öruggt aðgengi að heilbrigðisþjónustu.

Við unum því ekki að frítekjumarki lífeyristekna sé ríghaldið í 25.000 kr. og hver einasta króna umfram það komi til skerðingar á greiðslum Tryggingastofnunar. Þannig viljum við ekki hafa almannatryggingakerfið okkar því við eigum að geta verið stolt af því, stolt af því að búa í velferðarþjóðfélagi þar sem borin er virðing fyrir fólki og framlagi þess.

Ef þú átt erfitt með að ná endum saman þá skaltu vita að Samfylkingin stendur með þér. Ef þú ert að sligast undan efnahagsóstjórninni í landinu, hækkandi verðbólgu og hækkandi vöxtum, þá skaltu vita að þingflokkur jafnaðarmanna vinnur fyrir þig. Þess vegna lögðum við til og fengum samþykkt hér í þingsal að vaxtabætur voru hækkaðar og víkkaðar út til 4.000 heimila sem ellegar hefðu engan stuðning fengið því það er heimilisbókhaldið sem okkar pólitík snýst um, hvernig fólk hefur það frá degi til dags. Afkomuöryggi, húsnæðisöryggi, öruggt aðgengi að heilbrigðisþjónustu.

Forseti. Við þurfum líka að eiga samtal um öryggi í hefðbundnari skilningi þess orðs. Og hér skulum við vera algerlega skýr. Samfylkingin gerir fortakslausa kröfu um lög og reglur. Við unum því ekki að löggæslan í landinu sé fjársvelt, að lögreglumönnum fari fækkandi miðað við höfðatölu. Við unum því ekki að menn sem hafa verið dæmdir fyrir glæpi gangi lausir án refsingar vegna þess að það er ekki pláss í fangelsum. Þannig á Ísland ekki að vera.

Við gefum engan afslátt af mannréttindum. Við unum því aldrei að manneskja þurfi að óttast um öryggi sitt og tilverurétt vegna þess hver hún er. Þannig á Ísland ekki að vera. Þannig þarf Ísland ekki að vera.

Við getum gert svo miklu betur. Við getum staðið undir nafni sem sterkt velferðarþjóðfélag þar sem öryggi og virðing er í öndvegi. En þá þurfum við líka að hafa kjark til að taka stórar ákvarðanir. Við þurfum að hafa kjark til að afla tekna og styrkja grunninn, brjóta upp fákeppni og klíkuræði, taka stjórn á heilbrigðiskerfinu okkar svo allir, ekki bara sumir, búi við öryggi. Þannig á Íslandi að vera og þangað skulum við stefna, stolt og glaðbeitt, áfram gakk.


Ræðumaður: Kristrún Frostadóttir

Virðulegi forseti. Góðir landsmenn. Fólkið í landinu getur treyst því að Samfylkingin tekur örugg skref. Þannig vinnum við og þannig munum við stjórna, fáum við til þess traust í næstu kosningum. Samfylkingin fer ekki í heljarstökk. Við rjúkum ekki upp út af minnstu málum. Við látum ekki slá okkur út af laginu. Við erum Jafnaðarflokkur Íslands. Það er okkar að veita fólki öryggi og fullvissu um að við getum stjórnað í þágu þjóðar; staðið vörð um það sem fólki er kærast.

Nú er kjörtímabilið hálfnað og þá má spyrja: Hefur ríkisstjórnin notað þennan tíma til góðs fyrir fólkið í landinu? Það fer mikil orka í að rífast innbyrðis og reyna að láta stjórnmálin snúast um eitthvað allt annað en það sem raunverulega brennur á fólkinu í landinu.

Samfylkingin tekur ekki þátt í þessu. Í sumar vorum við að hugsa um heilbrigðismál og vinna úr upplýsingum frá hátt í 40 opnum fundum með almenningi um land allt og öðru eins af fundum á vinnustöðum, með fólki á gólfinu og sérfræðingum um heilbrigðiskerfið. Við viljum mæta til leiks með raunsæjar lausnir sem endurspegla þau skref sem meiri hluti þjóðar vill að verði tekin í grundvallarmálaflokkum.

Fólkið í landinu skilur vel að það er ekki hægt að gera allt. Það vill bara að stjórnmálafólk sé hreinskilið um þá vegferð sem það treystir sér í. Eða eins og ágætur maður sem ég rakst á á kaffihúsi um daginn sagði við mig: Maður gerir ekki miklar kröfur til stjórnmálamanna, bara að þau geri það sem þau segjast ætla að gera.

Þess vegna höfum við í Samfylkingunni viðurkennt að það þarf að forgangsraða, bæði á næsta kjörtímabili og í þeirri undirbúningsvinnu sem flokkurinn hefur þegar hafið með fjölda fólks um land allt. Það er efnahagur, velferð og öryggi fólks sem er númer eitt, tvö og þrjú hjá okkur.

Góðir landsmenn. Fyrir lok þessa mánaðar mun Samfylkingin kynna: Örugg skref í heilbrigðis- og öldrunarmálum. Verklýsing fyrir nýja ríkisstjórn, fimm þjóðarmarkmið í þessum veigamikla málaflokki, sem stendur fólki svo nærri frá degi til dags, ásamt aðgerðum,  öruggum skrefum í rétta átt sem Samfylkingin vill stíga í nýrri ríkisstjórn að loknum næstu kosningum. Við höfum hlustað, meðtekið og sett á blað hvernig við viljum tryggja að grunnurinn sé í lagi, að fólk finni fyrir öryggi hvar sem það býr og hafi fastan tengipunkt við heilbrigðiskerfið, hvernig við drögum úr skriffinnsku og tryggjum að heilbrigðisstarfsfólk hafi meiri tíma með sjúklingnum, svo dæmi séu nefnd.

Þetta er það sem við erum að gera á meðan ríkisstjórnin er upptekin við að rífast við sjálfa sig um sín eigin sjálfsköpuðu vandamál, sitt eigið stjórnleysi í útlendingamálum, sitt eigið virkjanastopp og sitt eigið endalaus hringl með hvalveiðar. En það eina sem ríkisstjórnin virðist vera algjörlega sammála um innbyrðis er að halda áfram að reka skaðlega efnahags- og velferðarstefnu sem grefur undan stöðugleika og bítur í skottið á sér.

Þetta blasti við landsmönnum síðast í gær, þrátt fyrir ítrekuð loforð hæstv. ráðherra um bót og betrun þegar kemur að stjórn efnahagsmála. Fjárlögin afhjúpa þau. Ríkisstjórnin heldur sig við óbreytta stefnu frá fjármálaáætlun í vor og árið þar á undan, að því er virðist óháð aðstæðum í samfélaginu, á tímum viðvarandi verðbólgu og eftir fjórtán vaxtahækkanir í röð. Þannig kallar ríkisstjórnin enn hærri vexti yfir heimilin með því að velta allri ábyrgð á baráttunni við verðbólguna í fang Seðlabankans.

En það sem er alvarlegast er að úrræðaleysi ríkisstjórnarinnar kyndir undir óróa á vinnumarkaði sem er hætt við að leiði til enn meiri verðbólgu. Og það er í besta falli broslegt, eftir markvissa fjölgun ráðherrastóla, að nú eigi aðhaldið nær allt að koma frá hagræðingu í efsta stjórnsýslulaginu, sem þó lekur í gegnum allt kerfið. En enginn kjarapakki, ekkert gert til að koma í veg fyrir að kjarabætur verði einvörðungu sóttar í gegnum launaliðinn sem ríkið fær svo sjálft í fangið af fullum þunga. Þetta kallast að sjá ekki skóginn fyrir trjánum.

Hvað er til ráða? Við breytum ekki grundvallaratriðum stefnu í efnahags- og velferðarmálum með breytingartillögum hér inni. En Samfylkingin mun halda áfram að leggja fram kjarapakka, fullfjármagnaða og gott betur, til að vinna gegn verðbólgu og stuðla að ró á vinnumarkaði.  Maður vonar bara að ríkisstjórnin hætti að benda á alla aðra og fari að horfast í augu við eigin ábyrgð.

Góðir landsmenn. Samfylkingin er stjórnmálaflokkur sem hefur mikinn metnað fyrir hönd íslensku þjóðarinnar. En sá metnaður má aldrei verða til þess að við missum tengsl við veruleika og þarfir fólksins í landinu eins og þörfina fyrir stöðugleika, festu og öryggi. Þess vegna boðum við engin heljarstökk heldur örugg skref í rétta átt. Við skiljum að það eru dýrmætir þættir í okkar samfélagi, í okkar umhverfi, sem binda okkur saman og sem okkur ber skylda til að vernda og varðveita, fyrir fólkið í landinu og fyrir komandi kynslóðir.

Í heimi hraðra breytinga getur fólk misst fótfestu og upplifað óöryggi. Og þá getur þráin eftir því að vernda, varðveita og passa upp á ákveðið jafnvægi orðið þungamiðjan í jafnaðarstefnu sem er afgerandi í efnahags- og velferðarmálum og sem setur öryggi og virðingu fólks í fyrsta sæti. Jafnaðarstefna sem tryggir fólki öryggi og virðingu í daglegu lífi felur líka í sér mikilvægan boðskap um að engin manneskja þurfi að óttast um öryggi sitt vegna þess hver hún er. Við verndum einmitt og varðveitum það sem okkur er kærast, samfélagslegt traust, með því að taka fólki eins og það er. Án þessa trausts og virðingar fyrir fólki molnar undan samstöðunni sem við þurfum svo á að halda ef við ætlum að ráðast saman í þá vegferð sem fram undan er, vegferð sem Samfylkingin vill veita forystu, að endurreisa velferðarkerfið á Íslandi.

Forseti. Góðir landsmenn. Þetta er sá valkostur sem Samfylkingin býður upp á: Örugg skref, velferð og virðing — engin heljarstökk. Það er loforð okkar og loforð mitt til ykkar. Orð eru til alls fyrst. En mestu skiptir að Samfylkingin noti áfram tímann í stjórnarandstöðu til að sýna hvernig við vinnum og hvernig við munum stjórna í ríkisstjórn, fáum við til þess umboð.

Kjörtímabilið er hálfnað. En línurnar eru að skýrast og það eru verkin sem tala. — Ég þakka áheyrnina.


