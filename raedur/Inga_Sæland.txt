
Herra forseti. Hér hefur þingmönnum verið tíðrætt um það hvernig á að fjármagna aðkomu ríkisstjórnarinnar að kjarasamningum breiðfylkingar og Samtaka atvinnulífsins, tímamótakjarasamningum. Það hefur verið nefnt af alls konar sérfræðingum, hagfræðingum og fulltrúum hvaðanæva að að það sé bara þrennt í stöðunni; þ.e. annaðhvort að hækka skatta, draga úr framleiðni eða þenslu eða jafnvel taka erlend lán. Engum einasta einstaklingi hefur dottið í hug það augljósa; það sem Flokkur fólksins hefur hér sex sinnum mælt fyrir þingsályktunartillögu um þar sem við förum fram á það að lífeyrissjóðir fái ekki lengur undanþágu frá staðgreiðslu skatta. Bara  það að afnema undanþágureglu lífeyrissjóðanna um staðgreiðslu skatta við innborgun í sjóðina gæfi ríkissjóði hátt í 70 milljarða kr. á ári. Það er enginn með okkur á svona tillögu, ekki nokkur einasti aðili vegna þess að svarið sem kemur er: Ætlið þið virkilega að fara að taka jafnvel 34%  í staðgreiðslu við innborgun þegar einstaklingurinn gæti verið að ávaxta þetta alla sína starfsævi? Ég segi á móti: Fussum svei. Ég veit ekki betur en að þeir sem hafa í sveita síns andlitis  stritað á meðallaunum og lægstu launum alla sína starfsævi fái í rauninni baun í bala. Og það litla sem kemur frá lífeyrissjóðunum í greiðslu í fyllingu tímans er skert frá almannatryggingum. Viðkomandi er í rauninni nánast undir lágmarkslaunum eftir alla sína starfsævi ef hann hefur ekki verið svo heppinn að komast á spenann hjá hinu opinbera og fengið að maka krókinn þar í enn þá betri og virðulegri lífeyrissjóði heldur en hinn almenni launþegi í landinu. Þannig að ég segi: Það er löngu, löngu tímabært að afnema þessa sérreglu sem er utan um lífeyrissjóðina og gefa okkur kost á því að koma þessum tæplega 70 milljörðum kr. í okkar sameiginlegu sjóði á hverju einasta, einasta ári.

###

Frú forseti. Ég vil þakka hæstv. heilbrigðisráðherra og öllum þeim hv. þingmönnum sem hafa tekið þátt í þessari þörfu umræðu. Samantekið í mínum huga þá liggur það náttúrlega enn þá ljóst fyrir að hér er um gríðarlega fordóma að ræða gagnvart fíknisjúkdómnum sem slíkum. Ef hann væri viðurkenndur að fullu inni í heilbrigðiskerfinu væru ekki 700 einstaklingar að bíða á biðlista eftir nauðsynlegri hjálp inn á Sjúkrahúsið Vog. Þá væri Sjúkrahúsið Vogur rekið á öllum þeim dampi sem mögulegur væri. Þá værum við að forgangsraða fjármunum mun meira fyrir sjúklingana sem glíma við þennan dauðans alvöru sjúkdóm. Þá værum við að taka utan um einstaklingana þegar þau væru að koma út úr meðferð og við fyndum þeim viðhlítandi úrræði og aðstoð. Við værum í rauninni á allt öðrum stað. Við skulum átta okkur á því að sú þróun sem hefur orðið í samfélaginu í dag er mannanna verk. Það er í höndum stjórnvalda hverju sinni að taka utan um samfélagið eins og best er og best verður á kosið. Þessi þróun sem hefur orðið hér og nú, þar sem fjöldi einstaklinga er að deyja á bið eftir heilbrigðisþjónustu, er í rauninni — ég á varla eitt einasta orð yfir það að ég skuli vera að segja þetta. Þetta er sárara en tárum taki. Og að ætla að halda því fram eins og einn ákveðinn hv. þingmaður að það sé kannski einhver ákveðinn hópur í samfélaginu sem sérstaklega verður fyrir vanda, vanda sem viðkomandi hv. þingmaður, Halldóra Mogensen, segir að sé ekki sjúkdómur. Þá vil ég bara segja það hér og nú: Fíknisjúkdómurinn spyr hvorki um stétt né stöðu frekar en ástin sem hv. þm. Halldóra Mogensen vísaði til. Það þarf ekki að hafa orðið fyrir einhverjum áföllum eða vanda eða vera fátækur til að sitja uppi með fíknisjúkdóminn. Fíknisjúkdómurinn er einn erfiðasti og alvarlegasti sjúkdómurinn sem íslenskt samfélag býr við í dag. Af hans völdum eru að deyja um 100 einstaklingar árlega og þar af ríflega helmingurinn algerlega ótímabærum dauða.

###

Herra forseti. Ég vil byrja á því að þakka hæstv. heilbrigðisráðherra fyrir að taka vel í ósk mína um þessa sérstöku umræðu um fíknisjúkdóminn. Ég var hér með fimm  punkta sem ég lagði út frá sem ég sendi ráðherranum.

Í fyrsta lagi: Hvaða úrræði, ef einhver, standa einstaklingum til boða af hendi íslenska heilbrigðiskerfisins eftir að þeir hafa lokið meðferð, hvort heldur sem um skammtíma- eða langtímameðferð er að ræða? Telur heilbrigðisráðherra að  fíknisjúkdómurinn sé viðurkenndur sem sjúkdómur sem skilyrðislaust skuli heyra undir íslenska heilbrigðiskerfið? Hefur heilbrigðisráðherra gripið til einhverra aðgerða til að koma í veg fyrir að einstaklingar með fíknisjúkdóma deyi ótímabærum dauða á meðan þeir eru á biðlista eftir viðeigandi heilbrigðisþjónustu? Megum við búast við nauðsynlegum aðgerðum frá heilbrigðisráðherra sem óefað munu draga úr dauðsföllum vegna fíknisjúkdómsins? Ef já, hverjar eru þá þær aðgerðir? Og síðast en ekki síst: Hvaða forvarnir, ef einhverjar, eru á borði heilbrigðisráðherra þar sem markmiðið er að koma í veg fyrir ótímabæran dauða ungmenna?

Allir þessir punktar sem ég hef talið upp hér snúa  í rauninni að þeirri sorg og því ófremdarástandi sem ríkir  í heilbrigðiskerfinu vegna fíknisjúkdómsins. Við vitum um hátt í 100 einstaklinga sem deyja árlega af völdum þessa sjúkdóms. Við vitum um orsakasamhengi, orsakatengsl við mýmörg önnur dauðsföll þar sem einstaklingurinn er skráður látinn af einhverjum öðrum orsökum en af völdum neyslu, en samt sem áður eru líkurnar miklum mun meiri að raunverulega hafi það verið orsökin fyrir dauðsfallinu.

Við veltum fyrir okkur ítrekað ef t.d. 100 einstaklingar létust á ári í bílslysum, í hvaða neyðarhemla ríkisvaldið myndi grípa til þess að sporna gegn slíkum dauðsföllum. Hvað er það sem verður þess valdandi að yfir 700 einstaklingar eru á biðlista eftir hjálp inni á sjúkrahúsum vegna veikinda sinna? Hvað er það sem verður þess valdandi að fárveikt fólk sem er búið að leggja það á sig mánuðum saman að leita sér hjálpar — það hefur komist í meðferð, það   lagt það á sig að fara í langtímameðferð, það er gjörsamlega að bugast, það leggur það á sig að vera burtu mánuðum saman í meðferð. Það kemur bjartsýnt og brosandi út í samfélag sem því miður virðist vera þannig úr garði gert að það er ekkert utanumhald nema utan um örfáa. Það eru til úrræði en bara allt, allt of fá úrræði fyrir svo allt of marga. Hver eru fórnarlömbin? Allt niður í 17 ára ungmenni sem hafa dáið hér af eitruðum efnum sem þau hafa fengið hér á markaðnum. Það er einhvern veginn eins og það sé allt flæðandi hér í eitri. Nú fer kókaínfaraldur vaxandi. Það er varla nokkur maður með mönnum niður í 14 ára aldur, heyri ég norðan af landi og hvar sem er — bjór og svoleiðis sull er bara farið að heyra sögunni til. Það sem mér liggur líka svo mikið á hjarta  að athuga er: Hvaða forvarnir erum við raunverulega með fyrir þessa einstaklinga? Við höfum verið með forvarnir gegn reykingum, okkur hefur gengið vel þar, en hvaða forvarnir erum við með núna inni í skólunum og alls staðar gegn dauðans alvöru fíknisjúkdóminum og fíkniefnunum sem hér flæða út um allt?

Ég óska þess og ég veit og ég trúi, ég hef heyrt það á hæstv. heilbrigðisráðherra að hann hefur miklar áhyggjur af málinu og ég treysti á hann    að taka utan um þennan vanda með okkur hér á Alþingi sem erum svo virkilega miklu meira en boðin og búin til að leggja okkur í líma fyrir fólkið okkar sem er að deyja hér ótímabærum dauða vegna dauðans alvöru sjúkdóms.

###

Herra forseti. Ég þakka hæstv. ráðherra fyrir svarið. Ég vil líka þakka lögreglunni fyrir sín störf og viðurkenni það að þeir eru allt of fáliðaðir og þeir vildu gera svo miklu mun betur. Það sem varð þess valdandi að það skyldi vera farið að skoða þetta meinta mansalsmál sem um er rætt, var úldinn matarlager sem við vorum að éta á veitingastöðunum hans, það er nú frekar óhugnanlegt.

Þegar hæstv. ráðherra segist ekki vilja ræða einstök mál þá erum við ekki að tala um nein nöfn á einum eða neinum heldur erum við að tala um það sem almennt er þekkt og vitað og um skrifað í samfélaginu og eitthvað sem er á hvers manns tungu og á hvers manns vörum. Það er í rauninni ekkert sem maður á að vera feiminn við þegar maður er að tjá sig um slíkt.

Það er líka annað. Hvað ætlar hæstv. ráðherra að gera í sambandi við innri landamærin? Erum við eitthvað að fara að gera til að koma í veg fyrir að fólk komi hér ítrekað þrátt fyrir nálgunarbann og þrátt fyrir að það sé jafnvel með bann inni á sjálfu Schengen-svæðinu?  Erum við að fara að gera eitthvað í sambandi við innri landamærin? Er hæstv. dómsmálaráðherra tilbúinn í að við tökum utan um innri landamærin okkar sjálf, fram hjá öllu sem heitir Schengen og verðum með undanþágu gagnvart því eins og mörg önnur lönd í Evrópu er nú þegar að gera?

###

Herra forseti. Karlmaður um þrítugt var úrskurðaður í fjögurra vikna gæsluvarðhald í Héraðsdómi Reykjaness fyrir stunguárás sem framin var í Hlíðarendahverfi í Reykjavík þann 7. mars síðastliðinn. Maðurinn er af erlendu bergi brotinn og kom hingað til lands árið 2017. Á árunum 2017–2021 hafði lögreglan til meðferðar 91 tilvik þar sem maðurinn var grunaður um refsiverða háttsemi, m.a. hótanir, líkamsárásir, húsbrot, eignaspjöll og brot gegn nálgunarbanni. Þessi sami einstaklingur hefur einnig verið að hóta vararíkissaksóknara lífláti og allri hans fjölskyldu.

Hér er nýbúið að dæma mann fyrir að nauðga 17 ára gamalli stúlku í leigubíl. Hann er af erlendu bergi brotinn. Við erum að glíma við tvo aðra sem eru með mál í meðförum. Við horfðum á skelfilegan Kveiksþátt á fimmtudagskvöldið var þar sem við horfðumst í augu við gífurlegt mansal, peningaþvætti og skipulagða glæpastarfsemi sem er búin að vera undir augum lögreglu og lögregluyfirvalda í allnokkur ár.

Ég velti fyrir mér, herra forseti, og spyr hæstv. dómsmálaráðherra: Hvað í veröldinni er hér um að vera? Nú nýverið kemur einhver einstaklingur til landsins ítrekað, í komubanni. Hann er meira að segja í tvöföldu komubanni inn á Schengen-svæðið og hann hefur komið hér undir þremur nöfnum. Hvað, er engin löggæsla í landinu, hæstv. dómsmálaráðherra? Hvert erum við að stefna? Hvernig eigum við sem samfélag að geta treyst því að við séum ekki hér í lífshættu alla daga? Og hvað er um að vera? Hvað er hæstv. dómsmálaráðherra að gera til að stoppa í öll þessi göt? Eigum við virkilega að fara að horfa upp á fleiri svona uppákomur til framtíðar?

###

Herra forseti. Við biðlum til ykkar, kæru aðstandendur, að aðstoða okkur við að halda íbúðunum hreinum og fínum, segir í tölvupósti frá Sóltúni, öldrunarþjónustu, til aðstandenda íbúa á hjúkrunarheimilinu Sólvangi í Hafnarfirði núna rétt fyrir tveimur árum síðan. Með tölvupóstinum tilkynnti Sóltún aðstandendum íbúa að búið væri að útvista þrifum á hjúkrunarheimilinu til ræstingafyrirtækisins Sóla, sem þeir sennilega eiga sjálfir, ég veit það ekki, og var óskað eftir aðstoð þeirra við þrifin til framtíðar. Áfram heldur í bréfinu til aðstandenda: Það getur verið góð dægrastytting að þurrka af og laga til með sínum ástvinum. Tölvupósturinn var sendur eftir að eigendur Sóltúns höfðu tekið 2.000 millj. kr. út úr fyrirtækinu sem á og rekur hjúkrunarheimilin Sóltún og Sólvang í kjölfar þess að þeir seldu fasteignina í Sóltúni til fasteignafélagsins Regins, sem ég hef hins vegar alltaf kallað græðgisvætt leigufélag, fyrir 3,8 milljarða kr. árið 2020. Fasteignina leigðu þau síðan af kaupandanum og réðust í niðurskurð í rekstrinum til að mæta leigukostnaði — að sjálfsögðu.

Hversu lágt er hægt að leggjast, herra forseti, til að níðast á fullorðnu fólki sem er að ganga sitt síðasta æviskeið? Það eru engin takmörk fyrir því. Þarna var t.d. sagt upp 12 starfsmönnum, undir eins, þjónustan stórlega skert, jafnvel hlandblettir á gólfum og látnir liggja þar dögum saman, enginn til að þrífa og skilaboðin voru: Þú ert ekki á neinum sérsamningi hér þó að það hafi orðið einhver slys, blettir í rúmfötum, blettir í fötum og óhreinindi. Það á hreinlega að taka allt svona af svona einstaklingum. Það er ekki hægt að láta koma svona fram við fullorðið fólk. En núna stefnir í frekari einkavæðingu nákvæmlega í þessa átt og ég held að hæstv. heilbrigðisráðherra muni sjá það ef hann skoðar grundigt það sem ég er að vitna í hér að það er óðs manns æði að ætla að græðgisvæða öldrunarheimili og hjúkrunarheimili landsins.

###

Herra forseti. Hér erum við að óska eftir því að fella brott a-lið 1. gr. sem felur það í sér að þá er ekki lengur heimild til frekari erlendrar lántöku. Við erum þegar búin að samþykkja í fjárlögum hér í desember 200 milljarða kr. lántöku. Við erum að greiða hér árlega um 117 milljarða kr. í vexti. Við í Flokki fólksins ásamt vonandi fleirum og sennilega bara öllum, held ég, af því að það eru allir svo glaðir og kominn svefngalsi í alla hér í kvöld, við hljótum öll að sjá að þetta er alveg afskaplega skynsamleg breytingartillaga. Mér sýnist þið bara öll, miðað við að ég sé litblind, ætla að vera með á þessu.

###

[Kliður í þingsal.]Herra forseti. Ég er að verða svo syfjuð að ég man ekki eiginlega af hverju ég kom hingað en er að hugsa um að láta það flakka. Ég er með breytingartillögu við fjáraukann um að við fellum brott a-lið 1. gr. sem felur í rauninni í sér að þá um leið munum við ekki veita heimild til aukinnar erlendrar lántöku upp á 30 milljarða kr., enda hefur Flokkur fólksins ásamt fleirum talað vel og rækilega um það og skýrt þau sjónarmið undir rekstri málsins. Við höfum meira að segja komið með tillögur um það hvernig í rauninni væri hægt að afla þessa fjár án þess að vera með erlendar lántökur og okkur þykir eiginlega alveg nóg um að við skulum nú þegar vera að greiða um 117 milljarða á ári í vaxtagreiðslur. Við höfum t.d. talað um að hækka bankaskatt og okkur hefur fundist bankarnir vera aflögufærir svo ekki sé meira sagt til að taka þátt í þeim verkefnum sem fyrir okkur liggja, sem eru ærin. Þannig að ég hvet ykkur náttúrlega öll, eins og ég veit, þið eruð öll mjög glöð og ánægð í kvöld og ég veit að þið munuð alveg hiklaust styðja þessa breytingartillögu því að hún er alveg til fyrirmyndar.

###

Herra forseti. Við í Flokki fólksins munum vera á gula takkanum í þessu ákvæði. Við höfum gert mjög ítarlega grein fyrir afstöðu okkar til aukinnar lántöku undir meðferð málsins og þar tek ég undir með hv. þm. Þórhildi Sunnu Ævarsdóttur. Það er í rauninni furðulegt að það skuli vera eina úrræðið alltaf hreint að taka frekari lán. Við vorum þegar búin að samþykkja 200 milljarða kr. lántöku með fjárlögunum í desember síðastliðnum og hér er verið að bæta þessum 30 milljörðum við. Við í Flokki fólksins getum ekki samþykkt það þannig að ég mun leggja til breytingartillögu þar sem við munum óska eftir að felldur verði brott a-liður 1. gr. og mun ég flytja hana núna við 3. umræðu.

###

Herra forseti. Ég mæli hér fyrir frumvarpi til laga um breytingar á lögum um vísitölu neysluverðs, nr. 12/1995 (vísitala neysluverðs án húsnæðis). Með mér á frumvarpinu eru flokksfélagar mínir, þau Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson. Í upphafi þingvetrar þegar við lögðum fram okkar þingmannamál var öllum öðrum þingmönnum boðið að vera meðflytjendur á þessu máli en enginn þáði.

1. gr. frumvarpsins hljóðar svo, með leyfi forseta:

„Á eftir 2. málsl. 1. mgr. 1. gr. laganna kemur nýr málsliður, svohljóðandi: Ekki skal taka tillit til húsnæðiskostnaðar við útreikning vísitölu neysluverðs.“

2. gr. hljóðar svo:

„Lög þessi öðlast þegar gildi.“

Í greinargerð með frumvarpinu segir, með leyfi forseta:

Frumvarp þetta var lagt fram á 152. og 153. löggjafarþingi (20. mál) en náði ekki fram að ganga og er nú lagt fram að nýju efnislega óbreytt. Ég er sem sagt að mæla fyrir þessu máli í þriðja sinn en við í Flokki fólksins höfum í raun barist fyrir því á ýmsan máta frá því að við komum á Alþingi að fá þessum húsnæðislið hnekkt úr vísitölu neysluverðs.

Frá því í desember árið 2021 hefur verðbólga mælst yfir 5% á ársgrundvelli. Frá miðju síðasta ári, 2023, hefur verðbólgan verið að skaga í hátt í 10% samkvæmt vísitölu neysluverðs. Hækkandi húsnæðisverð hafði töluverð áhrif á þessa þróun, en vísitala neysluverðs án húsnæðis mældist iðulega 2–3 prósentustigum lægri á sama tímabili. Hugsið ykkur, við höfum verið að lifa hér við algjört ófremdarástand á húsnæðismarkaði þar sem í rauninni er vitað og hefur alltaf verið vitað að bara það að taka húsnæðisliðinn út úr útreikningi á neysluvísitölunni hefði hreinlega lækkað verðbólguna hér um 2–3 prósentustig. Er nema furða að maður spyrji sig hvers lags eiginlega hagstjórn er í þessu landi? Er þessari ríkisstjórn í rauninni alveg nákvæmlega sama hvernig hún kemur fram við þegnana? Skiptir það hana engu máli hvort við erum að borga 3% meira eða minna í vaxtakostnað? Þannig að ég segi að verðbólgan hefði verið 2–3 prósentustigum lægri á þessu tímabili vegna þess og við skulum átta okkur á því hversu gríðarleg áhrif það hefur í rauninni á lánakjörin, bæði hvað varðar greiðslubyrði óverðtryggðra lána og höfuðstól verðtryggðra lána. Það myndast keðjuverkandi áhrif sem leiða til enn frekari hækkana á húsnæðisverði. Þessi þróun hefur leitt til aukinnar greiðslubyrði heimilanna og verulegra höfuðstólshækkana á verðtryggðum lánum. Það verður að koma í veg fyrir þann tvíverknað sem felst í því að hækkandi húsnæðisverð hafi áhrif á vísitölu neysluverðs, eða þá keðjuverkun réttara sagt sem í kjölfarið leiðir til enn hærra húsnæðisverðs. Við erum bara hérna í naggrísahjólinu, að eltast við skottið á okkur sjálfum.

Allir muna hvaða skelfilegu afleiðingar verðbólgan hafði á verðtryggð lán fjölskyldna landsins í kjölfar efnahagshrunsins 2008. Þar tvöfölduðust skuldir heimilanna á einni nóttu og jafnvel ríflega það. Hátt í 15.000 fjölskyldur misstu heimili sín í kjölfarið. Þetta má aldrei gerast aftur, aldrei. En í hvað er að stefna akkúrat núna? Jú, verðbólgan er komin núna undir 7%. Frábært, hallelúja. Seðlabankastjóri heldur samt sem áður og þrátt fyrir það stýrivöxtunum enn í 9,25%. Það myndi skipta heimili og lítil og meðalstór fyrirtæki jafnt sem sveitarfélög og ríkissjóð sjálfan hundruðum milljarða króna samanlagt ef við næðum þessum vaxtakostnaði niður um 2,5–3 prósentustig. Ríkissjóður einn og sér er að greiða 117 milljarða á ári í vaxtagjöld.

Þetta er sárara en tárum taki. Maður eiginlega skilur ekki þessa hagstjórn. Ég get ekki skilið þetta. Ég get ekki skilið af hverju ríkisstjórn sem er í lófa lagið að laga hlutina gerir það ekki. Hvers vegna að hanga svona eins og hundar á roði á þessum húsnæðislið þegar við höfum séð að núna frá í rauninni aldamótum þá hefur einu sinni á þessu tímabili húsnæðisverð lækkað og það var í kringum hrun? Í kjölfarið á hruninu lækkaði húsnæðisverðið. En hvers vegna? Þá dældust heimili fjölskyldnanna inn í græðgisvæddu leigufélögin. Íbúðalánasjóður seldi fasteignirnar í kippum til græðgisvæddra leigufélaga þannig að í rauninni var framboðið mörgum sinnum meira en eftirspurnin. Fæstir gátu í rauninni fengið greiðslumat eða látið sig dreyma um það að fjárfesta í fasteign á næstunni enda hefur sú verið raunin.

Þess vegna er rosalega einkennilegt að standa hér núna og vera að horfa fram á það að í stað þess að bankarnir séu að hrynja innan frá þá eru þeir í rauninni að blóðmjólka heimili og lítil og meðalstór fyrirtæki landsins með okurvöxtum, algjörum okurvöxtum. Við erum að sjá stórfellda fjármagnsflutninga frá fjölskyldum og venjulegum heimilum í samfélaginu til bankakerfisins, til bankanna sem eru svo verndaðir algerlega hreint og skinhelgir að það má ekki einu sinni láta þá taka þátt í okkar sameiginlegu baráttu gegn þessum vanda sem ríkir í efnahagsmálunum með því að hækka hjá þeim bankaskattinn í 0,88%, taka þannig 30 milljarða kr. og þurfa ekki að bæta við frekari lántökum þótt við værum að takast á við áskoranir eins og það að taka utan um Grindvíkinga.

Við höfum þó samt sem áður heyrt því fleygt hér, og hefur verið rætt hér, t.d. af formanni Framsóknarflokksins, að það væri kannski ástæða til að fara að líta á þennan húsnæðislið. Það er eins og með svo margt annað sem kemur í formi svona, hvað á ég að segja, við skulum líta á þetta og við skulum skoða hitt. Það væri nú gaman ef þetta væri hinsegin en ekki svona og kannski ættum við að gera þetta hinsegin, ekki svona, e.t.v. og allt það. Ekkert af þessu kannski, hinsegin, svona og e.t.v. skiptir nokkru einasta máli þegar kemur að raunveruleikanum, þegar kemur að því að athuga hvað við erum raunverulega að gera. Hver erum við hér? Til hvers erum við kosin hér? Hvers vegna stend ég hér? Ég er kjörinn fulltrúi. Íslenska þjóðin — það eru kjósendur sem hafa valið sér valdhafana hér. Við erum löggjafi. Okkur er í lófa lagið að taka utan um samfélagið í heild sinni og færa fjármuni í átt að réttlæti og jafnræði en ekki stórkostlegri misskiptingu og auðsöfnun á fárra hendur. En það er svona.

Það er náttúrlega svona þegar pilsfaldakapítalistinn ræður hér ríkjum. Það er alveg stórmerkilegt í rauninni að þeir sem sigla skútunni og standa í brúnni skuli vera í rauninni vinstri flokkur, Vinstrihreyfingin – grænt framboð, þau sem áður boðuðu — hæstv. forsætisráðherra sagði hér í ræðustóli Alþingis í september 2017 við þáverandi forsætisráðherra, Bjarna Benediktsson, og hans stefnuræðu, hluti af hennar ræðu þá við stefnuræðu þáverandi forsætisráðherra var nákvæmlega að það að láta fátækt fólk bíða eftir réttlætinu væri það sama og að neita því um réttlæti. Hér hefur fátæku fólki verið neitað um réttlæti undir þessari stjórn þessa forsætisráðherra sem þetta mælti hér fyrir sjö árum síðan, neitað um þetta réttlæti í tæp sjö ár. Ég veit ekki hversu lengi þykir eðlilegt að láta fólk bíða eftir réttlætinu, að fátækt fólk bíði eftir réttlætinu. Ég veit bara að hefði Flokkur fólksins verið við stýrið þarna, hefði ég verið þessi hæstv. forsætisráðherra, þá væri fátækt fólk ekki enn að bíða eftir réttlætinu. Við í Flokki fólksins myndum ekki hika við að ganga í troðfullar fjárhirslur auðmagnsins til þess að þeir tækju frekari þátt í okkar sameiginlegu verkefnum og tækju frekari þátt í samfélaginu.

En við skulum átta okkur á því að til að sporna gegn hörðustu áhrifum verðbólgunnar á heimilin þá auðvitað myndi skipta alveg gífurlega miklu máli að við losuðum húsnæðisliðinn út úr neysluvísitölunni. Með slíkri breytingu má draga verulega úr mældri verðbólgu, og hver vill það ekki, núna þegar við erum að fara að eygja það að það er að koma fram lækkun, hún er að sýna sig? Við erum búin að ná verðbólgunni niður núna, niður fyrir 7%, en þá fáum við þetta aftur í andlitið, frekari lántökur og frekari þenslu, gjaldskrárhækkanir um síðustu áramót og allt þetta. Hvers lags hagstjórn er þetta eiginlega? Annan stað er verið að tala um hversu mikilvægt það er að ná verðbólgunni niður og ná utan um í rauninni þetta ófremdarástand og vaxtaokur sem ríkir á markaðnum. Það er verið að tala núna um snjóhengjuna sem mun falla yfir þúsundir heimila, snjóhengjuna þar sem lán einstaklinga og fjölskyldna sem eru með föstum breytilegum vöxtum eru núna að fara að stökkbreytast á þessu ári og hafa í rauninni gert líka á síðasta ári þar sem þó nokkuð margir eru þegar að berjast um í þessu snjóflóði og reyna að moka sig upp úr því en eina í rauninni ráðið sem lántökum hefur verið bent á að nýta sér til þess einmitt að komast upp úr snjóflóðinu og reyna að bjarga heimili sínu, hvað skyldi það nú vera annað heldur en að skipta yfir í verðtryggt lán? Og hvað þýðir það nú aftur? Jú, ef þú hefur myndað einhvern eignarhluta í eigninni þinni þá tekur það ótrúlega skamman tíma í verðbólgu- og okurvaxtasamfélagi að éta þann eignarhluta upp. Það tekur líka ótrúlega skamman tíma að breytast þannig að greiðslubyrði sem í dag er viðráðanleg af því að þú ætlar að fórna eignarhlutanum þínum með því að taka verðtryggða lánið — það tekur ekki mörg ár að þú sért í rauninni kominn í nákvæmlega sömu afborganir og þú varst þegar þú varst að reyna að bjarga þér frá þeim og síðan bara hækka þær og bara hækka meira og meira. Þú lengir bara í hengingarólinni en algerlega í lok dags ertu þarna hengdur, það eru algerlega hreinar línur. Þú getur ekki sloppið við það. Það er ekki hægt að sleppa undan því nema þú vinnir í lottóinu, sért orðinn öryrki á ofurlaunum eða aflir þér að einhverju leyti tekna sem munu geta greitt af þeirri holskeflu afborgana og erfiðis sem þú kemur til með að ganga í gegnum.

Jú, jú, það má segja: Voðalega er þetta svart allt saman, voðalega er þetta svart. En hugsið ykkur hvað það gæti verið fallega hvítt og sólin skini vel ef einhvern tíma væri gert eitthvað með það sem maður er að segja, skiptir algjörlega höfuðmáli og myndi koma í veg fyrir flest af því sem hér hefur verið sagt. En það er alveg eins með þetta og nánast allt annað sem við höfum sagt hér í Flokki fólksins þegar við byrjuðum að vara við verðbólgubrjálæðinu sem við sáum að var handan við hornið hér strax í upphafi árs 2020, ég og hv. þm. Guðmundur Ingi Kristinsson, þá vorum við tveir þingmenn í Flokki fólksins. Þá strax byrjuðum við að vara við því að hugsanlega værum við að fara að taka á okkur verðbólguskot, hugsanlega værum við virkilega að gera það vegna þess að þá vorum við að glíma við Covid-faraldur, það var að brjótast út stríð. Það voru allar forsendur fyrir því að við myndum taka á okkur verðbólguskot. Nei, nei, nei, nei, það var ekkert svoleiðis. Það var ekkert svoleiðis í kortunum, bæði hæstv. forsætisráðherra og hæstv. þáverandi fjármálaráðherra sögðu nei, nei, það væri engin ástæða til að vera með svona svartsýni. Hér værum við í lágvaxtaumhverfi og það væri ekkert sýnilegt árin fram undan um að það yrði nokkur breyting á því. Hér bara draup smjör af hverju strái og hér voru bara allir glaðir og hér var allt í blóma en þrátt fyrir það  hafði verðbólgan tvöfaldast ári seinna og árið þar á eftir hafði hún aftur tvöfaldast. Verðbólgan fór úr ríflega 2,5% upp í hvað, 8,25%.

Svo er náttúrlega líka þetta sem við spyrjum okkur að þar sem verðbólga nú er komin niður fyrir 7% og aftur á móti stýrivextir í 9,25%, eftir hverju er verið að bíða með því að lækka stýrivextina? Eftir hverju er verið að bíða með það? Er það þessi ótti við láglaunafólkið? Er það þessi ótti við starfsmennina sem núna eru í kjaraviðræðum? Er það óttinn við að þau verði svona ofboðslega kröfuhörð, svona rosalega frek, þau sem hafa í engu fylgt í launum þeim hrikalegu hækkunum sem hafa dunið yfir allt samfélagið? Við vitum það öll bara á matarkörfunni hversu stökkbreytt hún er að verða. En nei, það er nefnilega svo athyglisvert sem það er að forystumenn verkalýðshreyfingarinnar komu strax fyrir jólin með alveg ótrúlega metnaðarfulla og glæsilega samstöðu inn í allar kjaraviðræðurnar og voru tilbúin að leggja allt á sig, jafnvel núna ekki krónu í launahækkanir, en hins vegar áttu allir að taka þátt, það átti að vera þjóðarsátt, það áttu allir að taka þátt. Það áttu allir að vera með til þess að við næðum niður þessari verðbólgu, til að við myndum í rauninni sjá vextina lækka vegna þess að hagur okkar allra felst í því. Það eru bestu kjarabætur sem við nokkurn tíma gætum fengið að koma á stöðugleika og ná niður vöxtum og verðbólgu um leið eða réttara sagt verðbólgu og vöxtum um leið því að það virðist vera einhvern veginn eins og það sé alltaf tengt saman.

Við vitum að því hefur verið haldið fram að það grafi undan trúverðugleika verðbólgumælinga að taka húsnæðisliðinn út úr vísitölu neysluverðs. Það er bara ekki satt. Það er bara alrangt. Hagstofan heldur þegar til haga vísitölubreytingum án húsnæðis og því ætti stofnunin að geta breytt framkvæmdinni til samræmis við þetta frumvarp án mikillar fyrirhafnar. Það er bara þannig. Þessi húsnæðisliður hefur verið inni í vísitölu neysluverðs svona til að tryggja þá sem eiga, eins og Sjálfstæðisflokkurinn vill gjarnan gera, þeir sem eru hagsmunagæslumenn fyrir auðvaldið og þá sem eiga. Ef skyldi nú koma eitthvert áfall á fasteignamarkaðnum og fasteignaverðið myndi bara allt í einu pompa niður, sem er náttúrlega algerlega ævintýralega ruglað að láta sér detta í hug að vísu, þá er eins gott að hafa þarna þennan húsnæðislið til að tryggja í rauninni eignarhlutinn. En núna er eignarhluturinn að étast upp hvort heldur sem er.

Það verður áfram hægt að birta opinbera vísitölu neysluverðs með húsnæðislið þótt við tækjum þar út. Við getum alltaf borið það saman vegna þess að við erum með reikniformúluna, líkanið fyrir hvort tveggja. Um þetta segir t.d. í umsögn, við höfum fengið umsagnir og um þetta segir í umsögn Hagsmunasamtaka heimilanna um frumvarpið frá 152. löggjafarþingi, með leyfi forseta:

„Hagstofan birtir nefnilega vísitölu neysluverðs bæði með og án húsnæðis svo langt aftur sem mælingar ná og greiningaraðilar gætu því eftir sem áður stuðst við hvora þeirra sem þeir vilja frekar nota. Jafnframt myndi breytingin hafa þau raunverulegu áhrif að árshækkun verðtryggðra skuldbindinga myndi strax lækka … “

Takið eftir, myndi strax lækka.

Svona til gamans ætla ég aðeins að fara í smá sögu, tala um húsnæðisliðinn með því að segja ykkur svolítið eins og t.d. að vísitala neysluverðs stendur núna í 607,3 stigum, en vísitala neysluverðs á húsnæði stendur í 495,6 stigum. Vísitölurnar byrjuðu í 100 stigum árið 1988. Þá voru þær 100 stig. Vísitala neysluverðs er í dag 22,6% hærri en ef hún hefði verið án húsnæðis frá upphafi. Hugsið ykkur. Með þessum húsnæðislið hefur vísitala neysluverðs, frá því við byrjuðum þessar mælingar, hækkað í rauninni neysluna um 22,6%. Vísitala íbúðarhúsnæðis á höfuðborgarsvæðinu stóð í 988,4 stigum í október en hún nær aftur til ársins 1994. Hún hefur því hækkað úr 100 stigum í 1.000 stig á 30 árum, tífaldast. Eins og ég sagði áðan, eina tímabilið sem vísitalan lækkaði var þarna í kringum efnahagshrunið 2008 en árin 1994–1999 var mjög lítil breyting á vísitölunni og hélst hún nánast allt tímabilið í þessum 100 stigum þar til hún rauf 110 stiga múrinn í janúar 1999. Ég velti fyrir mér, af hverju ætli hún hafi getað staðið svona jöfn þarna, hvað voða stöðugleiki var þá í kortunum? Það breytir ekki þeirri staðreynd að það hafa verið uppi vangaveltur um að húsnæðisliðurinn yrði tekinn úr vísitölunni eða a.m.k. yrði þessum útreikningum Hagstofunnar breytt og þá er verið að tala um að taka einhver svona heildarmiðgildi af leigumarkaði sem er náttúrlega í algeru rugli hérna líka eins og við vitum og ég veit ekki alveg hvernig á að reikna það út. Hins vegar veit ég að sú reikniformúla sem hér er viðhöfð til þess í rauninni eins, virðist vera, að hækka neysluvísitöluna sem mest og best má — þá langar mig líka að segja eitt: Það er svolítið athyglivert hvernig okkur tekst að reikna einföldustu hluti. Þetta er í annað sinn á jafn mörgum árum sem Hagstofan hefur í rauninni gefið út villandi upplýsingar um fólksfjöldann í landinu. Núna töpuðu þeir 13.000 einstaklingum sem allt í einu voru ekki til staðar lengur en í fyrra voru þeir minnir mig 10.000. Ég verð að segja að þeir verða nú kannski bara að fara að handtelja hausana ef það er svona sem þeim gengur að hafa hlutina á hreinu.

Þess vegna segi ég: Það er kominn tími til að við tökum þennan húsnæðislið út úr neysluvísitölunni. Það er kominn tími til að við sjáum raunverulega að verðbólgan taki dýfu niður, færi núna úr þessum tæplega 7% og kannski væri einstaklega fallegt að fá að sjá hana fara allt niður í 5,5%. Ég trúi því ekki að það yrði þá hægt að halda stýrivöxtum enn í 9,25%. Ég trúi því ekki. En við hver 2–2,5% í vaxtalækkanir þá getum við alveg verið viss um að það myndi bjarga mörgum heimilum frá því að lenda undir fallhamrinum.

###

Herra forseti. Ég þakka hæstv. ráðherra fyrir svarið. Ég ætla að vinda mér beint í það sem hæstv. ráðherra talar hér um, að sumir kjósi að vinna með námi. Hæstv. ráðherra nefndi hvaða kostnaður gæti hlotist af slíku í andsvari hér við annan hv. þingmann áðan. Ég velti fyrir mér: Hvaða mögulegi kostnaður getur legið í því fyrir ríkissjóð að láta háskólanema og þá sem eru með rétt til þess að taka námslán í friði með sína vinnu? Er það ekki í rauninni bara ágóði fyrir ríkissjóð að hirða af þeim skatta? Það er eins og ég sé það. Ég get hvergi nokkurs staðar komið auga á kostnað ef stúdentinn kýs að vinna með náminu. Ég sé engin útgjöld ríkissjóðs í því. Ég sé bara ábata, ég sé bara skatttekjur, enda erum við nú ein skattpíndasta þjóð í heimi og það er sannarlega ekki þannig að þau muni sleppa við að greiða skattana sína frekar en nokkur annar.

###

Herra forseti. Ég þakka hæstv. ráðherra fyrir þessa skýrslu og hennar óbilandi áhuga á málaflokknum. Hún hefur sýnt hann í verki og það ber að þakka. En það er í mörg horn að líta og í þessari skýrslu sést glöggt að það eru um 63% sem ekki þiggja námslán; vextir eru of háir, framfærslulánið er of lágt. Það er ómögulegt nánast fyrir einstaklinga með börn sem ekki komast í stúdentaíbúð og annað slíkt að nýta sér kerfið. Við erum að horfast í augu við það að þetta kerfi okkar mismunar þeim sem standa illa fjárhagslega og er ekki að gefa þeim og veita þeim aðgang inn í háskólanámið. Enn og aftur erum við að horfast í augu við mismunun vegna efnahags. Við sjáum líka að á sama tíma og er verið að tala um 30% í styrk fyrir þá sem skila X einingum þá er það ómögulegt fyrir þann stúdent og þann háskólanema sem er að reyna að berjast til náms og þarf að vinna með því. Það er nánast ómöguleiki fyrir hann að standa undir öllum þeim einingum sem er af honum krafist til þess að hann geti hlotið þennan styrk, þennan stuðning sem allir vilja jú fá. Þannig að ég velti fyrir mér, þar sem við erum að horfa upp á mikið brottfall úr námi og við sjáum það að jafnvel 75% nemenda sem voru innt eftir því sögðu: Ég vildi frekar sleppa því að taka lán — hvernig er samsetning þessara 63% nemenda sem segjast ekki vera að taka námslán? Það liggur algjörlega á borðinu að sá hópur er með einhvern bakhjarl. Sá hópur hefur annan stuðning, sem styður hann til náms. Ég spyr hæstv. ráðherra út í nákvæmlega þetta, hvort það sé þá í rauninni ekki meiri fjárfesting, eins og einhverjir hv. þingmenn hafa sagt hér á undan mér, í því hreinlega að taka utan um allan hópinn og fjárfesta í honum bara almennilega í stað þess að vera mismuna eftir efnahag, að geta í rauninni farið og sótt sér nám.

###

Frú forseti. Nýverið svaraði fjármálaráðuneytið fyrirspurn Ríkisútvarpsins um hvers vegna það var lagt til núna fyrir jólin að fella brott persónuafslátt lífeyrisþega sem búsettir væru erlendis. Í svari ráðuneytisins sagði að breytingin hefði verið lögð til vegna þess að tvísköttunarsamningar kveði almennt á um að veita eigi persónuafslátt í búseturíki en ekki í upprunaríki, jafnvel þótt lífeyristekjurnar séu skattlagðar þar. Samt sagði ráðuneytið að eftir breytinguna myndu flestir geta sótt um undanþágu frá henni ef lífeyristekjurnar væru yfir 75% tekna þeirra. Svo sagði ráðuneytið líka breytinguna þurfa vegna þess að dæmi væru um að einstaklingar fengju persónuafslátt af skatttekjum sínum í bæði heimaríki og búseturíki og að loka þyrfti fyrir slíka tvöfalda ívilnun. Því var haldið til haga að fjármálaráðuneytið fjallaði ekkert um áhrif breytingarinnar í þessu frumvarpi sem hún vildi leiða í lög og tækju gildi 1. janúar síðastliðinn. Það er með hreinum ólíkindum hvernig er í rauninni verið að kasta ryki í augun á almenningi og gefa það í skyn, eins og við heyrðum t.d. hér þegar þingmaður Sjálfstæðisflokks sagði við þingmann Flokks fólksins: Vitið þið hvað þið eruð að gera með því að ætla að reyna að koma í veg fyrir þetta? Þetta eru svona uppar, millar sem eru á golfvellinum á Spáni með kokteilglas í hendinni og eru að þiggja tvöfaldar greiðslur, bæði frá íslenska ríkinu og í þessu tilviki Spáni. Þvílíkt og annað eins. Hér ætlar þessi ríkisstjórn, án nokkurrar undangenginnar athugunar, að ráðast á 3.000 einstaklinga sem búsettir eru erlendis af því að hún telur að einn eða tveir eða þrír séu kannski svindlarar.

Ég ætla bara að benda á það, frú forseti, að í tvísköttunarsamningi milli ríkja er okkur í lófa lagið að ganga algjörlega úr skugga um hvernig málum er háttað hjá þeim íslenskum ríkisborgurum sem hafa flutt erlendis.  Þeir sem greiða skatta á Íslandi eiga náttúrlega 100% rétt á að fá sinn persónuafslátt algerlega skýrt og skilyrðislaust.

###

Frú forseti. Ég þakka hæstv. dómsmálaráðherra fyrir svarið. Hins vegar fékk ég reyndar ekki svar. Hún festist náttúrlega í þessari vangaveltu minni um valdagræðgi Sjálfstæðisflokksins. Ég var að spyrja um hvað væri verið að gera í sambandi við t.d. PNR-samningana til þess að við gætum fengið upplýsingar um farþegalista. Ég ætla bara aðeins að segja þetta: Það þýðir ekkert fyrir nokkurn einasta ráðherra að koma hér fram og segja það að ábyrgð Sjálfstæðisflokksins sé ekki 100% á málaflokknum. Það er 100% ábyrgð Sjálfstæðisflokksins á málaflokknum síðustu tíu árin og það að velja sér ranga bandamenn, að skríða í sæng með þeim sem þeir vita fyrir fram þegar þeir eru að gera sína stjórnarsáttmála að verða aldrei nema til vandræða, enda erum við í ófremdarástandi hér, ekki bara í þessum málaflokki, við bíðum nú eftir því að fá skammtað rafmagn á ljósaperurnar í leiðinni. En það skiptir máli, hæstv. ráðherra, að velja sér bandamenn við hæfi þannig að hlutirnir geti gengið hér eðlilega fyrir sig til heilla fyrir allt samfélagið.

###

Frú forseti. Undanfarin ár hefur Ísland tekið við áttfalt fleiri umsóknum hælisleitenda um alþjóðlega vernd en Danmörk, Noregur og Finnland. Síðustu tvö ár hefur kostnaður okkar vegna þessara umsókna verið yfir 35 milljarðar kr. með tilheyrandi álagi á innviði og auknum félagslegum vanda. Ég spyr hæstv. dómsmálaráðherra hvers vegna dómsmálaráðuneytið sé ekki búið að koma upp tímabundnu innra eftirliti með landamærunum í samræmi við undanþágu í Schengen-samstarfinu, líkt og Austurríki, Danmörk, Þýskaland, Frakkland, Noregur og Svíþjóð hafa gert.

Einnig vil ég gjarnan fá upplýsingar um það hvar gerð PNR-samninga standi, til að tryggja að erlend flugfélög skili stjórnvöldum öllum þeim farþegalistum sem óskað er eftir við komu þeirra hingað til lands. Þannig munum við efla getu lögreglu til að tryggja frekara öryggi okkar og um leið koma í veg fyrir innflutta skipulagða glæpastarfsemi.

Einnig vil ég spyrja hæstv. ráðherra hvort Sjálfstæðisflokkurinn, sem allir vita að hefur um árabil borið 100% ábyrgð á málefnunum, á útlendingamálunum, sé sáttur við það ástand ófremdar sem nú hefur skapast í málefnum hælisleitenda sem sækja hér um alþjóðlega vernd þar sem flokkurinn, kannski í valdagræðgi sinni, ég veit það ekki alveg, skríður alla vega ítrekað í eina sæng með Vinstrihreyfingunni – grænu framboði, sem allir vita að aðhyllist gjörsamlega opin landamæri.

###

Herra forseti. Ég ætla að byrja á því að leiðrétta það sem hv. þm. Logi Einarsson sagði hér rétt áðan. Ég tók það skýrt fram að EES-samningurinn væri einhver sá mikilvægasti samningur og sennilega einn sá mikilvægasti sem við höfum nokkurn tímann gert og gefur okkur aðgang að innri markaði yfir 520 milljóna samfélags. Svo það sé algerlega slegið út af borðinu þá er það ekki í kortunum en hins vegar er Flokkur fólksins ekki hlynntur inngöngu í Evrópusambandið að svo stöddu. Hvað framtíðin ber í skauti sér er svo önnur saga. Við í Flokki fólksins lítum skilyrðislaust á Ísland sem nógu stórt til að sjá sínum farborða. Við teljum okkur nógu stór til að taka ákvarðanir í eigin málum og við erum stolt af því.

En nú lítum við á bókun 35 og hún er svohljóðandi:

„Vegna tilvika þar sem getur komið til árekstra á milli EES-reglna sem komnar eru til framkvæmdar og annarra settra laga, skuldbinda EFTA-ríkin sig til að setja, ef þörf krefur, lagaákvæði þess efnis að EES-reglur gildi í þeim tilvikum.“

Sem sagt að EES-reglur gangi framar íslenskri löggjöf. Þegar við gengum í EES-samstarfið lá að baki þeirri inngöngu mikil umræða um hvort breyta þyrfti stjórnarskrá. Niðurstaða þingsins var sú að löggilda samninginn án þess að setja í lög ákvæði um forgang lagaákvæða sem innleiða EES-reglur þannig að núna í samningnum eins og hann liggur fyrir er akkúrat ekkert sem segir til um það að við viljum forgangsraða Evrópureglum framar okkar eigin reglum. Í staðinn lögfestum við þá reglu að almennt bæri að skýra lagaákvæði til samræmis við EES-samninginn. Þetta er svipað eins og við þekkjum og gerum enn í sambandi við mannréttindasáttmála Evrópu.

Nú er til skoðunar hvort setja eigi í lög forgangsreglu líkt og bókun 35 mælir fyrir um. Skýrsla ráðherra fjallar ágætlega um þá stöðu sem er uppi og svo virðist sem okkur standi til boða tveir valmöguleikar. Annaðhvort breytum við lögum og mælum fyrir um forgang lagaákvæða sem byggja á innleiðingu EES-reglna eða við látum reyna á það fyrir EFTA-dómstólnum hvort áratugalangt fyrirkomulag innleiðinga, sem talið var forsenda fyrir inngöngu Íslands í EES, standist. 30 ár eru liðin frá inngöngu Íslands í EES-samstarfið. Af og til hefur það gerst að dómar falla á einn veg sem kynnu að hafa fallið á annan veg ef við hefðum verið búin að innleiða bókun 35. En það er varla svo að þessi tilvik séu svo alvarleg að það ógni EES-samstarfinu, þ.e. þegar innleiddar EES-reglur stangast á við íslenska löggjöf. Hingað til hafa slík tilvik verið afgreidd á sama hátt og önnur mistök við innleiðingu EES-reglna, svo sem þegar EES-reglur eru innleiddar á rangan hátt og einnig þegar EES-reglur eru ekki innleiddar á tilskildum tíma. ESA kemur einfaldlega ábendingum áleiðis til stjórnvalda og ríkisstjórnin bregst við eftir tilefni hverju sinni. Þá er það Alþingi sem gerir breytingar á lögum með samþykki meiri hluta kjörinna fulltrúa. Því má aldrei gleyma að það er jú Alþingi Íslendinga sem er hinn eini sanni löggjafi.

En nú telur ESA sem sagt að þetta ferli sé allt of þungt í vöfum og vill að við innleiðum bókun 35. Hvað ætlar ríkisstjórnin að gera? Jú, hún ætlar að gera það sama og venjulega, leggjast kylliflöt og leyfa Brussel að valta yfir okkur og taka völdin, ekki satt? Persónulega myndi ég vilja fara dómstólaleiðina. Ég tel að það sé alls ekki ljóst hvort við séum komin á þann stað að þörf krefji okkur til að setja forgangsreglu. Ég tel að við eigum að njóta vafans í þessum efnum og höfum enga þörf á því að setja slíka forgangsreglu til að þóknast Brussel og yfirvaldinu þar. Þar fyrir utan tel ég að slík forgangsregla sem um er rætt brjóti í bága við stjórnarskrá og stangist á við hefðhelgaða stjórnskipunarvenju um réttarhæð réttarheimilda.

Mín sannfæring er sú að við myndum vinna slíkt dómsmál líkt og við unnum Icesave-málið á sínum tíma sem flestallir sérfræðingar hér töldu algjörlega vonlaust að vinna. Grundvallaratriði er jafnframt að samkvæmt gildandi fyrirkomulagi er það Alþingi Íslendinga sem gerir breytingar á lögum, telji þingið þörf á því, enda kveðið á um það í stjórnarskrá. Á Íslandi túlkum við lögin samkvæmt orðanna hljóðan. Á Íslandi ganga yngri lagaákvæði framar eldri lagaákvæðum. Þá er almennt viðurkennt á Íslandi að sérlög gangi framar almennum lagaákvæðum. Innleiðing bókunar 35 á þann hátt sem lagt var til í frumvarpi því sem lagt var fram síðasta vor gengur í berhögg við meginreglu íslensks réttar um forgang yngri laga og það er algerum vafa undirorpið hvort lagaákvæði verði túlkuð samkvæmt orðanna hljóðan þegar þau kunna að mæla fyrir um reglu sem gengur gegn EES-skuldbindingunum. Jafnframt kynnu almenn ákvæði EES-samningsins að vera túlkuð með þeim hætti að þau gangi framar sértækum lagaákvæðum. Ég tel að ef löggjafinn vill gera jafn veigamikla breytingu á meginreglum íslenskrar stjórnskipunar, eins og liggur í innleiðingu bókunar 35, þá þurfi til að koma breyting á stjórnarskrá.

Þá hefur því verið haldið á lofti af einhverjum að innleiðing bókunar 35 myndi alls ekki hafa nein áhrif. Þetta væri í raun bara smá formsatriði. Það er alrangt. Með leyfi forseta, langar mig að vitna í grein eftir Hafstein Dan Kristjánsson og Friðrik Árna Friðriksson Hirst þar sem í greininni segir, með leyfi forseta:

„Þar sem fyrirhuguð forgangsregla hefur almennt gildissvið, í þeim skilningi að hún tekur til allra innleiddra EES-reglna, hvort heldur samkvæmt meginmáli EES-samningsins, bókunum, viðaukum eða afleiddum gerðum, er hún til þess fallin að hafa töluverð áhrif í íslenskum rétti og réttarframkvæmd heilt yfir verði frumvarpið að lögum. Í því sambandi verður jafnframt að hafa hugfast að grunnreglur EES-samningsins á borð við fjórfrelsisreglurnar eru háðar túlkun EFTA-dómstólsins með hliðsjón af réttarframkvæmd í Evrópurétti.“

Ég túlka þessi orð greinarhöfunda á þá leið, hvað varðar bókun 35, að verði hún innleidd þá gæti svo farið að fjórfrelsisreglur EES-samningsins myndu öðlast sérstöðu gagnvart öðrum lögum og að lögum yrði ekki beitt ef þau teldust ósamrýmanleg fjórfrelsinu, jafnvel þótt þau lagaákvæði væru skýr samkvæmt orðanna hljóðan. Þannig myndi tilraun til að koma í veg fyrir einstaka misræmi á innlendri löggjöf og alþjóðaskuldbindingum veita erlendum dómstólum neitunarvald gagnvart íslenskri löggjöf ef þeir telji hana að brjóta í bága við fjórfrelsið. Fyrir þá sem ekki vita þá hafa evrópskir dómstólar náð að túlka fjórfrelsisreglurnar á hreint út sagt ótrúlegan hátt þannig að í þeim felist hinar ýmsu skyldur sem engum hefði dottið í hug við inngöngu í EES árið 1993. Við áttuðum okkur t.d. ekkert á því að fjórfrelsi fæli í sér skyldur til að setja raforkusölu á samkeppnismarkað. Við héldum að við myndum eiga hér orkuna okkar algerlega skilyrðislaust og réðum okkar ráðum hvað það varðaði sjálf. Það er nú annað komið á daginn. Ég veit um fáa Íslendinga sem vita yfir höfuð um hvað orkureikningurinn snýst. Hann er orðinn svo margskiptur og margslunginn að maður veit ekki hvort maður er að koma eða fara, maður bara passar sig á því að segja ekkert einasta aukatekið orð og borgar brúsann þegjandi og hljóðalaust.

Það er sannarlega ástæða til þess að skoða þetta ígrundað og ef Alþingi Íslendinga er á þeim stað að það vilji innleiða bókun 35 þá er kannski bragur á því að breyta stjórnarskránni þannig að ekki sé hafið yfir vafa að við séum hugsanlega að brjóta íslenskar reglur. Ég virði stjórnarskrána okkar þó að það sé margoft gengið um hana af hinni mestu léttúð hér á hinu háa Alþingi. Ég skal alveg viðurkenna það. Ef við ætlum að gera þetta og það á að vera einhver bragur á því þá skulum við a.m.k. tryggja það að við séum ekki að ganga á okkar grundvallarlög eins og við munum gera með því að innleiða bókun 35 án þess að taka tillit til þess sem stjórnarskráin okkar kveður á um.

Virðulegi forseti. Við í Flokki fólksins erum alveg til í umræðuna, við erum til í að dýpka umræðuna og synda með hæstv. utanríkisráðherra eins djúpt og hann vill. En þetta er í rauninni mál sem varðar okkur öll og skiptir okkur öll miklu máli. Ég sem kjörinn fulltrúi hér, sem elska mitt land og elska mitt fullveldi og okkar lýðveldi og okkar lýðræði, okkar sjálfstæði og okkar stjórnarskrá, mun ekki greiða því atkvæði að bókun 35 nái fram að ganga eins og hér virðist eiga að verða að veruleika.

###

Herra forseti. Ég þakka hv. þm. Loga Einarssyni fyrir svarið. Fyrir þá sem ekki vita þá hafa evrópskir dómstólar náð að túlka fjórfrelsisreglurnar á hreint út sagt ótrúlegan hátt þannig að í þeim felist hinar ýmsu skyldur sem engum hefði dottið í hug við inngöngu þegar við vorum að innleiða samninginn um Evrópska efnahagssvæðið fyrir 30 árum síðan. Við áttuðum okkur t.d. varla á því að fjórfrelsið okkar fæli í sér skyldu til að setja raforkusölu á samkeppnismarkað eða ESB fengið framselt vald til að ákveða t.d. vinnutímalöggjöf hérlendis. ESA leit meira að segja svo á að lög um leigubifreiðar brytu gegn fjórfrelsinu.

Ég spyr hv. þingmann: Telur hv. þingmaður að EES-samningurinn sé ekki það öflugur tvíhliða samningur að við eigum í rauninni rétt á því sem fullvalda sjálfstætt ríki að framfylgja okkar löggjöf? Ítrekað talar þingmaðurinn um „nema ef Alþingi samþykki annað“ og það sé í rauninni í höndum okkar hér, löggjafans, að samþykkja annað. Þá kemur beint sú spurning: Er það ekki geðþóttaákvörðun þeirra sem sitja í ríkisstjórn hverju sinni  hvernig þeir túlka löggjöfina og hvað þeir samþykkja yfir höfuð og hvers lags áhættuþáttur felst í því að innleiða löggjöf sem felur þá í rauninni  meiri hluta Alþingis, í þessu tilviki sitjandi ríkisstjórn hverju sinni, að taka þá geðþóttaákvörðun sem þeim nákvæmlega sýnist, hvernig sem það lítur út fyrir meginþorra samfélagsins, fullveldi okkar og sjálfstæði?

###

Herra forseti. Ég þakka hv. þm. Loga Einarssyni fyrir hans ágætu ræðu. Það vaknaði spurning þarna undir lokin þegar hann fór að vitna í ágætan Davíð Þór Björgvinsson. Er það sem sagt svo að hv. þingmaður sé því fylgjandi í fyrsta lagi að EES-reglur eða ESB-reglur gangi framar íslenskri löggjöf? Í öðru lagi  talar hann mikið um ESB. Staðreyndin er nú sú að þrátt fyrir að við séum að verða komin með annan fótinn þangað inn þá erum við ekki  enn þá gengin í Evrópusambandið, ekki alveg enn þá. Hv. þm. Logi Einarsson  mærir hér EES-samninginn, sem er grundvallarsamningur fyrir okkur hvað lýtur að fjórfrelsi og aðgangi okkar að innri markaði, 520 milljóna manna innri markaði. Telur hann þá að samningurinn, EES-samningurinn sem slíkur, sé ekki nóg? Er hv. þingmaður að segja að við þurfum að ganga í Evrópusambandið? Og er hv. þingmaður hins vegar að segja að við eigum að láta bókun 35,  í rauninni eins og Davíð Þór Björgvinsson segir í  sínu ágæta innleggi,  ganga framar  íslenskri löggjöf?

###

Frú forseti. Ég þakka hæstv. ráðherra fyrir svarið. Ég sé fyrir mér að það sé kannski ástæða til að láta reyna á það hvort sú tilhögun sem við höfum viðhaft í 30 ár við innleiðingu EES-reglna standist íslenska stjórnarskrá sem dæmi. Ég tel það persónulega þess virði að við látum á það reyna og við hættum að láta segja okkur fyrir verkum. En spurningin er þessi: Telur hæstv. utanríkisráðherra sem sagt að sú innleiðing á löggjöf EES-reglna sé ekki að fara að ganga framar íslenskri löggjöf við bókun 35 ef hún verður innleidd eins og frumvarpið segir til um?

###

Frú forseti. Ég þakka hæstv. utanríkisráðherra, Bjarna Benediktssyni, fyrir þessa ágætu skýrslu. Ég ætla að byrja á því einmitt að vísa í 2. gr. stjórnarskrár þar sem segir:

„Alþingi og forseti Íslands fara saman með löggjafarvaldið.“

Það eru ekki einungis bloggarar á mbl.is sem hafa haft áhyggjur af innleiðingu á bókun 35 heldur einnig virtir lögspekingar. Fræðimenn hafa nefnilega bent á að með innleiðingu bókunar 35 þá kynni að myndast sú staða að fjórfrelsisreglur EES-samningsins myndu ganga framar íslenskri löggjöf. Hefur hæstv. ráðherra utanríkismála engar áhyggjur af þessu?

Hér hefur hæstv. ráðherra talað um tveggja stoða kerfið. Ég vil líka líta á EES-samninginn sem tvíhliða samning og við þurfum í rauninni ekki að samþykkja eitt eða neitt af því bara. Þess vegna fagna ég því að við skulum ætla að koma hér og taka einhverja vitræna umræðu um bókun 35 því að persónulega hef ég miklar áhyggjur af henni.

###

Herra forseti. Á hvaða vegferð eru stjórnvöld sem gullhúða svoleiðis persónuverndarlöggjöfina og allt það sem snýr að okkur hér heima að við í rauninni þurfum nánast að sýna sjálfum okkur löggilt skilríki á hverjum degi til að sanna fyrir okkur sjálfum að jú, þetta er jú ég sjálf. Þetta er komið út yfir allan þjófabálk þegar búið er að binda og hlekkja samfélagið svo í heild sinni að heill þjóðfélagshópur, sá sem er að ganga hér síðasta æviskeiðið, getur ekki þrátt fyrir að hafa fulla getu og vilja til að sjá áfram um sig sjálfur, vera heima eins og móðir mín og baka og elda sinn mat sjálf á níræðisaldri og vera svo algerlega svipt í rauninni öllu sjálfræði sem lýtur að því að geta leitað sér aðstoðar í Heilsuveru eða í bankakerfinu og annað slíkt vegna þess að hún er ein af þeim sem segir: Ég treysti mér ekki í allt þetta .is. Gerum okkur grein fyrir því að þessi löggjöf er að skilja heilan þjóðfélagshóp eftir, jaðarsetja hann algjörlega í því að geta haldið áfram að njóta þess að vera sjálfstæður og sjálfbær, svo lengi sem heilsan leyfir. Og nú það nýjasta í sambandi við allt þetta persónuverndar-hitt og persónuverndar- þetta, innleiðingu á stafrænum lausnum, sem er jú vel fyrir okkur hin sem þykir það ekkert mál, núna fáum við það í andlitið að kornabörn séu að fá bréf um að þau séu útsett fyrir skipulagðri glæpastarfsemi og peningaþvætti af því að foreldri eða einhver náinn aðstandandi er í einhverri opinberri stöðu. Þetta er orðin svo mikil klikkun og þetta er orðið svo galið að ef við förum ekki að girða okkur í brók hérna þá veit ég ekki hvar það endar eiginlega. Það endar sennilega með því að það verður skotið einhverri örflögu í hausinn á manni og maður blikkar augum til að geta fengið að nota peninga í bankanum, vegna þess að núna getur maður ekki einu sinni komið með 10.000 kr. í bankann nema til að vera spurður: Heyrðu, hvar fékkstu þessa peninga?

###

Herra forseti. Ég þakka hæstv. ráðherra fyrir svarið. Eitt er víst að ég ber traust til ráðherrans. Ég ber traust til hæstv. ráðherra, Willums Þórs Þórssonar, og að hann muni gera allt sem í hans valdi stendur til að vinna að þessum málum heill. En það breytir ekki þeirri staðreynd að það ríkir algjört ófremdarástand í málaflokknum. Ég veit ekki hvað er til ráða. Ég kannski vissi það ef ég hefði haft tækifæri til að vinna í málaflokknum en því miður get ég með engu einasta móti skilið hvað í rauninni er hér á ferðinni. Fyrir utan það langar mig að nefna þá fordóma sem ríkja gegn fíknisjúkdómum sem eru ekki síðri en virðast vera gegn geðsjúkdómum, að einstaklingar sem eru virkilega að leita sér hjálpar og í endurhæfingu vegna fíknisjúkdóms eru sviptir endurhæfingarlífeyri á meðan. Það er eins og þeir séu ekki lengur til. Það er eins og þeir eigi ekkert heimili þar fyrir utan, börn eða ábyrgð eða neitt. Þeir eru bara sviptir öllu, takk fyrir kærlega pent. Ég skora því á hæstv. ráðherra að við tökum saman höndum hér og nú og breytum þessu, að þetta ár verði bara sett undir það að a.m.k. byggja þessa stoð betur fyrir fólkið okkar.

###

Herra forseti. Ég er bæði sorgmædd og döpur að koma hér upp til að beina óundirbúinni fyrirspurn til hæstv. heilbrigðisráðherra um það ófremdarástand sem ríkir hér, bæði hvað lýtur að fíknisjúkdómum og geðheilbrigðismálum í landinu. Við tölum venjulega ekki um einstaka mál en foreldrar komu í Bítið í síðustu viku og voru að lýsa alveg ótrúlegu álagi, áföllum og vægast sagt skelfingum sem þau hafa þurft að ganga í gegnum með barnið sitt í geðheilbrigðiskerfinu. Ung stúlka sem núna er sögð liggja á sjúkrahúsi að berjast fyrir lífi sínu, í fjórða sinn hafði hún reynt að svipta sig lífi, og fær aldrei úrlausn sinna mála. Henni er hent á milli geðlækna, sálfræðinga og það gefast allir upp alveg eins og hún, þessi unga stúlka, er búin að gefast upp á lífinu. Núna í vikunni var ungur piltur sem vildi ekki lifa lengur. Hann fer frá bráðadeildinni upp á bráðageðdeild. Og hvað gerist þar? Eftir stutt spjall er hann útskrifaður þaðan, var reyndar aldrei lagður þar inn, og síðan hefur ekkert til hans spurst. Hann var 23 ára gamall. Ég er að velta fyrir mér, hæstv. heilbrigðisráðherra: Hvað er til ráða? Hvað erum við raunverulega að gera? Getur einhver hæstv. ráðherra svarað því, þrátt fyrir að ég sé að beina þessari fyrirspurn til hæstv. heilbrigðisráðherra, eigum við einhverja einustu stoð innviða í landinu sem við getum sagt með stolti að við séum stolt af og okkur finnst standa í lappirnar og okkur finnst vera raunveruleg stoð innviða? Við erum að horfa upp á heilbrigðiskerfið okkar gjörsamlega í molum. Það er ekki að bregðast við dauðans alvöru. Við erum með á áttunda hundrað einstaklinga sem eru að biðja um hjálp inn á sjúkrahúsið Vog. En við greiðum 20 sinnum meira í að taka á móti hælisleitendum heldur en við leggjum í málaflokkinn, sem er SÁÁ, 20 sinnum meira, bara vegna þess að við vinnum ekki vinnuna okkar, við erum að draga lappirnar í því að vinna málin það hratt og örugglega að kostnaðurinn sé ekki algerlega fram úr öllu hófi.

Herra forseti. Ég get svo svarið að ég sé engin ljós. Ég hélt að ég væri með óendanlegan ræðutíma.

Ljósabúnaðurinn er eitthvað að bregðast okkur.

Mikið fyndist mér eðlilegt að ég fengi að njóta vafans. En hvað um það.

Forseti reyndi að sýna nokkurt umburðarlyndi gagnvart hv. þingmanni en því miður var það þannig að ljósabúnaður í ræðustólnum fór ekki í gang á réttum tíma. Biðst forseti velvirðingar á því.

###

Herra forseti. Af gefnu tilefni kem ég hér til þess að koma með smá upprifjun. Ég er ítrekað að heyra formann Landssambands eldri borgara tala um það að hér séu engir á Alþingi Íslendinga sem kæri sig um hag og velferð eldra fólks. Ég ætla að mótmæla því harðlega, enda tel ég að Flokkur fólksins hafi sýnt það í þau sjö ár sem hann hefur verið hér við störf að við erum málsvarar þeirra sem höllustum fæti standa í samfélaginu sem og eldra fólks og öryrkja.

Ég vil nefna nokkur þingmannamál, 15 skulum við segja, sem Flokkur fólksins hefur þegar lagt fram á Alþingi Íslendinga nú í haust. Það fyrsta eru almannatryggingar, fjárhæðir fyrir launavísitölu. Við erum hérna með afnám skerðinga ellilífeyris vegna atvinnutekna og mun ég mæla fyrir því máli eina ferðina enn í dag. Það er almannatryggingafrítekjumark vegna lífeyristekna. Þar höfum við verið með frumvarp um að hækka viðmiðið úr 25.000 kr. upp í 100.000, eins og einmitt Félag eldri borgara hefur kallað eftir. Við erum með félagslega aðstoð, bifreiðastyrk. Við erum með félagslega aðstoð lífeyrisþega sem eru búsettir erlendis þannig að þeir þurfi ekki að greiða fyrir þá millifærslu sem þeir greiða nú fyrir þegar Tryggingastofnun leggur inn hjá þeim. Við erum hér með málefni aldraðra vegna sambúðar. Við viljum að fólk fái að búa saman hvar sem það er. Við erum með sjúkratryggingar. Við erum með tannheilbrigðisþjónustu þar sem við viljum afnema allan virðisaukaskatt af hjálpartækjum og öðru slíku fyrir eldra fólk. Við erum með afnám vasapeningafyrirkomulagsins sem hefur verið kallað eftir frá hagsmunafulltrúa aldraðra um árabil. Við erum með búsetuöryggi í dvalar- og hjúkrunarrýmum, skattleysi launatekna undir 400.000, almannatryggingar, aldursviðbót, þannig að sá sem er öryrki og verður eldri borgari lækki ekki við það í neinum launum. Við erum með afkomu öryrkja og ellilífeyrisþega að kjaraviðræðum og við erum með samstarfsverkefni  til að fjölga fastráðnum heimilislæknum á landsbyggðinni.

Ég ítreka aftur og skora á formann Landssambands eldri borgara að kynna sér  þau mál sem Flokkur fólksins hefur af hug og hjarta barist fyrir hér í sjö ár áður en hann segir að hann horfi hér í tóm augu marg-, margsinnis og fái hér ekkert nema innantóm loforð um ekki neitt, því að það er rangt.

Forseti minnir á að ræðutími í störfum þingsins er takmarkaður við 2 mínútur.

###

Herra forseti. Ég skora á forseta hreinlega að fylgja því eftir að framkvæmdarvaldið fari að vilja löggjafans. Ég veit ekki hvaða vírus er að ganga hjá Vinstrihreyfingunni – grænu framboði ef það þykir bara eðlilegt og sjálfsagt að fara á svig við gildandi rétt og vilja löggjafans. Ég bara skil það ekki. Í þessu tilviki hefur hæstv. ráðherra Guðmundur Ingi Guðbrandsson haft tæp þrjú ár til að koma sér með þetta frumvarp hér inn í þingið sem löggjafinn samþykkti einróma í júní 2021, fyrir tæpum þremur árum. Það er ekkert sem réttlætir þessi vinnubrögð og það er ekkert sem segir mér að slíkur starfshópur og slíkur ráðherra ætti að halda áfram að starfa ef tæp þrjú ár nægja honum ekki til að koma með fullmótað og almennilegt frumvarp hér fyrir þingið, eins og var augljós og samróma, einróma vilji Alþingis. Við erum löggjafinn. Framkvæmdarvaldsins er að framfylgja okkar vilja, ekki að taka sjálfstæðar ákvarðanir og valta yfir vilja löggjafans á skítugum skónum með vanvirðingu og kalla það popúlisma.

###

Heyr, heyr.Herra forseti. Ég er ekki vön að koma hér og taka þátt í störfum þingsins undir þessum lið en nú get ég hreinlega ekki orða bundist. Hér rétt áðan var fyrirspurn frá hv. þm. Jakobi Frímanni Magnússyni til hæstv. ráðherra Guðmundar Inga Guðbrandssonar í sambandi við frumvarp sem ráðherrann átti að leggja hér fram fyrir apríl 2022 og lýtur að hagsmunafulltrúa eldra fólks. Það skiptir engum togum að ráðherrann segir einfaldlega að hann ætli ekkert að koma hér með frumvarp sem feli það í sér að leggja það fram ófullmótað. Samt sem áður breytir það ekki þeirri staðreynd að ráðherrann var nú búinn að fá að vita þetta, þetta var samþykkt 2021 og hann hafði til apríl 2022 til að koma fram með þetta frumvarp. Það að kunna ekki að vinna vinnuna sína, það að vita ekki hver tilgangur framkvæmdarvaldsins er, sem er að fara að vilja löggjafans og framkvæma vilja löggjafans, kallar hann hreinan og kláran popúlisma. Er það svo virkilega að þegar það er verið að kalla eftir því að ráðherrar í þessari ríkisstjórn vinni vinnuna sína af heilindum þá flokkast það undir popúlisma, þegar þeir eru með allt á hælunum?

###

Herra forseti. Þetta eru allt mjög mikilvæg atriði sem hv. þingmaður kemur hér inn á. Aukin og greiðari viðskipti milli landanna  eru mál sem hafa verið rædd en það hafa ekki verið gerðar neinar breytingar þannig séð. En þetta er eitt af því sem við höfum til að mynda rætt í tengslum við fæðuöryggi og sér í lagi ef við lítum á þetta svæði sem heild. Það er umræða sem hefur ekki verið botnuð eða kominn einhver endapunktur á en ég held að við séum öll sammála um það að sérstaklega ef vel er á málum haldið geti þetta verið til gagns fyrir löndin öll. Og af því að matur er líka menning geti það aukið menningartengsl landanna á milli. Þetta er bara umræða sem er í gangi og ég veit svo sem ekkert hvar endar og í sjálfu sér eru margir angar á henni og skiptir máli hvernig  með er farið.

Hitt sem varðar möguleika grænlenska ungmenna til að taka þátt í alls konar norrænu starfi tek ég bara hjartanlega og heils hugar undir með hv. þingmanni. Þar er rekinn núna svona vestnorrænn menntaskóli en hann er með aðsetur í Danmörku og er undir mjög miklum dönskum formerkjum. Það hafa til að mynda sumir færeyskir þingmenn gert athugasemd við og myndu vilja sleppa dönsku áherslunni í því.  En ég held að allt sem við gerum til þess að gera það að verkum að ungmennin okkar  geti kynnst hinum löndunum sé algerlega af hinu góða og styrki enn frekar  okkar samstarf og samvinnu og bræðra- og systralag þessara landa.

###

Frú forseti. Það er eiginlega sárara en tárum taki að standa hér í þessari samþjöppun á aflaheimildum, samþjöppun á auðlindinni okkar á fárra hendur, að vera enn eina ferðina að berjast fyrir því að einkavæða og koma fiskinum okkar á fárra hendur sem geta í rauninni keypt og selt framsal hægri vinstri, upp og niður, út og suður. Og eins og hv. þm. Þórarinn Ingi Pétursson, formaður atvinnuveganefndar, sagði áðan í ræðu sinni þá verður þetta svona eða hinsegin. Það er góð spurning: Verður þetta svona eða verður þetta hinsegin? Okkur í Flokki fólksins er nákvæmlega sama hvernig það verður svo framarlega sem þetta verður ekki kvótasett. Það er með hreinum ólíkindum að horfa upp á það að í annan stað er talað um sameiginlega auðlind þjóðarinnar á meðan á hinni blaðsíðunni er endalaus samþjöppun á fárra hendur þar sem í raun og veru er verið að mergsjúga sjávarplássin hér hringinn í kringum landið.

Mig langar líka að leiðrétta hv. þingmann aðeins þar sem honum varð smá fótaskortur á tungunni áðan þegar hann var að tala um 5,3% í sambandi við grásleppuna. Það er í rauninni það heildarviðmið sem við miðum við í sambandi við strandveiðina, bara eins og hún leggur sig, bara allan strandveiðiflotann. Hann á að skipta með sér þessum 5,3%. Það hefur ekki verið nein óráðsía í grásleppuveiðum hér síðasta árhundraðið, bara alls ekki. Eins og hv. þingmaður réttilega bendir á í ræðu sinni hér áðan, Þórarinn Ingi Pétursson, þá náttúrlega er grásleppan eðli málsins samkvæmt eins og annar fiskur með sporð og ugga og hún er hreyfanleg í kringum landið þannig að það er mismunandi eftir svæðum hvar gæftirnar eru mestar og bestar hverju sinni. Það liggur í hlutarins eðli og stundum hefur gefið mjög vel fyrir austan, annars vegar fyrir norðan og hins vegar fyrir vestan. Það fer náttúrlega eftir því hvernig liggur á grásleppunni þann tímann, hvernig straumar, stefnur og hiti sjávar er þann daginn. Það breytir ekki þeirri staðreynd að þegar er verið að reyna að klæða þetta í einhvern svona kjól um að það sé verið að reyna að koma á einhverri nýliðun í greininni og annað slíkt, þá veit ég ekki betur en að þeir sem hafa áhuga á því að fara að veiða grásleppu geti einfaldlega sótt um það og greitt fyrir sitt grásleppuveiðileyfi. Ég veit ekki til þess að einhver þurfi í sambandi við sína nýliðun að fara bænaveginn til kvótakarlsins og biðja hann um ölmusu, annaðhvort að fá að leigja af honum kvótann eins og við þekkjum núna eða fá að kaupa af honum nokkrar tunnur, fá að salta í nokkrar tunnur af grásleppuhrognum. Ég veit ekki til þess að við gætum ekki búið við nýliðun án þess að færa hana enn frekar á fárra hendur.

Ég er ekki búin að gleyma Verbúðinni sem mér fannst vera stórkostleg þáttaröð sem sýndi í rauninni spillinguna, sjálftökuna, græðgina og óþverrann sem gekk á þeim tíma þegar kvótakerfið var sett á, þegar framsalið var sett á. Hvernig hagsmunagæsla kjörinna fulltrúa hér hefur fengið að vaða um eins og eldur um akur; bara fyrir sig og sína, fíni pilsfaldakapítalisminn. Til dæmis bara ef maður horfir á það að við vorum að fá svar við spurningu um byggðakvóta Byggðastofnunar þar sem berlega kemur í ljós að þau litlu sjávarpláss sem eiga að fá að njóta þessara tonna — hvert haldið þið að það hafi farið? Til vina Framsóknarflokksins auðvitað; Skinney – Þinganes, stórútgerðartogarar og annað slíkt. Ekki ein einasta lonta kom að landi t.d. á Djúpavogi af þeim 250 tonnum sem Byggðastofnun átti að úthluta til þeirra. Þetta fer frekar í stórútgerðina í Kópavogi.

Maður er eiginlega búinn að fá ógeð á þessu kerfi eins og það leggur sig og þegar við erum að horfa upp á það núna, talandi um að vanda umgjörðina um málið, fá fleiri umsagnir — Frú forseti. Við í atvinnuveganefnd vorum búin að fá allar umsagnir, bæði sem við óskuðum eftir og þeirra sem bara kærðu sig um að senda inn umsagnir. Það er engu við það að bæta nema því að hæstv. matvælaráðherra koðnaði undan því að koma inn í þingið með frumvarpið um frekari kvótasetningu því það gengur þvert á stefnu hennar þingflokks, sem er Vinstrihreyfingin – grænt framboð. Það gengur algerlega þvert á þeirra stefnu, enda sést það á grasrótinni sem smám saman siglir frá flokknum. Þannig að ég segi bara: Það kom glögglega fram í svari hv. þingmanns og formanns atvinnuveganefndar, Þórarins Inga Péturssonar, við mig hérna rétt áðan, það kom berlega í ljós að það var í rauninni ekki frumkvæði atvinnuveganefndar að koma inn með þetta kvótasetningargrásleppufrumvarp. Það var að frumkvæði matvælaráðherra sem flæmdist burt á síðasta löggjafarþingi, í fyrravor, og bað náðarsamlega hv. atvinnuveganefnd að koma endilega með málið hingað inn.

Svo ætla ég líka leiðrétta annað sem kom fram hjá hv. þingmanni og formanni atvinnuveganefndar, Þórarni Inga Péturssyni. Það er víst verið að leggja af alla útgerð á Tröllaskaga eins og hann leggur sig. Það er ekki bara verið að logsjóða fyrir Ólafsfjörð og eyðileggja allt sem áður við þekktum; 30–40 strandveiðibátar, 20–30 netabátar og svo voru 200 og 300 tonna línubátar fyrir utan ísfiskara á frystitogara. Þarna voru tvö risastór frystihús. Þarna voru mjög mörg saltverkunarhús. Þarna voru þrjú starfandi síldarplön á sínum tíma. En hvað er þarna núna með þessari kvótasetningu græðgisvæðingar örfárra sægreifa? Ekki neitt, ekki nokkur skapaður hlutur sem lýtur að sjávarútvegi nema enn þá örlar á einum og einum sem er að fara að veiða grásleppu. Á Siglufirði var sameining, Þormóður rammi – Sæberg, og hvað skyldi nú hafa orðið um það stóra stönduga fyrirtæki sem hv. þm. Þórarinn Ingi Pétursson nefndi hér áðan þegar hann sagði að hinum megin við Ólafsfjörðinn væri þetta stönduga og blómlega sjávarútvegssamfélag? Það er búið að selja 70% af því til Vestmannaeyja. Það er verið að segja upp og þessir sjómenn sem hafa fengið vinnu og starfa við Þormóð ramma – Sæberg, það þarf enginn að halda að þeir ætli allir að flytja til Vestmannaeyja til að halda „djobbinu“ sínu — frú forseti, fyrirgefðu, ég átti að segja vinnunni sinni.

Staðreyndin er sú að þetta mál er svo furðulega vaxið að ég er enn ekki búin að átta mig á því að það sé komið í þessu formi hér inn á hið háa Alþingi. Það er enginn annar en ráðherrann sjálfur sem samdi þetta frumvarp og smíðaði þetta frumvarp sem á að koma með þetta mál hér inn. Það á ekki að setja það í fangið á hv. atvinnuveganefnd, engan veginn. Að vísu er það náttúrlega svo að þar gilda sömu lögmál og hér í þingsal, það gilda sömu lögmál þar um einræði og alræði og meirihlutaræði. Það liggur algjörlega á borðinu að hér í þessum ágæta sal, hv. þingsal, höfum við ekkert að segja nema með góðfúslegum vilja og vitund stjórnarflokkanna. Þau 63 þingmannamál sem Flokkur fólksins hefur lagt fram á hinu háa Alþingi eru meira og minna sett í ruslið. Það er alveg sama þó að þau fari í gegnum ferli inni í fastanefndunum, þó að við fáum umsagnir um þau, þó að þau séu tilbúin í 2. umræðu hér, hið eina rétta lýðræðislega ferli, það gengur ekki eftir. Frekar hættum við þingstörfum klukkan fimm á daginn af því að það eru ekki nógu mörg mál. Eða við hættum bara klukkan tvö vegna þess að ríkisstjórnin er að daga uppi með sína málaskrá og vill frekar slökkva á ræðustólnum okkar hér og möguleikum okkar á að flytja málin og koma þeim í frekari umræður. Frekar loka þeir bara á allt saman: Við erum ekki með nein frumvörp þannig að þið, ágæti stjórnarandstöðuminnihluti sem við berum reyndar enga virðingu fyrir, skuluð ekki fá að mæla fyrir ykkar málum, þótt þau bíði hér í tugum talið eftir því að fá að ganga í gegnum lýðræðislega og eðlilega meðferð á hinu háa Alþingi. Þvílík og önnur eins vinnubrögð.

Ég hef nú staðið hér og látið gamminn geisa og stundum þrumað svolítið hátt og liggur hátt rómur og er alveg rosa reið, eins og allir segja, en það verður bara að hafa það. Þetta er bara mín ástríða. Þetta er þingmaðurinn Inga Sæland og svona er ég bara gjörsamlega af guði gerð. Þannig að ég segi bara hvorki meira né minna en þetta að í þessi sjö ár sem ég hef blásið hér þá hef ég aldrei orðið vitni að öðrum eins vinnubrögðum eins ég er að verða vitni að hér og nú frá hv. atvinnuveganefnd. Ég get alveg sagt ykkur það að við í Flokki fólksins, og ég held að ég geti sagt það líka að ég hafi fundið það hjá félögum okkar í Pírötum, erum algjörlega á móti því hvernig við erum að færa sjávarauðlindina á hendur fárra og þjappa saman með alls konar ryki sem er verið að gusa hér í augun á kjósendum og fólkinu í landinu. Hér ganga fullar fötur af ryki í allar áttir, blekkingarryki, til þess að reyna að sannfæra fólk. Ég held að við höfum sannfærst nóg þegar kvótakerfið var sett á hér upp úr 1980, þegar allt átti að verða svo miklum mun betra. Þegar við áttum að vera innan átta ára farin að veiða 400.000 tonnum meira af þorskígildi en við gerðum þegar kvótasetta kerfið var sett á.

En hver skyldi staðan vera í dag? Jú, við veiðum ekki sporði meira. Þetta kerfi er búið að vera við lýði hér í hátt í 40 ár og hver er ábatinn? Enginn. Við höfum hins vegar komið á þannig kerfi að við höfum látið viðgangast hér brottkast, svo tugum prósenta skiptir, af veiddum afla upp úr sjó. Og af hverju skyldu sjómenn sjá sig tilneydda til að fleygja verðmætum dauðum aftur í hafið? Jú, vegna þess að stjórnvöld refsa þeim fyrir að koma með aflann að landi í stað þess að kúvenda og verðlauna þá fyrir að koma með aflann að landi án þess að klekkja á þeim hvað þennan blessaða kvóta þeirra snertir. Nei, þá er þeim refsað fyrir það. Það liggur alveg á borðinu að þegar Hafrannsóknastofnun er að gefa út sínar veiði- og aflaheimildir þá hefur hún ekki hugmynd um á hvaða forsendum hún á að gera það. Hún hefur ekki hugmynd um hver raunverulegur veiddur afli er hér upp úr sjó.

Þetta er alveg eins með kvótasetningu á grásleppu og að klæða það í alls konar furðubúning. Það er ekkert sem var að veiðum á grásleppu, ekki neitt. Það að tala um það að einhverjir verði nú að fá eitthvað fyrir sinn snúð, það verði kannski að verðlauna þá grásleppuveiðikalla sem ætla ekki að veiða lengur og rétta að þeim einhverjar milljónir með því að kvótasetja þetta og láta þá halda áfram að vera í áskrift með því að leigja frá sér grásleppuna, selja frá sér kvóta. Það er varla hægt að ljúga upp á þetta. Þetta er að verða einn furðulegasti farsi sem ég hef nokkurn tíma orðið vitni að og er ég þó komin á sjötugsaldur. Hversu lengi og í hversu mörg ár telur hið háa Alþingi og stjórnarliðar að sé hægt að ljúga að þjóðinni? Hversu lengi er hægt að endurvinna sama ruglið og gusa því í andlitið á þjóðinni?

Við í Flokki fólksins segjum: Heyrðu, við erum búin að fá nóg af þessari endurvinnslu. Þó að við séum enn þá að vaska upp þessar mjólkurfernur erum við búin að fá nóg af þessari endurvinnslu sem felst í því að ljúga því að okkur að það sé best að kvótasetja allt sem siglir hér í kringum landið. Við eigum auðlindina. Við eigum sjávarauðlindina og við höfum allan rétt til að selja hana frá okkur, fá að leigja hana frá okkur. Við eigum að fá alla arðsemi af því. Hún er okkar. Eins og hv. þm. Eyjólfur Ármannsson bendir réttilega á áðan í sambandi við 75. gr. stjórnarskrárinnar um atvinnufrelsi þá má ekki skerða nema sérstakir þjóðhagslegir hagsmunir standi þar að baki. Það er algerlega á hreinu að það varðar enga þjóðarheill að kvótasetja grásleppu nema fyrir örfáa karla sem vilja fá gefins milljónir af okkar skattfé bara sisvona, til að vera áskrifendur að því sem eftir er, að geta leigt það og selt til einhverra annarra. Nýliðunin er til staðar. Við seljum veiðileyfi. Það er á okkar borði.

Frú forseti. Öðruvísi mér áður brá en nú er þetta algerlega komið út fyrir allan þjófabálk. Við í Flokki fólksins munum aldrei, aldrei, aldrei láta þetta frumvarp ná fram að ganga.

###

Frú forseti. Ég þakka hv. þm. Þórarni Inga Péturssyni fyrir einlægt og heiðarlegt svar sem tók í rauninni af allan vafa um það að þetta mál er ekki komið hér inn að frumkvæði atvinnuveganefndar heldur í skjóli meiri hluta hennar, eins og öll önnur mál hér eru almennt í skjóli meiri hluta stjórnarflokkanna þar sem við sem erum í minni hluta, í stjórnarandstöðu, höfum harla lítið um málin að segja. Hv. þingmaður hefur fengið marga tölvupósta þar sem hann er hvattur til dáða ásamt nefndinni til þess að kvótasetja grásleppuna. Ég er ekki enn þá búin að gleyma Verbúðinni góðu og býst við að verið sé að hlaða í 2. kafla hvað það varðar. Ég held, a.m.k. ef litið er á þann póst sem ég hef fengið, að þeir séu ekki færri — enda sagði hv. þingmaður í upphafi framsögu sinnar með frumvarpinu að það væru skiptar skoðanir — og ég hef ekki síður fengið bréf frá grásleppusjómönnum sem trúa því ekki að það eigi eina ferðina enn að kvótasetja tegundir af sjávarauðlind okkar Íslendinga. Sitt sýnist hverjum og við eigum eftir að takast á um málið. Hv. þingmaður sagðist áðan vonast eftir fjörugum umræðum. Það mun ekki standa á Flokki fólksins og þessari konu sem hér stendur að vera með stuð í þessari umræðu vegna þess að þetta er mér algjört hjartans mál. Ég kem úr litlu sjávarplássi þar sem búið er að þurrka út allan kvóta. Tröllaskagi er orðinn gjörsamlega berstrípaður og allsber og verið er að leggja sjávarplássið mitt, Ólafsfjörð, gjörsamlega í rúst af misvitrum stjórnmálamönnum og hagsmunagæsluaðilum fyrir fáa útvalda sægreifa. Í þessu tilviki á að kvótasetja grásleppu fyrir örfáa karla til að senda þeim nokkrar milljónir á silfurfati af því að þeir nenna ekki lengur að fara að sækja grásleppuna heldur ætla þeir að selja hana eitthvert annað.

###

Frú forseti. Ég þakka hv. þm. Þórarni Inga Péturssyni fyrir þessa framsögu. Hann talar um að það séu skiptar skoðanir um málið, í rauninni vægast sagt. Það var svolítið sláandi, og mig langar að spyrja hv. þingmann um það, að hann sagði að nú ætti að vinna málið almennilega, koma því inn í þingið og annað slíkt. Ég veit ekki betur en að atvinnuveganefnd hafi verið með þetta mál síðasta þingvetur og að það hafi verið tilbúið eftir umsagnir og annað slíkt. Ég bið hv. formann atvinnuveganefndar að leiðrétta mig ef það er ekki rétt. Ég veit ekki betur en að málið hafi hreinlega dagað uppi vegna þess að hæstv. matvælaráðherra treysti sér ekki til að koma með málið hingað inn vegna þess hversu skiptar skoðanir voru um það og hve samstaðan var lítil.

Mig langar líka að spyrja að því hvort það hafi verið alveg sjálfsagt mál í huga formanns atvinnuveganefndar, hv. þm. Þórarins Inga Péturssonar, að taka málið í fangið fyrir hönd matvælaráðherra eins og hún óskaði eftir og ég hef fengið fulla vitneskju um, því að það var ekki að frumkvæði atvinnuveganefndar sjálfrar sem við erum aftur farin að fjalla um þetta mál. Það er í raun einsdæmi síðan ég kom á Alþingi Íslendinga að þessi aðferð sé notuð, að fastanefnd þingsins sé látin koma inn með mál fyrir hönd ráðherra sem treystir sér ekki til að koma með það sjálfur. Svo sagði hv. þm. Þórarinn Ingi Pétursson einnig að það ætti að reyna að koma einhverju skikki á þetta. Ég man ekki alveg hvernig hann orðaði það, að það yrði einhver heildarbragur á þessu, alveg eins og það hefði bara verið allt í kaldakoli með grásleppuveiðar alla þá áratugi frá því að maður man eftir að pabbi, afi og allir sóttu sjóinn til að veiða grásleppu. Ég spyr: Hvaða rugl hefur verið á grásleppuveiðunum til þessa?

###

Frú forseti. Ég þakka hæstv. ráðherra fyrir svarið. Betur má ef duga skal. Ég velti því þá fyrir mér: Hefur t.d. verið á teikniborðinu með öllum þessum nefndum og stýrihópum og ráðum og öllu, hefur verið talað um að setja raunverulega upp alþjóðlegan skóla eins og við þekkjum í löndunum nánast alls staðar í kringum okkur, þar sem í rauninni er verið að reyna að taka og koma til móts við börnin og kenna þeim á þeirra tungumáli samhliða því að þau eru að aðlagast nýju samfélagi? Ég hef talað við kennara sem sitja uppi með það að vera með 28–30 nemendur í bekk þar sem eru töluð átta tungumál. Hvernig dettur nokkrum einasta ráðherra eða kjörnum fulltrúa eða bara nokkrum einasta einstaklingi í hug að svoleiðis geti gengið upp, að það sé í rauninni til þess að efla áhuga nemendanna á því að læra eða láta sér líða vel í kennslustundinni sinni og í kennslustofunni sinni? Ég sé fyrir mér að við þurfum að gera miklu meira og þurfum að reyna að koma einhverju af stað strax, að láta ekki börnin vera búin að vera í mörg ár í þessari óvissu og vanlíðan og í rauninni varla geta lært nokkurn skapaðan hlut vegna þess að við erum ekki að gefa þeim tækifæri til þess, því miður. Við erum ekki að mæta þeim þar sem þau eru, því miður. Það fylgir því ábyrgð að vera með fjölmenningarsamfélag og sú ábyrgð er á höndum stjórnvalda að takast á við það. Fyrst við erum búin að samþykkja fjölmenningarsamfélagið þá verðum við líka að standa við að láta það ganga upp. Við verðum að byrja á börnunum okkar. Við verðum að byrja á því að þeim líði vel í skólanum. Hvar er t.d. hugmyndin um alþjóðlegan skóla á teikniborði hæstv. ráðherra, þar sem börnunum verður í rauninni kennt á því tungumáli sem þau þekkja ásamt því að fá að aðlagast inn í íslenskuna og okkar samfélag?

###

Herra forseti. Ég þakka hæstv. ráðherra, Ásmundi Einari Daðasyni, fyrir þetta góða mál. Mér finnst í rauninni skorta á heildarstefnu og utanumhald utan um börn sem eru að koma hér í okkar ágæta skólakerfi, sem er í rauninni ekki svo ágætt þegar upp er staðið. Við erum að horfa upp á niðurstöður PISA-könnunar og annað slíkt og við vitum í rauninni og höfum ekki fengið að sjá hverju sætir. Við fáum ekki að sjá á milli skóla hvernig þeir hafa staðið sig í þessu og hvort það eru meiri líkur en minni að það sé vegna þess að við erum ekki að sinna börnum sem eru af erlendum uppruna og er að koma hér inn í skólakerfið. Ég er að velta fyrir mér hvað sé gert fyrir þessi börn til þess að efla þau andlega og efla þau inn í bekkina, inn í samfélagið, þannig að þau jaðarsetjist ekki. Hvað er gert fyrir þessi börn til þess að tryggja að þau fái í rauninni alla þá þjónustu í sambandi við að læra nýtt tungumál sem í rauninni farsæld þeirra og framtíð hér byggist algerlega á?

Ég verð að segja að þegar maður er að horfa heildstætt á hlutina þá er ég búin að sjá það í gegnum tíðina, bæði af viðtölum við foreldra þessara barna, við börnin sjálf og inni í skólakerfinu, að það er mjög mikill misbrestur á því að börnin fái þá raunverulega þann stuðning og þá þjónustu. Auðvitað er vel að það skuli vera að koma inn frumvarp sem á að einhverju leyti að byggja betur og hlúa betur að þessum börnum en, hæstv. ráðherra, er ekki orðið tímabært að við tökum málin föstum tökum og látum ekki þessa einstaklinga, börnin okkar, ganga í gegnum allt menntakerfið án þess að fá þá nauðsynlegu hjálp og þann stuðning sem þau þurfa á að halda til þess að geta látið sér líða vel í samfélaginu okkar, til þess að koma í veg fyrir alls konar einelti og alls konar vanlíðan sem skapar ekkert annað en beiskju og reiði út í samfélagið sem á að vera framtíð þeirra?

###

Herra forseti. Ég þakka hæstv. forsætisráðherra og hæstv. matvælaráðherra fyrir svarið. Það er orðið dálítið dapurt ef ég þekki betur grasrót Vinstri grænna en formaðurinn sjálfur því að það liggur algjörlega á borðinu að þetta er ekki það sem er á borði Vinstrihreyfingarinnar – græns framboðs, að halda áfram að kvótasetja hér sameiginlegar sjávarauðlindir okkar. Það liggur náttúrlega algjörlega á borðinu.

Hvað lýtur að stjórnarskránni, jú, ég þakka hæstv. ráðherra fyrir það samstarf sem var náttúrlega um margt mjög gott en ákveðin vonbrigði hvað það varðar. Það var Flokkur fólksins sem í rauninni vildi fá fullt verð fyrir aðgang að auðlindinni. Á því virtist allt stranda vegna þess að eitthvað átti nú að vera sanngjarnt og eðlilegt, sem enginn veit að vísu hvað þýðir. En það að atvinnuveganefnd skyldi taka það upp hjá sjálfri sér að koma með þetta frumvarp er algerlega út í bláinn, segi ég sem fulltrúi atvinnuveganefndar, það er algerlega út í bláinn að þeir í atvinnuveganefnd hafi fundið það upp hjá sjálfum sér. Það var að einlægri ósk hæstv. matvælaráðherra sem treysti sér ekki til að koma með frumvarpið sjálf aftur inn í þingið því að hún hefði aldrei komist áfram með það frekar en að það mun fara áfram nú.

###

Herra forseti. Ég spyr í þetta sinn hæstv. matvælaráðherra og það er vegna sjötta máls á dagskrá þingfundar okkar hér í dag, um kvótasetningu grásleppu. Ég velti því fyrir mér hvort það hafi orðið einhver kúvending á stefnu Vinstrihreyfingarinnar – græns framboðs í sjávarútvegsmálum, hvort Vinstrihreyfingin – grænt framboð sé núna að taka undir það að halda áfram að færa hér auðlindirnar okkar, sameiginlega auðlind þjóðarinnar, á fárra hendur. Aðferðafræðin sem er verið að beita hér í dag er í rauninni fordæmalaus. Frá því að ég kom á þing hef ég aldrei áður upplifað það að ráðherrann sjálfur sem smíðaði frumvarpið hafi í rauninni gert það burtreka, sennilega út af grasrótinni sinni, ég býst við því, og nú er það meiri hluti atvinnuveganefndar sem leggur frumvarpið fram. Ég velti fyrir mér — þetta eru í rauninni þær vangaveltur og þarf ekkert að tíunda þær meira. Við í Flokki fólksins, og ég veit að Píratar hafa líka verið algerlega inn á þessari línu, höfum verið að berjast fyrir því að við fáum að halda auðlindunum okkar í þjóðareign, að það sé ekki verið að færa auðlindina okkar ítrekað á fárra hendur. Nú hefur kvótasetningin sýnt það svo um munar, samþjöppun í greininni og annað slíkt. Núna er búið að kvótasetja sæbjúgu, hvað þá annað, það eru eiginlega engin takmörk fyrir því hvað á að kvótasetja. Og nú er það grásleppan þar sem örfáir fullorðnir kallar sem nenna ekki lengur að veiða grásleppu hlakka til að láta íslenska skattgreiðendur færa sér nokkrar milljónir á silfurfati fyrir það eitt að kvótasetja grásleppu sem þeir selja síðan til að innleysa sína peninga. Hefur stefna Vinstrihreyfingarinnar – græns framboðs kúvenst í kvótasetningarmálum og sjávarútvegsmálum?

###

Herra forseti. Enn og aftur skoraði ég á auðvaldsstjórnina, ríkisstjórnina, ríkisstjórn stóreigna- og auðmanna, að líta til sinna minnstu bræðra og systra. Hér er um að ræða hjálparsamtök sem gefa fólki mat fyrir jólin og aldrei hefur þörfin verið meiri, aldrei nokkurn tímann. Þau anna ekki eftirspurn þannig að einhverjir þurfa frá að hverfa. Er það nú ekki dapurt að fara að ganga inn í jólahátíðina vitandi það að hluti af okkar minnstu bræðrum og systrum skuli ekki einu sinni fá að borða almennilega um jólin af því að þið tímið ekki að gefa þeim að éta?

###

Herra forseti. Ég er eiginlega búin að missa töluna á þeim tækifærum sem ég hef gefið stjórnarflokkunum á því að taka utan um jólabónus til eldra fólks sem er í rauninni með lægri afkomu og framfærslu heldur en öryrkjarnir sem við erum að láta fá jólabónus núna fyrir jólin. Þetta eru ríflega 2.000 einstaklingar og upphæðin er um 140 millj. kr. Þetta eru einstaklingar sem eru ekki að fá lífeyrissjóð. Þetta eru ekki 62.000 eldri borgarar heldur ríflega 2.000 eldri borgarar og helmingurinn af þeim hefur farið úr því að vera öryrki yfir í það að vera eldri borgari og um leið misst það sem heitir aldurstengd örorkuuppbót og lent í einhverju ákveðnu gati, sem þið eruð náttúrlega alveg greinilega ákveðin í að lofa þeim að svamla um í áfram þó að ég sé að gefa ykkur hérna í fjórða eða fimmta sinn kost á því að skipta um skoðun. Ég á ekki eitt einasta aukatekið orð yfir þessu.

###

Herra forseti. Ég hef ítrekað gefið ríkisstjórninni og stjórnarflokkunum umhugsunartíma og umhugsunarfrest til að skoða raunverulega hvað liggur í þeim breytingartillögum sem við í Flokki fólksins erum að boða. Í þessu tilviki erum við að reyna af fremsta megni að draga úr dauðsföllum einstaklinga með fíknisjúkdóminn. Við erum að reyna að koma þeim af dauðalistanum. Hér erum við að óska eftir fjármagni sem í rauninni kemur SÁÁ bara til að halda jafnvægi, fjármagni sem þeir nauðsynlega þurfa á að halda til þess að geta haldið út þeirri þjónustu sem þeir hafa kost á en vantar til þess fjármagn. Ég veit það ekki, við sjáum það hér bara á þessari töflu, land og þjóð og hv. þingheimur, hvernig þessi stjórnvöld hafa hugsað sér að taka á þessum dauðans alvörusjúkdómi þar sem um 100 einstaklingar deyja af hans völdum á hverju einasta ári og þar af um 50 algerlega ótímabærum dauða og stór hluti þeirra á þessum biðlista sem ég er að reyna að stytta.

###

Herra forseti. Hér erum við að fresta gildistöku ákvæðis sem kveður á um að fella niður persónuafslátt af almannatryggingaþegum sem búa erlendis og hugsanlega gætu verið svindlarar og verið kannski að hirða persónuafslátt úr tveimur löndum þrátt fyrir að við séum nú með tvísköttunarsamninga og okkur sé í lófa lagið að fylgjast með því. En við stóðum saman sem einn maður hér í gær og ég vil þakka þessari frábæru stjórnarandstöðu fyrir að lesa vel í spilin með mér og okkur í Flokki fólksins. Ég vil þakka stjórninni líka að sama skapi fyrir að taka utan um málið og greiða fyrir því þannig að við munum vinna það mun betur þegar það kemur aftur inn í nefnd og fá allar þær upplýsingar sem okkur fýsir til þess að reyna að tryggja það að þetta muni ekki bitna á í rauninni þeim sem síst skyldi, þ.e. fátækustu eldri borgurum og öryrkjum sem hafa flúið land og kosið með fótunum til þess að reyna að komast af með þá hungurlús sem þeim er ásköpuð úr almannatryggingakerfinu. En ég segi já við þessu auðvitað.

###

Frú forseti. Hér erum við einmitt að tala um gleðiefnið, eingreiðslu, jólabónus til handa öryrkjum. Eins og hæstv. ráðherra Guðmundur Ingi Guðbrandsson nefndi hér áður fer einmitt fram endurskoðun á almannatryggingakerfinu. Þess vegna er verið að segja að ástæðan fyrir því að þessi jólabónus er greiddur út núna sé að öryrkjar eru að bíða eftir breyttu og betra kerfi sem væntanlega mun þá styðja þeirra stöðu, allra nema þeirra sem verða settir í starfsgetumat án þess að hafa nokkuð starf að hverfa að af því að hér er náttúrlega eins og svo oft áður byrjað á því að reisa loftnetið áður en húsið er komið á grunninn. En það er önnur saga.

Hins vegar kemur mér mjög á óvart að það skuli vera algerlega sneitt fram hjá því að sá hópur fólks sem Flokkur fólksins hefur ítrekað verið að berjast fyrir að fái einnig þessa greiðslu um jólin, ríflega 66.000 kr. jólabónus, er með svipaða krónutölu og öryrkjarnir sem eru að fá jólabónus nema bara að margir þeirra hafa jafnvel ívið og mun lægri afkomu. Það eru þeir sem hafa farið frá því að vera t.d. öryrkjar og orðið ellilífeyrisþegar og við það hafa þeir misst tæpar 30.000 kr. á mánuði ef þeir hafa verið með fullar aldurstengdar örorkuuppbætur. Þannig að ég get ekki skilið rökin sem í rauninni væri hægt að koma og bera á borð hér þegar verið að mismuna sárafátæku fólki. Þetta eru tveir hópar af fátækasta fólkinu í landinu. Það er verið að mismuna þeim svo hrapallega að annar hópurinn fær 66.000 kr. á þeim forsendum að hann sé að bíða betri löggjafar sem á að taka betur utan um hans mál á meðan hinn hópurinn mun aldrei fá þá löggjöf heldur er í rauninni í einhverju gati í kerfinu, sem þessum stjórnvöldum og þessari ríkisstjórn er greinilega nákvæmlega sama um. Þau geta bara haldið áfram að vera í þessu boxi og áfram má sparka í þau liggjandi og það á ekki að rétta þeim þessa greiðslu, jólabónus fyrir jólin.

Eins og ég sagði áðan þá næ ég ekki með nokkru lifandi móti utan um það hvernig hægt er að heykjast við að greiða 142 millj. kr. til ríflega 2.000 eldri borgara í sárri neyð á meðan allur almenningur og við sem búum hér við það að starfa á þessu háa Alþingi verðum vitni að því hvernig farið er með almannafé og því sólundað á báða bóga. Hér eru haldin snobbpartí í Hörpunni eins og í vor sem kostuðu íslenskan almenning vel yfir 2 milljarða kr., þar af voru 1,5 milljarðar teknir beint úr varasjóðunum okkar fyrir partí sem stóð ekki í tvo daga. Hér fluttum við inn lúxusbifreiðar, 70 Audi Q8 lúxusbifreiðar, hér fluttum við inn fín og flott jakkaföt, hjálma, skotvopn af öllum stærðum og gerðum, skotvopn fyrir tæpar 170 millj. kr., reyndar skotvopn sem hafa aldrei farið úr landinu. Hér keyptum við erlenda öryggisgæslu sem lá á öllum húsþökum í miðbænum með sína hríðskotariffla og engu líkara en að þeir væru að verjast loftárás og við ættum von á einhverri stórkostlegri innrás.

En hvað skyldi nú hafa orðið úr öllu þessu? Hversu margir skyldu hafa fengið mat á diskinn og hversu mikla athygli skyldi þetta partí hafa fengið í alþjóðasamfélaginu? Hvað skyldu nú margir blaðamenn hafa skipt sér af því? Þetta var ekki einu sinni eins og ef hálfur Fischer hefði komið hér í Höfða að tefla, hvað þá athyglin sem þeir fengu þegar Spasskí var með honum og þeir voru báðir hérna í heilu lagi að tefla í Höfða á sínum tíma. Og þetta var ekki eins og athyglin sem annar fóturinn á Ronald Reagan hefði fengið á alþjóðavísu, hvað þá þegar það voru bæði Ronald Reagan og Gorbatsjov. En að tala um 140 millj. kr. fyrir sárafátæka eldri borgara, sárafátækt eldra fólk og fá einn á lúðurinn í hvert einasta skipti og að þessu sé sópað út af borðinu, það er annaðhvort hrein og klár mannvonska eða algjör vanþekking og forheimska í málinu eins og það liggur fyrir vegna þess að þessi hópur sem við erum að berjast fyrir hér og erum búin að gefa þessari ríkisstjórn núna fimm tækifæri til að samþykkja — ég mælti fyrir þessu í breytingartillögu áðan við fjáraukann og nú mæli ég fyrir þessari breytingartillögu um að bæta þessari eingreiðslu við fyrir eldra fólk. En til að það megi verða verðum við líka samþykkja það í fjáraukanum svo við fáum þá fjármagn til þess að geta greitt það út ef þessi tillaga mín verður samþykkt, sem ég hef nú engar einustu væntingar um því að ég get ekki séð að það sé einhver möguleiki á því að vitkast á klukkutíma þegar það hefur ekki verið gert á þeim árum sem ég hef barist fyrir því að reyna að koma þessu í gegn fyrir eldra fólk. En breytingartillaga hljóðar svo, með leyfi forseta:

„Við 1. gr. bætist nýr liður, svohljóðandi: Við ákvæði til bráðabirgða í lögunum bætist nýr töluliður, svohljóðandi: Þeir einstaklingar sem eiga rétt á greiðslu ellilífeyris skv. 17. gr. á árinu 2023 og hafa óskertan ellilífeyri almannatrygginga skulu fá eingreiðslu að fjárhæð 66.350 kr. Hafi lífeyrisþegi fengið greiddar bætur hluta úr ári skal eingreiðslan vera í hlutfalli við greiðsluréttindi hans á árinu. Eingreiðsla þessi, sem skal innt af hendi eigi síðar en 31. desember 2023, skal ekki teljast til tekna greiðsluþega og ekki leiða til skerðingar annarra greiðslna.“

Í greinargerð segir:

„Lagt er til að tryggja þeim ellilífeyrisþegum sem fá á árinu 2023 óskertan ellilífeyri almannatrygginga samskonar eingreiðslu og mælt er fyrir um í 1. gr. frumvarpsins til öryrkja og endurhæfingarlífeyrisþega. Um er að ræða tekjulægsta hóp ellilífeyrisþega sem hafa svo lágar lífeyristekjur að þær leiða ekki til skerðingar á ellilífeyri þeirra. Samkvæmt upplýsingum frá Tryggingastofnun ríkisins nær tillagan til 2.135 manns, þar af 1.007 manns sem fá nú ellilífeyri í stað örorkulífeyris.“

Ég ætla að endurtaka aðeins eina setningu hérna: „Um er að ræða tekjulægsta hóp ellilífeyrisþega sem hafa svo lágar lífeyristekjur að þær leiða ekki til skerðingar á ellilífeyri þeirra.“

Hversu erfitt er það fyrir stjórnvöld að átta sig á því að einstaklingur sem er með slíka lága greiðslu að hann er ekki einu sinni skertur út á það — er eitthvað erfitt fyrir nokkurn að sjá að þetta er einstaklingur sem er í sárri neyð, að þetta er einstaklingur sem er í fátækt? Nei, það er sko ekki nokkur einasti vandi fyrir nokkurn einasta einstakling að akkúrat átta sig á því. Við erum ekki að óska eftir 66.000 kr. jólabónus fyrir ríflega 60.000 eldri borgara. Við erum að taka út fyrir sviga ríflega 2.000 einstaklinga sem eru í sárri neyð og þurfa á þessum jólabónus að halda.

###

Frú forseti. Hér sjáum við hvernig við erum að útdeila peningunum okkar, peningunum úr ríkissjóði. Flokkur fólksins hefur ítrekað komið með breytingartillögur, ýmist við fjárauka eða jafnvel frumvarp um eingreiðslu til öryrkja. Við fáum jólabónus nú fyrir jólin þar sem við höfum verið að fara fram á það að slíkt hið sama sé látið ná yfir eldra fólk sem býr í raun við sárafátækt. Það er skemmst frá því að segja að þetta hefur ekki hlotið náð fyrir augum þessarar auðvaldsríkisstjórnar sem í raun og veru virðist vilja lækka t.d. álögur, þetta lítilræði sem við hefðum viljað setja á laxeldið, og sem vill ekki einu sinni taka krónu í viðbót af græðgismaskínum bankanna inn í okkar sameiginlegu sjóði; lítur ekki við því að hækka álögur á stórútgerðina sem kaupir sér fjallakofavillur út um allar koppagrundir, þá síðustu á tæpa 300 millj. kr. í háfjöllum Noregs. Það er huggulegt að geta valsað um íslensku sameiginlegu auðlindina okkar og stráð milljörðum í kringum sig og lifað eins og kóngur án þess raunverulega að leggja sanngjarna rentu inn í okkar sameiginlegu sjóði.

En það er samt enn þá sárara þegar maður hugsar til þess að þegar beðið er um fjármuni sem eingöngu eru til þess ætlaðir að hjálpa fólki í sárri neyð, jafnvel að bjarga mannslífum, þá skuli það vera slegið út af borðinu. Við fórum t.d. fram á 399,7 millj. kr. í aukin framlög til sjúkrahússins Vogs til þess að reyna að draga úr biðlistum og reyna að koma í veg fyrir það eins og kostur er að fólkið okkar, fárveikir sjúklingar, sé að deyja á biðlistum eftir hjálp. Hvers lags samfélag er það, frú forseti, sem með vitund og vilja, eftir daglegar fregnir um skelfingar, sorgir og dauða okkar minnstu bræðra og systra, skuli heykjast við að stíga fram á völlinn og rétta fram hjálparhönd og reyna að gera það sem í valdi þess stendur til að tryggja þeim þó ekki væri nema læknishjálp og nauðsynlega aðstoð á neyðarstundu? Er það nema von að maður í rauninni átti sig lítið á því hver tilgangur manns er hér á hinu háa Alþingi þegar þeir sem stýra og stjórna láta sér standa nákvæmlega á sama um þá sem búa hér við bágustu kjörin og þá sem eru að glíma við dauðans alvörusjúkdóm, og sýna það í rauninni í verki? Það er ekkert mál að setja milljarð í bílaleigur sem skila methagnaði. Nú er ekkert mál að koma enn þá frekar til móts við bílaleigur. Við ætlum líka að bjarga loftslaginu á jörðinni. Við ætlum sennilega að skella okkur til Kína og reyna að loka einhverjum af þessum tveimur kolaverum sem þeir opna í hverri einustu viku. Við ætlum sjálfsagt að redda öllu því sem gengur á í Bangladess, Indlandi, Rússlandi, Bandaríkjunum og allt það. Við, Ísland, bestasta, stórasta land í heimi, getum sett milljarða á milljarða ofan í málaflokka sem í raun og veru eru ekkert nema til þess að vera sýndarmennskan ein og sýna það á almennum vettvangi, á alþjóðavettvangi hvað við séum í rauninni alveg rosalega frábær. Ég er gjörsamlega búin að fá nóg af allri þessari sýndarmennsku og öllu þessu mikilmennskubrjálæði sem maður hefur verið umvafinn allt í kringum sig á hinu háa Alþingi Íslendinga.

Og svo kemur nú að hinni breytingartillögu Flokks fólksins, vegna þess að gleðifréttirnar eru þær að af einhverri náðsemi og miskunn á að setja 20 milljónir í Krýsuvík og 20 milljónir eiga að koma til Hlaðgerðarkots, eftirmeðferðarstofnana fyrir fólk sem er í meðferð. Að vísu óskuðum við eftir 50 milljónum því að óskað var eftir þeim á Krýsuvík til að geta haldið úti því þjónustustigi sem þeir stefna að, nú þegar þeir opna nýja deild fyrir konur í meðferðarkjarnanum sínum. En litlu skrefin eru þó betri en engin skref og þetta eru kannski hugsanlega tvö, þrjú stöðugildi yfir árið hjá t.d. Krýsuvík og það er þakkarvert.

En ég get engan veginn skilið það hvers vegna þau vilja ekki taka niður biðlistann á Vogi. Ég get engan veginn skilið það hvernig þau geta horfst í augu við sjálf sig einn einasta morgun, vitandi það að fyrir nokkrum dögum fraus ungur maður niðri á Klambratúni. Hann fraus í hel. Hann átti hvergi höfði sínu að halla. Honum var vísað burt úr neyðarskýli af því að það var ekki pláss fyrir hann. Þessir einstaklingar leggjast á bekk á kvöldin og hugsa með sér: Skyldi ég vakna á morgun eða vakna ég dáinn á morgun? Það sorglega er að flestir leggjast á bekkinn á kvöldin og vona að þeir vakni ekki á morgun því að það er alveg ljóst að héðan úr þessu háa Alþingi, héðan frá þessari auðvaldsgræðgisríkisstjórn er enga miskunn að fá og enga hjálp heldur.

Svo þegar við lítum á fátækasta eldra fólkið okkar, fólkið sem fór úr því að vera öryrkjar yfir í það að vera eldri borgarar, fólkið sem er að fá undir 300.000 kr. á mánuði, fólkið sem myndi ekki veita af því að geta glaðst yfir því að fá þessa 66.000 kr. eingreiðslu í jólabónus eins og við erum að veita öryrkjum, þegar kemur að þessu fólki þá er öllum nákvæmlega sama í þessari ríkisstjórn. Ég er búin að mæla fyrir þessari breytingartillögu fjórum sinnum. Ég er búin að gefa þessari ríkisstjórn og þessum stjórnarflokkum fjögur tækifæri til að skipta um skoðun og sýna þó ekki væri nema snefil af mannúð, og nú ætla ég að leggja þessa breytingartillögu fyrir eina ferðina enn. Eina ferðina enn óska ég eftir hækkun á framlögum úr fjárauka á málefnasviði 28, í 2. tölul. er lagt til að veitt verði framlag til að greiða megi 66.381 kr. eingreiðslu í desember til ellilífeyrisþega sem fá greiddan óskertan ellilífeyri almannatrygginga.

Ég get ekki skilið það, vegna þess að við erum búin að koma þessari tölu niður í ríflega 2.000 einstaklinga og upphæðin sem um er að ræða er um 140 millj. kr., um 140 millj. kr. myndu gefa langfátækasta eldra fólkinu í landinu ríflega 66.000 kr. jólabónus og gjörbreyta í rauninni allri líðan þess fyrir hátíð ljóss og friðar.

Síðan er hin ítrekaða breytingartillaga Flokks fólksins um að hækka framlög til styrktar hjálparstofnunum sem úthluta matargjöfum fyrir jólin. Hvernig er hægt að vera í ríkisstjórn — fyrir kosningar kepptist hver formaðurinn á fætur öðrum við að básúna það og segja okkur öllum: Við erum hér fyrir almannahagsmuni, við erum flokkurinn sem ætlar að hjálpa öllum ef þið bara kjósið mig. Komið mér til valda og sjáið hvað ég er frábær. Við erum að hugsa um almannaheill. Í rauninni kemur það manni alltaf á óvart, kjörtímabil eftir kjörtímabil,

hvernig ráðast á garðana einstaklingar sem ætti fyrir löngu að vera orðið ljóst að láta sér nákvæmlega á sama standa um almannahag, láta sér alveg nákvæmlega á sama standa um sína minnstu bræður og systur, því ef þeir gerðu það ekki þá væru þeir búnir að leiðrétta og laga hlutina og koma þeim til betri vegar. Þessari ríkisstjórn, eins og öllum öðrum ríkisstjórnum, sem eru nánast einráðar í öllu því sem þær taka sér fyrir hendur, er í lófa lagið að forgangsraða fjármunum okkar fyrir fólkið fyrst. Þeim er í lófa lagið að sýna það í verki að þær séu fyrir almenning, almannahag og okkur öll en ekki bara fyrir fáa útvalda gæðinga þar sem hinir mega láta sig hafa það að hirða mylsnuna sem af allsnægtaborðum þeirra fellur. Ég hef sagt það einu sinni áður, kannski tvisvar og kannski þrisvar, en ég segi það aldrei nógu oft: Ég fyrirlít þessi vinnubrögð. Ég fyrirlít svona stjórnvöld. Ég fyrirlít þessi stjórnvöld sem kunna ekki að skammast sín.

###

Herra forseti. Ég hef litlu við það að bæta sem hv. þm. Guðmundur Ingi Kristinsson tjáði okkur hér á undan, nema bara þessu: Það verður aldrei sagt að Flokkur fólksins hafi ekki gefið ykkur tækifæri á því að sýna mennsku og hjartagæsku. Það verður aldrei sagt að þið hafið ekki haft tækifæri til þess að skipta um skoðun. Það hefur venjulega verið talið stórmannlegt að geta skipt um skoðun, sérstaklega þegar er verið að ráðast á garðinn þar sem hann er lægstur, langsárafátækustu almannatryggingaþega sem Ísland á í dag. Því er virkilega athyglisvert að sjá innræti þessarar ríkisstjórnar. Hún hugnast mér ekki og hefur ekki gert það alveg frá upphafi, ég verð að viðurkenna það. Mér finnst hún eiginlega fyrirlitleg miðað við það sem ég sé á þessari töflu. Þið ættuð að skammast ykkar.

###

Frú forseti. Það er sannarlega tímabært að við opnum augun og stjórnvöld fari að taka utan um málið. Eins og hv. þm. Ingibjörg Isaksen sagði hér á undan þá er afar mikilvægt að við tökum heildstætt á málinu. Á þessu ári hafa orðið fjórir mjög alvarlegir eldsvoðar. Það er ekki langt síðan að það varð líka mjög alvarlegur eldsvoði á Bræðraborgarstíg þar sem létust þrír einstaklingar. Í sumum þessara tilvika er í rauninni engin útgönguleið í húsnæðinu, þetta er ósamþykkt húsnæði þar sem búa allt of margir, útgönguleiðir eru takmarkaðar og fólk hefur jafnvel þurft að grípa til þess úrræðis að kasta sér út um glugga þegar það hefur enga möguleika á því að komast öðruvísi út. Auðvitað er nauðsynlegt að gera bragarbót á þannig að eftirlitsaðilar hafi heimildir og umboð til þess að taka út og skoða húsnæði sem í rauninni er vitað að getur verið lífshættulegt, hvað þá þegar vitað er að það er nánast óíbúðarhæft.

Við sáum sláandi þátt á dögunum í sjónvarpi allra landsmanna þar sem var verið að sýna fram á óíbúðarhæft húsnæði þar sem engar varnir voru til staðar og allar bjargir bannaðar þar sem viðkomandi fjölskylda bjó í kjallara sem var grútmyglaður og dimmur og bara andstyggilegur og við hefðum öll sagt algerlega óíbúðarhæfur og ekkert okkar hefði viljað búa þar. En þá kom í ljós að það var í rauninni vitað að þetta var ekki eins og það átti að vera. Þarna var ekki allt með felldu en löggjöfin var ekki til staðar, heimildin var ekki til staðar til þess að slökkviliðsmenn og fulltrúar sem hefðu viljað gjarnan ganga úr skugga um þetta og gefa skýrslur og taka til hendinni hvað þetta varðaði hefðu getað gert það. Þeir höfðu ekki heimild til þess. En hér er verið að gera bragarbót hvað það varðar.

Við sjáum líka og það er mjög alvarlegt, finnst mér, að fólk er sett tugum saman í húsnæði sem er iðnaðarhúsnæði og alls ekkert sem segir til um að þar megi búa fólk, hvað þá tugum saman. Það sorglega við þetta er að í flestum tilvikum eru þetta farandverkamenn eða erlendir verkamenn sem eiga í rauninni í engin önnur hús að venda og þeirra vinnuveitendur bjóða þeim upp á það að hírast jafnvel tíu og tólf saman í einhverjum smákytrum með sameiginlegri eldunaraðstöðu og eina sturtu. Við þurfum að sjálfsögðu að taka á þessu og er það vel.

Mig langar líka að segja, eins og ég var að tala um áðan í andsvari við hv. þm. Ingibjörgu Isaksen, framsögumann málsins, að það er sárara en tárum taki að sjá hvernig er komið fram við fjölskyldur og einstaklinga sem búa við bág kjör og eiga í rauninni í engin hús að vernda. Við skulum átta okkur á því að það er ekkert náttúrulögmál að sjötta ríkasta land á jörðinni skuli koma þannig fram við þegnana að þau eigi ekki þak yfir höfuðið eða hafi ekki kost á því að fá þak yfir höfuðið sem er samþykkt og viðurkennt til búsetu. Það er þess vegna sem margir hafa gripið til þess úrræðis að skrá lögheimili sitt einhvers staðar annars staðar í þeirri von að ekki verði eftir því tekið og um leið gefst einstaklingum kostur á því að sækja um húsaleigubætur og jafnvel sérstakar húsaleigubætur. Oft eru þetta einstæðir foreldrar sem eiga bara virkilega nóg með að ná endum saman frá degi til dags og í rauninni ná alls ekki endum saman. Það er bragur á því að við tökum heildstætt á málinu og í stað þess að gera þessu fólki ókleift að skrá lögheimili sitt ólöglega og án vitundar húsnæðiseigenda þá gefum við þeim frekar kost á því að fá húsnæðið sem það býr í viðurkennt. Ef það er ekki íbúðarhæft þá verður það á valdi stjórnvalda algerlega og skylda stjórnvalda að gera bragarbót á því og gefa fólki a.m.k. kost á því, fyrst stjórnvöld hafa verið að draga lappirnar og ástandið á húsnæðismarkaði er sem raun ber vitni, að fá að njóta vafans, fjölskyldan, einstaklingarnir og börnin, og það ætti að vera á ábyrgð stjórnvalda að sjá til þess að þessir einstaklingar fengju húsaleigubætur sem skipta í rauninni sköpum fyrir þá.

Ég nefndi líka áðan fólkið okkar sem býr í hjólhýsum og tjaldvögnum. Margir kjósa þetta búsetuform og vilja fá að vera þar í friði. En þau verða líka að fá það viðurkennt að þetta sé þeirra lögheimili þannig að þau geti nýtt sér öll önnur réttindi sem fylgja því að vera skráð með sitt lögheimili og sína búsetu á ákveðnum stað. Hins vegar hefur þetta fólk átt undir högg að sækja. Reykjavíkurborg hefur í rauninni hrakið þau burtu þaðan sem þau voru, voru með ágætisaðstöðu í Laugardal þar sem þau komust bæði í heitt vatn og rafmagn og gátu verið svolítið búsældarleg með sitt og voru sátt þar. Þar er líka nánd við aðra og auðvelt að leita aðstoðar ef eitthvað út af ber, t.d. ef kæmi upp eldur eða eitthvað annað gerðist á þessu svæði. Þess vegna er þetta frekar dapurt. Við höfum séð það í löndunum í kringum okkur að þar eru nú stundum bara heilu og hálfu litlu þorpin af húsbílum og hjólhýsum og fólk kýs þessa búsetu vegna þess að það vill frekar búa svona. Sumir hverjir hafa í rauninni ekki möguleika á því að búa annars staðar, hafa ekki ráð á að leigja eins og hér, hér er leiguverð komið upp úr öllum rjáfrum, og hafa ekki ráð á því að kaupa vegna þess að hér ríkir vaxtabrjálæði á markaðnum og við erum að glíma við verðbólgu sem við höfum ekki séð í háa herrans tíð og sem virðist ekki vera að gefa eftir nógu hratt. Ástandið er þannig að það virðist ekki vera sérstaklega bjart fram undan hvað það varðar.

Hins vegar liggur það náttúrlega algerlega ljóst fyrir að stjórnvöldum er í lófa lagið að taka utan um þennan þjóðfélagshóp og viðurkenna búsetu hans eftir því hvernig hann vill búa. Núna er t.d. búið að flytja þennan hóp, hann var rekinn burtu úr Laugardalnum og nú er hann kominn upp á Höfða. Það er allt annað og kuldalegra í hálfgerðu iðnaðarhverfi. Þarna er þeim gert að búa sem er í rauninni virkilega sorglegt vegna þess að það er ekki eins og það hafi verið komið til þeirra vatni eða að þau hafi aðgang að vatni og öðru sem við myndum nú flest almennt telja eðlilegt og sjálfsagt að hafa aðgengi að. Í raun og veru sjáum við það í Flokki fólksins þannig að það ætti að koma með fallegt svæði, ræktað fallegt svæði, með aðgangi að öllum helstu nauðsynjum; rafmagni og vatni og hreinlætisaðstöðu að öðru leyti, kannski eins og á tjaldsvæðum, vel útbúnum tjaldsvæðum þar sem er jafnvel hægt að þvo þvottinn sinn, þar er þvottavél og þurrkari og ýmislegt. Það er hægt að gera ýmislegt ef vilji stjórnvalda stæði til þess að koma til móts við samfélagið í heild sinni en draga ekki alltaf einhverja í dilka og henda þeim í skammarkrókinn.

Það liggur algjörlega á borðinu að þessi stjórn er stjórn auðmanna, sem heykist ekki hið minnsta á því að koma með alls konar álögur og gjöld á borgarana en alls konar ívilnanir og huggulegheit og undanbrögð á t.d. laxeldi eða bílaleigur sem skila methagnaði. Það er athyglisvert í öllu þessu, þegar við erum að berjast fyrir réttlæti, jafnræði og  reyna að gera sem best fyrir alla, að sjá hvernig þessi stjórnvöld voga sér að forgangsraða fjármunum sem við eigum öll saman, hvernig fjármunir hafa ekki farið þangað sem við í Flokki fólksins teljum nauðsynlegt að setja þá og forgangsraða. Í þessu tilviki, þá er ég að tala um hjólhýsa- og tjaldvagnasvæðið okkar, þá hefði verið hægt í samráði við t.d. borgina að tryggja það að þessir einstaklingar fengju ekki bara að skrá lögheimili sitt á svæðinu heldur að finna líka fallegt búsældarlegt svæði með aðgengi að því sem öllum þykir eðlilegt að hafa hér í okkar ríka landi. En það virðist vera mikil bið á því og ég veit að þessi hópur fólks hefur ítrekað beðist ásjár og beðið um aðstoð við að koma sér upp sómasamlegri íveru því að fæst þeirra hafa efni á því að búa á nokkurn annan hátt, þó svo að auðvitað kjósi einstaka aðilar það hreinlega, hvort sem þeir hafa ráð á því að búa einhvern veginn öðruvísi, að búa í húsbílum sínum eða hjólhýsinu sínu. Það er svo aftur allt önnur saga.

En hér erum við búin að flytja allnokkur mál. Loksins erum við að sjá eitthvað sem kemur frá ríkisstjórninni og er það bara virkilega vel. Það gerist svona rétt fyrir jól, páska og sumarfrí, þá geysast inn ráðherramálin. Venju fremur hefur mér fundist hafa gengið vel að þessu sinni. Þó koma nú upp af og til þættir sem ekki er mögulegt að sætta sig við og ég er hrædd um að sú staða sé einmitt að koma upp hér og nú. Þetta er t.d. mál um lögheimilisskráningu og brunavarnir og breytingar á ýmsum lögum þar sem eftirlitsaðilum er gefin heimild til að taka út húsnæði sem hugsanlega er ákveðin dauðagildra eins og við erum búin að horfa upp á. Eins og ég sagði áðan hafa verið fjórir stórbrunar á þessu ári þar sem líka hefur verið mannfall og alveg skelfilegt að horfa upp á það.

Ég get líka sagt ykkur það að hérna uppi á Höfða er t.d. húsnæði þar sem þeir sem eru að glíma við fíknisjúkdóm hafa fengið að vera í svokallaðri eftirmeðferð, svona ákveðið áfangaheimili sem kallast Draumasetrið. Nú hefur verið ákveðið að það sé ekki nógu öruggt og ekki nógu gott og stendur til að loka því. Hvað verður um þá einstaklinga sem þar eru í bata vegna dauðans alvöru sjúkdóms er hins vegar önnur saga. Það er það sem mér finnst oft skorta, að þegar verið er að opna einar dyr þá lokast ekki aðrar heldur lokast þetta allt saman og einstaklingunum er gert ómögulegt að halda áfram í sinni eftirmeðferð og sínum bata. Í raun og veru ættu stjórnvöld að sjá sóma sinn í því, ef þau vita hvaða rekstur fer fram í húsnæði sem er talið vera hættulegt til búsetu, að koma til móts við þessa einstaklinga og koma þeim fyrir í húsnæði sem gæti haldið við því bataferli sem er í gangi.

Við verðum að átta okkur á því að það býr mannauður í okkur öllum og þeir sem glíma við fíknisjúkdóm þrá ekkert heitar  en að fá stöðugleika í sitt líf. Það tekur langan tíma og getur tekið mislangan tíma en í flestum tilvikum alllangan tíma, það fer eftir því hvað einstaklingurinn hefur verið að glíma lengi við fíknisjúkdóminn, það getur tekið ansi langan tíma fyrir hann að finna jafnvægi og tileinka sér þau meðul sem hann þarf að tileinka sér til þess að geta haldið áfram í sínum bata með bjartsýni og brosi og tekið þátt í samfélaginu okkar alveg upp á nýtt. Það er á ábyrgð stjórnvalda að skella t.d. ekki í lás hverju sem er, af því bara, án þess að koma með úrbætur til handa þeim sem þurfa á þeim að halda. Flestir af þessum einstaklingum og allir eiginlega hafa í engin önnur hús að venda. Þetta er allt að tveggja ára meðferð, eftirmeðferð, sem einstaklingarnir fá á þessum stöðum og það er í rauninni algerlega óafsakanlegt að skella bara í lás án þess að gefa þeim kost á því að halda áfram í bataferli sínu. Maður tekur ekki krabbameinssjúkling sem er í lyfjameðferð og segir allt í einu við hann: Farðu heim til þín og komdu eftir ár, sjáum hvernig þér líður þá. Það þýðir ekki. Við erum að tala um veikt fólk og okkur ber siðferðisleg skylda til þess og lagaleg og samkvæmt stjórnarskrá og hverju sem er að tryggja búsetu fólks.

Með þessu frumvarpi sem við erum hér með til umfjöllunar er verið að leitast við að tryggja öryggi fólks að einhverju leyti og er mjög mikilvægur þáttur í því, brunavörnum og öðru slíku, að fólk sé ekki í rauninni í dauðagildrum án þess jafnvel að vita af því. En það breytir ekki þeirri staðreynd að ég hefði gjarnan viljað að við hefðum haft samráð, stjórn og stjórnarandstaða, við hefðum sest niður saman, betur sjá augu en auga, og við hefðum talað um málið og komið sameiginlega með frumvarp sem hefði tekið heildstætt á málunum, líka þeim þáttum sem ég er að tala um, hvað það er sem við getum gert til að koma til móts við fleiri hópa í samfélaginu eins og ég hef tiltekið.

Það er athyglisvert, frú forseti, að ég er svo sjónlaus að ég sé ekkert á þetta. En hvað um það. Við höfum hugsað okkur hér að ræða þetta alvarlega mál þangað til að við erum öll sátt við það og þess vegna væri mjög ánægjulegt að sjá einhverjar breytingar gerðar núna áður en málið fer aftur inn í nefnd fyrir 3. umræðu, þar sem væri hægt að líta á fleiri aðila sem væru í hugsanlegri hættu vegna eldsvoða og aðra sem búa við óöryggi vegna þess að þeir hafa í rauninni í engin önnur hús að venda en óskráð og ósamþykkt húsnæði.

Það er nú svo einkennilegt sem það er að oft og tíðum virðast vera hér óprúttnir aðilar sem jafnvel nýta sér einhver búsetuúrræði sem þeir myndu ekki einu sinni láta hundinn sinn sofa í. Það er nú þannig. En það hefur verið látið viðgangast hér alllengi. Við vonum náttúrulega svo sannarlega að þetta frumvarp muni koma í veg fyrir það að fleiri stórbrunar af því tagi sem ég nefndi, með þeirri sorg og ótímabærum dauða, muni endurtaka sig. En auðvitað getum við aldrei sagt eitt eða neitt og við fáum alltaf bruna af og til af ýmsum völdum, það er kannski skilinn eftir pottur á straum óvart og viðkomandi hefur farið af bæ í einhvern tíma og það næsta sem hann veit er að húsið hans er alelda. En í þessu tilviki erum við að tala um mun alvarlegri mál þar sem einstaklingar geta ekki einu sinni, ef t.d. kemur upp eldur og þeir sofa þétt saman í herbergjum á þröngum gangi og annað slíkt og jafnvel ekki búið að setja stigann sem brunavarnaeftirlitið hafði sagt að yrði að hafa til að hafa neyðarútgang, þá eru ekki margar bjargir fyrir þá að reyna að forða sér undan eldinum. Þess vegna höfum við horft upp á, eins og á Bræðraborgarstíg, skelfilegar afleiðingar af slíku.

Mér þótti skrýtið af hverju við brugðumst ekki við fyrr. Maður er búinn að bíða eftir þessu núna í ansi langan tíma en betra er seint en aldrei og þetta er þó skref sem er tekið, mikilvægt skref sem er tekið í rétta átt. En við vildum gjarnan að það væri heildstæðara og tæki betur utan um stærri hóp sem býr í óöryggi og í rauninni vanlíðan.

###

Frú forseti. Ég þakka hv. þingmanni fyrir svarið. Ég get ekki séð að það séu nein úrræði fyrir þetta fólk. Um leið og íbúðareigandinn er búinn að setja fram, réttilega — eðli málsins samkvæmt ætti hann að hafa 100% rétt á því að ákveða hverjir búa hjá honum og eru með heimilisfesti þar eða lögheimili. En hvað á þá að gera fyrir þá sem hafa beitt þessu úrræði sjálfum sér til bjargar? Hvað ætla stjórnvöld að gera nákvæmlega í því að koma til móts við það fólk sem hefur neyðst til þess að skrá sig með lögheimili hjá einhverjum bláókunnugum einstaklingum, bara til að geta sýnt fram á að það eigi rétt á húsaleigubótum? Hafa eitthvað verið skoðaðar tekjur þessara einstaklinga, hversu bág staða þeirra er og hversu raunverulega bág búseta þeirra er einnig?

Hér vildi ég líka gjarnan nefna fólkið okkar sem býr í húsbílum og hjólhýsum og annað slíkt og getur ekki skráð lögheimili sín. Það er sannarlega ekki hægt að segja heldur að þau séu tryggð hvað varðar brunavarnir eða nokkurn skapaðan hlut. Þetta fólk getur ekki fengið húsaleigubætur. Finnst hv. þingmanni ekki ástæða til þess að við tökum heildstæðara utan um þetta til að reyna að taka utan um allan hópinn okkar sem þarf í rauninni á því að halda að fá björg í gegnum löggjafann hvað lýtur að þessum málaflokki? Ég hef t.d. mjög miklar áhyggjur af þessu fólki sem býr í hjólhýsum og annað slíkt. Ég hef líka mjög miklar áhyggjur af á fjórða hundrað einstaklingum sem eru heimilislausir og hefur jafnvel verið vísað á dyr hjá neyðarskýlum. Það fannst nú einn frosinn hérna bara fyrir nokkrum dögum, bara dáinn eftir að honum hafði verið vísað burt. Við vorum að ganga í gegnum frost og kulda þá nótt og hann lifði ekki þá nótt af. Þetta er vitað. Það eru bara nokkrir dagar síðan þetta gerðist og þetta er bara alvarlegt mál. Hvernig á að taka heildstætt utan um þá sem þurfa í raun og veru á allri okkar umhyggju og stuðningi að halda?

###

Frú forseti. Ég þakka hv. þm. Ingibjörgu Isaksen fyrir flutningsræðuna. Það er sannarlega tímabært að taka á þessum mjög svo viðkvæma málaflokki hvað lýtur að því að við erum búin að horfa upp á mikinn skaða og manntjón og fólk sem býr hér í iðnaðarhúsnæði og alls konar húsnæði sem hefur ekki verið viðurkennt til búsetu. Ég velti fyrir mér öðru í þessu sambandi,  ekki bara þessum einstaklingum sem eru fórnarlömb þessa brogaða kerfis sem við höfum búið við upp á síðkastið heldur einnig því að það á ekki síður að líta til lögheimilisþáttarins. Hv. þingmaður bendir réttilega á að fólk er að skrá sig jafnvel í lögheimili án vitundar húsnæðiseigenda og annað slíkt. Getur hv. þingmaður litið á það í einhverjum tilvikum sem hreinlega neyðarrétt þar sem einstaklingar eru þvingaðir í að búa í kannski ósamþykktu húsnæði, mygluðum kjallara með börnin sín og fær þar af leiðandi engar húsaleigubætur? Þau eru ekki í viðurkenndu húsnæði sem þau geta skráð lögheimili sitt í þannig að þetta er í mínum huga ákveðinn neyðarréttur sem þau eru að grípa til til þess að reyna að bjarga sér. Oft er þetta fólk sem hefur misst heimili sín og á í engin hús að vernda. Ég er að velta fyrir mér: Hvað ætlar ríkisstjórnin að gera fyrir þessa einstaklinga sem eru settir það rammlega út af kortinu að þeir geta í rauninni enga björg sér veitt nema akkúrat að grípa til svona úrræða, sumir myndu segja óyndisúrræða, til að reyna að bjarga sér eins og kostur er?

###

Virðulegur forseti. Við í Flokki fólksins höfum áhyggjur af þessum staflið 11. gr. og óskum eftir því að málið verði kallað aftur inn á milli 2. og 3. umræðu til frekari ígrundunar í hv. efnahags- og viðskiptanefnd. Málið er í rauninni það alvarlegt að þrátt fyrir að hér sé verið að segja að ekki komi til með að persónuafsláttur verði tekinn af einstaklingum vegna tvísköttunarsamninga við viðkomandi lönd þá fengum við umsögn frá Öryrkjabandalagi Íslands sem segir að það sé ekki hægt að ganga út frá því sem vísu. Það liggur á borðinu að þeir einstaklingar sem eru að fá greitt frá almannatryggingum gangast undir staðgreiðslu hér og eiga að njóta persónuafsláttar hér. Okkur í Flokki fólksins þykir því meira en mikilvægt að málið komi aftur fyrir hv. efnahags- og viðskiptanefnd og við fáum alfarið úr því skorið hvað hér er á ferð.

###

Virðulegi forseti. Það fer víst ekki á milli mála að við erum að greiða atkvæði um allt hvað eina. En eitt hefur vakið athygli okkar hjá Flokki fólksins og það er a-liður 11. gr. sem virðist fela það í sér að það eigi að fella niður persónuafslátt örorku- og ellilífeyrisþega sem fá greiðslur almannatrygginga en búa annars staðar. Þess vegna munum við vilja kalla málið aftur inn í nefnd milli 2. og 3. umræðu og fá það algerlega á hreint um hvað er verið að tala, því að ef það er eins og það sýnist við fyrstu athugun þá er málið algerlega grafalvarlegt. Þrátt fyrir að Flokkur fólksins sé ítrekað að óska eftir því að persónuafsláttur sé færður frá þeim sem eru moldríkir til þeirra sem eiga minna þá vissum við náttúrlega aldrei að það væri möguleiki að ríkisstjórnin tæki því þannig að hún réðist á garðinn þar sem hann er langlægstur og ætlaði að hrifsa persónuafsláttinn af bláfátæku fólki sem hefur kosið með fótunum og flúið land af því að hér hefur það ekki náð endum saman. Þannig að ég segi það og tel, herra forseti, afskaplega mikilvægt að málið verði skýrt betur út fyrir okkur því að ég trúi eiginlega ekki að þetta sé rétt eins og ég skil það.

###

Virðulegi forseti. Við í Flokki fólksins styðjum þetta frumvarp þrátt fyrir að við gerum athugasemdir við það að ekki sé nógu heildstætt tekið á stefnu í tóbaksmálum því að hér á t.d. eingöngu að taka út bragðefnið mentól, sem er nú að mínum smekk einustu sígaretturnar sem mögulegt er að reykja á 20 ára fresti. En það er önnur saga. Hér erum við að glíma við alls konar bragðefni, hvort sem þau eru í munnpúðum eða hvað sem þetta heitir allt saman, í veipvökvum og öðru slíku og það virðist ekkert vera tekið á því. En hér erum við væntanlega að stíga fyrstu skref í þá átt og ég verð greinilega að reyna að flytja inn mitt mentól á 20 ára fresti einhvers staðar annars staðar frá. En við styðjum þetta frumvarp.

###

Forseti. Hér erum við að greiða atkvæði um að aðstoða hjálparsamtök í þeirri neyð sem ríkir núna í samfélaginu og aðstoða þau við það að gefa fólki að borða fyrir jólin. Af ofrausn á að leggja þeim níu hjálparsamtökum til 8 millj. kr. Gerið ykkur grein fyrir því, hv. þingmenn, að við erum að greiða ríflega 13 milljónir hvern einasta klukkutíma, 24 klukkustundir á sólarhring allan ársins hring, í vexti af erlendri lántöku? Allar þessar breytingartillögur sem eingöngu eru að koma til móts við það fátæka fólk og fólkið okkar sem á bágast í samfélaginu kosta á pari við tveggja daga greiðslu ríkisins af lántökum sínum í vexti, hugsið ykkur. Það er með hreinum ólíkindum ef hjartað okkar er svona, hreinlega bara úr stáli. Ég veit ekki eiginlega til hvers við sitjum hér ef það er ekki til þess að mismuna ekki þegnunum og reyna að taka utan um alla þá sem á þurfa að halda.

###

Herra forseti. Hér erum við að greiða atkvæði um jólabónus til handa langfátækustu eldri borgurunum sem búa á Íslandi í dag. Það er svolítið galið og eiginlega dapurt þegar hæstv. ráðherra kemur hér og talar um þetta eins og við séum að fara að biðja um jólabónus fyrir 60.000 eldri borgara. Það er langt frá því. Hér erum við einungis að tala um rúmlega 2.000 einstaklinga sem eru í slíkri fátæktargildru að það sér ekki úr augunum út. Við erum að tala um einstaklinga, að helmingurinn af þeim, rúmlega 1.000, voru öryrkjar og eru komnir yfir það að verða ellilífeyrisþegar og hafa þar af leiðandi lækkað enn frekar í framfærslu sinni frá Tryggingastofnun. Hinn helmingurinn er að mestu leyti eldri konur sem eiga engin réttindi í lífeyrissjóði. Við erum að tala um sárafátækt, eldra fólk sem er verið að mismuna hér hrapallega og eitt er víst að það skulu allir fá að vita það hvers lags hjartalag er í þessari ríkisstjórn. — Ég segi já.

###

Virðulegi forseti. Hér erum við að greiða um 400 millj. kr. fjárframlag til SÁÁ. Um 100 einstaklingar sem haldnir eru fíknisjúkdómi deyja árlega, þar af eru tugir sem deyja á dauðabiðlistanum eftir því að komast í meðferð inni á sjúkrahúsinu Vogi. Í rauninni má segja að þetta sé lífsbjargarbreytingartillaga sem við erum að leggja hér fram. Við erum að reyna að viðurkenna vandann og gera það minnsta sem mögulegt er. Við erum að koma til móts við það sem SÁÁ segir að sé nauðsynlegt til þess að geta haldið úti rekstrinum sínum og bara á því formi sem sjúkrahúsið getur í rauninni uppfyllt af fullum krafti. Við munum því um leið í raun draga úr biðlistunum og hjálpa fólki til að komast í læknisþjónustu. Þegar þetta er svona ríflega það sem við erum að borga á einum degi í vexti af erlendum lántökum þá get ég bara ekki skilið hvernig við getum horft upp á það aðgerðalaust hvernig fólkið okkar deyr hérna unnvörpum úr dauðans alvörusjúkdómi án þess að gera neitt í því.

###

Herra forseti. Flokkur fólksins kemur með þrjár breytingartillögur í fjárauka. Þær snúa allar að því að hjálpa fólkinu okkar sem stendur hér höllustum fæti. Í fyrsta lagi er það tillagan okkar til aðstoðar við sjúkrahúsið Vog og SÁÁ og fárveika fíkla, einstaklinga með fíknisjúkdóma sem eru að deyja á biðlistum. Þetta er í rauninni lífsbjargarúrræði. Þetta úrræði snýst um að bjarga mannslífum. Við erum hér að koma með tillögu líka til aðstoðar við hjálparsamtök sem eru að gefa fólki mat fyrir jólin og við erum líka að koma með jólabónus til handa eldra fólki sem býr við lökustu kjörin.

Virðulegi forseti. Kostnaðurinn við þessar breytingartillögur Flokks fólksins nær tæplega því að vera tveggja daga vaxtagjaldakostnaður ríkissjóðs af erlendum lántökum, hvorki meira né minna, þannig að við skulum sjá hvernig þetta fer.

###

Herra forseti. Tilurð þessa bankaskatts í fyrstu var einmitt sú að talin var ástæða til að reyna að ná í aukna fjármuni af því að við stóðum  frammi fyrir mjög erfiðum efnahagslegum afleiðingum efnahagshrunsins. Þessi skattur var síðan lækkaður  2020 og skilaði, eins og áður hefur komið fram, engan veginn þeim markmiðum sem  stefnt var að með lækkun hans. Hér er einungis verið að óska eftir því að færa hann á sama stað og hann var þegar hann var lækkaður 2020 og það gefur okkur í rauninni  nokkra milljarða sem væri þá hægt að kaupa fyrir kannski nokkrar Audi-bifreiðar og lúxuskerrur og halda einhver snobbpartí í Hörpu ef það er forgangsröðun fjármuna þessarar auðvaldsríkisstjórnar sem við búum við í dag.

###

Herra forseti. Hreinar vaxtatekjur bankanna á fyrstu níu mánuðum ársins voru 113  milljarðar kr. Hér erum við að tala um að hækka bankaskattinn upp í 0,838%, það gefur okkur 30 milljarða í ríkissjóð. Við teljum í Flokki fólksins að bankarnir séu vel aflögufærir. Við teljum að það sé líka algerlega úr lausu lofti gripið að taka vald af löggjafanum til að koma í veg fyrir það að þessi bankaskattshækkun yrði send beint í andlitið á viðskiptavinum bankanna aftur. Okkur er í lófa lagið að tryggja það að við fáum þennan bankaskatt og nýtum hann í þágu þjóðarinnar allrar og þeirra sem verst eru staddir hér heldur en að láta þessa banka halda áfram að níðast á samfélaginu, safna auð með augun rauð á meðan hina brauðið vantar. Það er kominn tími til alvöruaðgerða, virðulegi forseti. — Ég segi já.



###

Forseti. Hvernig er þessi ríkisstjórn að takast á við efnahagsvandann í dag? Hvað hefur þessi ríkisstjórn verið að gera til að draga úr verðbólgu? Hvað hefur hún gert til að koma í veg fyrir það að fjölskyldur fari að missa heimili sín? Ég kem ekki auga á nokkurn skapaðan hræranlegan hlut. Hefur þessi ríkisstjórn litið til landanna í kringum okkur og reynt að bera sig saman við þær aðgerðir sem þar hafa verið hafðar í frammi, þar sem í raun og veru hefur gengið mörgum sinnum betur að ná niður verðbólgu heldur en hér og þar sem vaxtastigið er svona 50% lægra, í það minnsta, heldur en hér og jafnvel mun minna en það? Hér eru t.d. vextir á óverðtryggðu láni í Arion banka 11,38% á meðan Færeyingar, vinir okkar, greiða ríflega 4% í vexti.

Það er í rauninni sárara en tárum taki að þurfa að horfa upp á það hvernig hlutirnir eru í rauninni að þróast hér. Hvað gerðu Spánverjar til að reyna að draga úr verðbólgunni? Réðust þeir á samfélagið í heild sinni með alls konar álögum og aukasköttum? Nei, þeir gerðu það ekki. Þeir gerðu allt sem í þeirra valdi stóð ásamt Seðlabanka Spánar til að koma í veg fyrir aukna þenslu út í efnahagskerfið hjá þeim til þess einmitt að draga úr verðbólgu og gera allt sem í þeirra valdi stæði til að sporna gegn því að hún myndi halda áfram að vaxa. Hvað gerðum við? Hvað gerði íslenska ríkisstjórnin hér? Jú, hún heldur sig við að koma með auknar álögur eins og t.d. um áramótin þar sem hún kemur með sínar frábæru álögur á allt hvað eina, hvort sem það er það sem við erum að borða eða álögur á bara allt sem nöfnum tjáir að nefna. Þeir hafa verið duglegir að halda við og auka við þensluna sem mest þeir mega, í stað þess að líta til þess sem vel hefur verið gert í löndunum í kringum okkur sem hefur virkilega unnið á efnahagsvandanum og verðbólgunni, sem enginn slapp við reyndar. Spánverjar greiddu t.d. niður orkuverðið. Þeir greiddu með allri orku. Þeir stöðvuðu allar hækkanir á matvöru og nauðsynjavöru. Það var í engu sem þeir sendu boltann á almenning, ekki í neinu. Hér hins vegar þá er það eina sem þessi ríkisstjórn getur gert að taka almenning upp á hnakkadrambinu og reka honum á kjaftinn. Það er nákvæmlega það sem almenningur hefur þurft að þola hér skipti eftir skipti þegar við sitjum uppi með vanhæfa, algerlega vanhæfa ríkisstjórn. Núna um áramótin mun t.d. koma þessi árlega gjaldskrárhækkun, þar á meðal á áfengi. Þá mun gjaldskrárhækkun á áfengi koma áfengisgjaldinu í 26,3 milljarða kr., mun sem sagt hækka úr 25,2 milljörðum, um 1,2 milljarða kr.

Við í Flokki fólksins höfum ítrekað kallað eftir stuðningi við þá sem eru fárveikir af fíknisjúkdómi. Hvernig skyldi það nú hafa gengið? Framhaldssagan kemur bráðum vegna þess að nú ætla ég að lesa hérna upp úr breytingartillögu Flokks fólksins við frumvarp til fjáraukalaga fyrir árið 2023. Við förum inn í málefnasvið 25 sem er hjúkrunar- og endurhæfingarþjónusta. Þar erum við að kalla eftir að framlag úr ríkissjóði hækki um 400 millj. kr. Það er einmitt til SÁÁ. Hvers vegna skyldum við vilja hækka framlög til SÁÁ og Sjúkrahússins Vogs um 400 millj. kr.? Jú, það er vegna þess að á hverju einasta ári núna eru að deyja hátt í 100 einstaklingar úr fíknisjúkdómi og jú, það er vegna þess að það bíða hér á áttunda hundrað einstaklingar eftir sjúkrahúsvist á sjúkrahúsinu Vogi og jú, það er vegna þess að það vantar fjármagn til þess að geta rekið sjúkrahúsið Vog á því afli sem það raunverulega getur verið rekið. Það vantar fjármagn til að greiða laun. Það vantar fjármagn til að nýta að fullu þann húsakost og þau úrræði sem að hægt er að veita þessu veika fólki. En, nei, þið skuluð bara bíða lengur, og það sem meira er að tugir einstaklinga, fársjúkra einstaklinga, eru að deyja á þessum biðlista, deyja á biðlista eftir sjúkrahúshjálp, eftir læknishjálp. Hvernig í ósköpunum á maður ekki annað en skammast sín fyrir það að ætla í rauninni að láta sér detta í hug að kalla þetta réttarríki? Og hvernig í ósköpunum getur maður í rauninni annað en skammast sín fyrir það, þegar maður hugsar til þess að hér er verið að taka 26,3 milljarða í áfengisgjald, að vel innan við 2 milljarðar eru settir í hjálpina, í sjúkdóminn, til allra þeirra aðila sem eru að reyna að lækna og hjálpa? SÁÁ báðu um 520 millj. kr., það yrði að koma því inn í fjárlög. Hér erum við að tala um fjáraukalög. SÁÁ voru búin að fá loforð fyrir 120 millj. kr. Ég bíð náttúrlega spennt eftir því að þau fái það greitt út. Það vantar sem sagt 400 milljónir upp á það sem nauðsynlega þarf bara til að halda rekstrinum í jafnvægi. Nánast allt sjálfsaflafé samtakanna fer í að reyna að hjálpa fárveiku fólki sem er að biðja um hjálp. Þvílíkur sómi að slíkum stjórnvöldum sem geta í rauninni látið eins og ekkert sé þegar hátt í 100 einstaklingar deyja hér úr sjúkdómi án þess að fá hjálp. Ef þetta er ekki bananalýðveldi í orðsins fyllstu merkingu þá veit ég ekki hvað það er.

Í annan stað erum við að tala um að við bætist nýtt málefnasvið og nýir málefnaflokkar og það eru málefnaflokkar 28 og 30, sem er þjónusta við aldraða og aðrar greiðslur. Þar erum við að tala um að framlag úr ríkissjóði muni aukast um 142 millj. kr. Hvar erum við að tala um þar? Hvað skyldi nú Flokkur fólksins vera að betla þar? Jú, við erum að leggja til að hækka framlög á málefnasviði 28 svo greiða megi 66.381 kr. í eingreiðslu í desember, það sem við höfum kallað jólabónus, til ellilífeyrisþega sem fá greiddan óskertan lífeyri almannatrygginga, þ.e. hafa lægri tekjur en sem nemur frítekjumörkum, 1. og 2. málsl. 3. mgr. 22. gr. laga um almannatryggingar, á ársgrundvelli. Samkvæmt upplýsingum um Tryggingastofnun felur tillagan í sér að 2.135 einstaklingar myndu fá þessa hjálp. Í þeim hópi, hugsið ykkur, af 2.135 einstaklingum, eldra fólki sem við erum að reyna að hjálpa fyrir jólin og þessi ríkisstjórn og þetta háa Alþingi getur hæglega gert og þeim er í lófa lagið að gera — því að ekki skortir vilja til að hjálpa öllum öðrum. Ég segi ekki meira en það. Við erum að sjá 100 milljónir hér, 200 milljónir þar, milljarð hér og annan milljarð þar jafnvel. Í snobbpartí í Hörpu í vor voru teknir 1,5 milljarðar kr. úr varasjóðnum, hvorki meira né minna, fyrir partí sem stóð ekki í tvo sólarhringa, þar sem voru keyptar 70 lúxusbifreiðar, Audi Q8, þar sem voru flutt inn jakkaföt og hjálmar og vopn fyrir á annað hundrað milljónir króna sem reyndar aldrei hafa farið úr landinu, þar sem lágu hér skyttur úti um öll þök eins og við værum hreinlega að búast við loftárás. Það lágu aðkeyptir öryggisverðir með hríðskotariffla hér um allan bæ. Það er hægt að kasta peningum í þetta. Mér þætti gaman að vita hverju það skilaði. Í það minnsta ekki mat á diskinn fyrir einn einasta einstakling sem stendur hér höllum fæti, ekki einn einasta.

Af þessum 2.135 einstaklingum, eldra fólki sem gersamlega er múrað í rammgerða fátæktargildru og er í rauninni sá þjóðfélagshópur sem stendur langhöllustum fæti fjárhagslega, eru 1.007 sem koma úr hópi öryrkja. Við það að verða ellilífeyrisþegi þá lækkar einstaklingurinn í mörgum tilvikum í launum um allt að 28.000 kr. á mánuði, sem er hin svokallaða aldurstengda örorkuuppbót sem á ekki lengur við, nóttina sem þú verður 67 ára og heilbrigður sem sagt. Nóttina sem ég verð 67 ára og fleygi gleraugunum og tek bílprófið, það verður virkilega ánægjulegt eða þannig. En í það minnsta þá hættu þau að vera öryrkjar á þessari nóttu og aldurstengda örorkuuppbótin var náttúrlega fyrir bí og tekin af þeim og þau lækka enn þá meira í launum. Ríkisstjórnin veit ekki hvort hún er að koma eða fara í málefnum ellilífeyrisþega og öryrkja og veit ekkert um almannatryggingakerfið yfir höfuð, heldur hefur stagbætt það eins og Frankenstein-skrímsli ár eftir ár án þess að hér komi nokkur hæfur einstaklingur til að koma með almennilegar úrbætur á kerfinu. En til að gleðja alla og sérstaklega ríkisstjórnina þá er það hvorki meira né minna heldur en það að þessir 1.007 einstaklingar myndu fá að halda áfram sinni aldurstengdu örorkuuppbót vegna þess að Flokkur fólksins hefur einmitt komið með frumvarp sem tekur á því að það eigi alls ekki að breytast neitt hjá einstaklingnum við það að ganga yfir það strik frá því að vera örorkulífeyrisþegi yfir í það að vera ellilífeyrisþegi. Þannig yrðu þau aldrei skert um þessa aldurstengdu örorkuuppbót eins og nú er gert. Svo er það þannig að afgangurinn af þeim einstaklingum sem ekki voru örorkulífeyrisþegar og gengu yfir í kerfi ellilífeyris, afgangurinn upp í 2.135, eru einmitt einstaklingar sem í flestum tilfellum og öllum tilvikum eiga engin lífeyrisréttindi. Mjög mikið af þessu er fólk og eldri konur og einstaklingar sem hafa verið einir, eiga engin lífeyrisréttindi og konurnar sem stóðu heima, hugsuðu um börn og buru og elduðu ofan í okkur matinn og gáfu okkur tvær heitar máltíðir á dag ef þess var kostur þar sem þá var bóndinn úti að vinna. Þannig var það í þá tíð.

Síðan er það þriðja tillagan okkar hér og það er styrkur til hjálparstofnana sem eru að úthluta matargjöfum fyrir jól. Þá kemur nú aldeilis í ljós gæska ríkisstjórnarinnar, heldur betur. Ráðherra málaflokksins ætlar hvorki meira né minna en að snara af sinni mikilli góðmennsku heilum 8 millj. kr., takið eftir, 8 millj. kr. til níu hjálparstofnana sem eru að fara að gefa þúsundum fjölskyldna mat fyrir jólin. Það fer ekki á milli mála að fátækt hefur vaxið gífurlega í þessu árferði og var það nógu slæmt fyrir. Á hverjum bitnar þetta helst? Á hverjum skyldi þetta ástand bitna helst? Hver eru helstu fórnarlömbin í þessu aðgerðaleysi stjórnvalda? Það eru börnin. Það eru börnin sem báðu ekki um það að vera fátæk á Íslandi í dag. Það eru börnin sem eiga ekkert val. Það eru börnin sem geta hvorki fengið að sinna íþróttum eða tómstundum af öðru tagi né farið í tónlistarnám eða nokkurn skapaðan hlut. Það kemur enginn heim til fátæku foreldranna og barnanna og kennir þeim á fiðlu eða píanó. Þar eru engir ballerínuskór eða nokkur skapaður hræranlegur hlutur þannig. Þar eru engin ný föt keypt. Það er allt saman fengið hjá Hjálpræðishernum eða Rauða krossinum eða þeim stofnunum sem eru í rauninni bjargvættur fyrir þetta fólk. Þetta eru börnin sem eru út undan. Þetta eru óhreinu börnin hennar Evu, þau sem er gert grín að í skólanum af því að þau eru öðruvísi, af því að það er ekki hægt að leyfa þeim að fylgja öllum hinum. 8 millj. kr. til hjálparstofnana — þetta er skammarlegt. Þetta er svívirða og Flokkur fólksins er að biðja um lágmark sem er 150 millj. kr.

Það var athyglisvert, það er nú ekki inni í þessari tillögu vegna þess að það var verið að reyna að taka á því í fjárlögunum sjálfum, og þetta á náttúrlega allt saman — það á að gera ráð fyrir því þar. Það er ekkert af þessu ófyrirséð. Það er ekkert af þessu ótímabundið nema ótímabundið í boði ríkisstjórnarinnar af því hún er ekki að taka á því. Það er algerlega fyrirséð og búið að berjast fyrir því núna ár eftir ár að taka niður biðlistann á Vog. Það er algjörlega fyrirséð að það er vaxandi fátækt í landinu og hér standa fjölskyldur í röðum við hjálparstofnanir til að biðja um hjálp og mat fyrir jólin. Það er fyrirséð. Ég velti fyrir mér hvers lags eiginlega stjórnvöld það eru sem hafa í rauninni geð í sér til að fara á rauða takkann þegar verið er að biðja um hjálp fyrir bágstadda í landinu sem þau eru að stýra, sem þau voru kjörin til að stjórna. Það eru í rauninni grundvallarmannréttindi. Hér er nú mikið talað og básúnað um mannréttindi, persónufrelsi og persónuvernd. Það eru grundvallarmannréttindi í svo ríku landi sem við viljum teljast vera að hafa fæði, klæði og húsnæði fyrir alla, svo ég tali nú ekki um aðgang að heilbrigðisþjónustu. Ég hef ekki enn þá fengið nóg af því að minna hér á 1. mgr. 76. gr. stjórnarskrárinnar, nr. 33/1944. Hvað skyldi nú standa þar? Þar segir í 1. mgr. 76. gr.: Öllum sem þess þurfa skal í lögum tryggður réttur til aðstoðar vegna örorku, örbirgðar, sjúkleika, elli og nefnið það, öllu. Okkur er tryggður réttur í stjórnarskrá lýðveldisins Íslands til aðstoðar og það er í hendi löggjafans að sjá til þess að stjórnarskráin sé virt. En hér get ég fullyrt, frú forseti, að á hverjum einasta degi, í boði stjórnvalda, er þessi sama stjórnarskrá fótumtroðin.

Ég hvet alla til þess að fylgjast með því þegar við greiðum atkvæði um breytingartillögur Flokks fólksins, hóflegar breytingartillögur Flokks fólksins, og hina raunverulegu forgangsröðun fjármuna ríkisstjórnarinnar fyrir fólkið í landinu og hvað hún telur vera í forgangi, hvort það er almenningur. Hver hefur ekki heyrt þetta: Já, við erum hér og hugsum eingöngu um almannahagsmuni. Þetta er einhver sá falskasti söngur sem ég hef nokkurn tíma heyrt. Við erum hér með ríkisstjórn auðvaldsins og ekkert annað, og það í forystu Vinstrihreyfingarinnar – græns framboðs, þannig að við skulum sjá hvernig það verður þegar við erum að greiða atkvæði um þetta, hvort ríkisstjórnin og ráðherrar hennar, þegar við látum kalla upp nöfnin þeirra, verði jafn glöð að segja: Ég segi nei, eins og þau gerðu fyrir ári síðan þegar við komum með sambærilegar breytingartillögur í Flokki fólksins.

Ég get ekki annað sagt en að manni finnst maður vera standandi hérna undir vindmylluspöðunum, að berjast eins og rjúpan við staurinn, við vindmyllur, við blinda og heyrnarlausa ríkisstjórn eða ríkisstjórn sem sýnir það í verki, við skulum átta okkur á því, hvað hún vill raunverulega gera fyrir land og þjóð. Núna eru á fjórða hundrað Íslendingar og aðrir að frjósa úti hérna án þess að hafa húsnæði, húsnæðislausir einstaklingar. Ég fékk bréf í morgun þar sem ég var spurð að því: Inga, veistu það að mér er rosalega kalt? Inga, veistu hvað eru margir hér úti sem eru að frjósa úr kulda núna og við höfum í engin hús að venda? Ég sagði: Já, ég veit það. Þeim er hent út á götu á morgnana, þeim fáu sem komast inn í skjól á nóttunni, og þar þurfa þeir að bíða í 6–8 tíma eftir að fá skjól á ný. Þetta er Ísland í dag. Og hvað er þessi ríkisstjórn að gera í því?

###

Frú forseti. Fyrstu níu mánuði ársins voru hreinar vaxtatekjur bankanna um 113 milljarða kr. Svo er öskrað og grenjað þegar Flokkur fólksins vill sækja fé í þessa græðgismaskínu með því að koma bankaskattinum í 0,838%. Enn og aftur erum við fórnarlömb valdníðslu og okurs, enn og aftur fara fram stórkostlegir fjármagnsflutningar frá almenningi til auðmanna og okrara sem stendur nákvæmlega á sama um allt nema botninn á sér sjálfum. Græða og græða meira er eina hugtakið sem þeir þekkja og hafa tileinkað sér. Þetta er ógeðsleg ríkisstjórn sem gerir ekkert til að vernda okkur gegn þessum hryllingi. Löggjafarvaldið er á Alþingi og það er þar sem taka skal á þessum óþverra öllum saman. Það er þar sem setja ber lög til verndar heimilunum, það er þar sem lög eru sett til að verjast því að græðgismaskínur fjármálafyrirtækjanna fleygi hækkun bankaskattsins til baka og beint í andlitið á okkur aftur. Það er algjört bull og algjör fyrirsláttur að ætla að halda því fram að þetta lið geti gert nákvæmlega það sem því sýnist. Það er algerlega undir þessari ríkisstjórn komið. Bankarnir eru meira en aflögufærir, svo mikið vitum við. Og eitt skulum við hafa algerlega á hreinu, að þetta er mannanna verk. Svo stöndum við hér, skipti eftir skipti, ár eftir ár, og biðjum um réttláta ölmusu í orðsins fyllstu merkingu fyrir fátækasta fólkið í landinu. Nú förum við að biðja eina ferðina enn um það að koma til móts við fátækustu eldri borgara landsins og veita þeim 66.000 kr. eingreiðslu í jólabónus núna fyrir jólin. Það verður athyglisvert að sjá hvernig varnarmúrinn er reistur um peningakerfið okkar þá, hvernig fjármunir okkar passa ekki til þess að styðja við langfátækasta eldra fólkið okkar núna fyrir jólin.

###

Herra forseti. Ég var nú að hugsa um að tala um fundarstjórn og sting upp á því að við héldum þá einhverja sérstaka umræðu um orkumál þar sem við getum verið að mæra eða skamma eða hvað eina annað sem er. En ég skora á forseta og hvet hann til dáða til að stýra þessum þætti þannig að við tölum um fundarstjórn forseta. Að öðrum kosti tökum við bara upp sérstaka umræðu um orkustefnu og orkumálin og hvernig okkur líkar við framvindu þeirra mála og hvort helmingurinn af hv. þingflokki Miðflokksins lýsir yfir stuðningi eða ekki. Við fögnum öllum góðum málum, sérstaklega fundarstjórn forseta.

###

Herra forseti. Ég þakka hæstv. ráðherra fyrir ekkert svar, sem sýndi nákvæmlega hugarfarið, að rúlla vandanum yfir á íslenskan almenning, íslenskt samfélag. Það er jú stjórnvöld sem bera ábyrgð á því hvernig hlutirnir eru að þróast í fíknisjúkdómum í dag. Hæstv. ráðherra talar um að það séu ekki markaðar tekjur en ég veit ekki betur en að ég hafi talað um að hér væru að koma inn 26,3 milljarðar markaðir í áfengisgjald. Ég er að spyrja hæstv. ráðherra hvort hún geti séð það fyrir sér að nýta sitt afl til að nýta eitthvað af þeim fjármunum sem beint er verið að taka af brennivíni og þessum neysluvörum til að taka utan um og hjálpa fólki sem er í sárri neyð. Þetta er neyðarástand sem ríkir. Ég spyr þess vegna: Hver á fórnarkostnaðurinn að vera áður en ríkisstjórnin opnar augun? Hversu margir þurfa að deyja á biðlistum og ótímabærum dauða áður en ríkisstjórnin og ráðherrar axla ábyrgð og taka utan um vandann af einhverjum dug? Það er algjörlega ljóst að það eru þeir ekki að gera í dag heldur sigla steinsofandi í gegnum þetta, bæði heyrnarlausir og blindir.

###

Herra forseti. Á Íslandi deyja um 100 einstaklingar á ári vegna fíknisjúkdómsins, hátt í 100 einstaklingar á ári. Þar af eru tugir sem deyja ótímabærum dauða og enn aðrir tugir sem deyja á meðan verið er að bíða á biðlista eftir hjálp. Ég velti fyrir mér núna þegar kemur í ljós að við erum að fara í þessar krónutöluhækkanir eða prósentuhækkanir eftir jólin, 1. janúar næstkomandi — sem Flokkur fólksins hefði reyndar aldrei samþykkt ef hann væri að stýra þessu landi, við hefðum aldrei samþykkt 3,5% hækkun á neinum gjöldum sem færu beint út í verðlagið og þensluna sem á sér stað núna þegar við erum að glíma við verðbólguna. En það kemur í ljós að við þessa hækkun munu áfengisgjöldin, áfengisskattarnir, hækka um 1,1 milljarð þannig að þá er íslenska ríkið að taka til sín um 26,3 milljarða kr. vegna áfengisgjaldsins. Ég velti fyrir mér, hæstv. fjármálaráðherra, hvort það hafi ekki komið til greina að taka þó það væri ekki nema þessa hækkun núna um áramótin og færa hana inn í baráttuna gegn fíknisjúkdómnum og gefa þeim einstaklingum og góðgerðarfélögum sem hafa verið að líkna og hjálpa þessu fólki færi á að gera það betur. Það hefur komið í ljós að meira að segja sjúkrahúsið Vogur er rekið undir afli og gæti gert mun meira, en fjármunina skortir. Ég velti því fyrir mér hvort hæstv. fjármálaráðherra geti séð fyrir sér að taka þó það væri ekki nema þennan ríflega milljarð sem á að hækka áfengisgjaldið um og færa það inn í baráttuna gegn fíknisjúkdómnum. Við erum ekki að nýta nema innan við 2 milljarða á ári af áfengisgjaldinu í baráttunni gegn þessum sjúkdómi.

###

Frú forseti. Hér greiðum við atkvæði um að fá að tvöfalda vaxtabætur til þeirra sem eru að sligast undan oki okurvaxta þannig að ég velti fyrir mér í kjölfarið á því að sjá það að ríkisstjórnin er ekki ofsaglöð og  allir á grænu: Er þetta orðið eitthvert markmið að draga heimilin að landi og koma þeim undir fallöxina? Er það eitthvert markmið í rauninni að setja fólk á hausinn hér og gera fjölskyldurnar heimilislausar? Hvernig ætlar ríkisstjórnin að bjarga þessu fólki frá því hruni sem hún er  búin að koma því í? Ég velti því stórlega fyrir mér. Þeir geta kannski komið með 22% aukið peningamagn í umferð eins og þeir gerðu í hruninu fyrir fyrirtækin og prentuðu hér 420 milljarða. Það er sjálfsagt  engin ástæða fyrir verðbólgubrjálæðinu í dag hvernig þessi ríkisstjórn hefur hagað sér. Ég held að þeir ættu að skoða  í skóna sína pínulítið meira og athuga hvort þar leynist ekki einhver gæska sem gæti sett þá á græna takkann, því að ekki veitir af.

###

Það er þá a.m.k. gott að sjá að það ríkja ekki sömu fordómar gagnvart okkur blindingjunum því að hér erum við að koma með aukið fjármagn til Sjónstöðvarinnar til að taka utan um blint og sjónskert fólk og sérstaklega börn, þar sem á að veita auknum fjármunum til að kaupa hjálpartæki fyrir blinda og sjónskerta. Þannig að áfram veginn, ég segi ekki annað. Við skulum bara taka svona utan um alla, ekki bara vini mína.

###

Virðulegi forseti. Ég tek undir með hv. þm.  Sigmari Guðmundssyni. Ég velti fyrir mér: Hvað er það sem getur mögulega fengið ríkisstjórn til að taka ekki utan um þann málaflokk þegar við vitum að fólk er að deyja á  biðlistum? Við vitum að þetta er fárveikt fólk. Hvernig getur maður eiginlega ímyndað sér að nokkur stjórnvöld skuli ekki skipta sér af því og láta það bara danka og fá 50 dána ótímabærum dauða á hverju einasta ári þegar það kostar einhverja krónur að taka utan um málaflokkinn? Eru þetta fordómar gagnvart fíknisjúkdómum? Hvað í ósköpunum gæti mögulega orðið þess valdandi að við reynum ekki að taka utan um málaflokkinn og gera það a.m.k. af einhverri skynsemi? Þetta er svo galið, virðulegi forseti. Ég veit eiginlega ekki á hvaða vegferð þessi ríkisstjórn er en hún er alla vega ekki að stýra þessari þjóðarskútu til heilla og hagsmuna fyrir samfélagið í heild sinni. Það er nokkuð víst.

###

Herra forseti. Maður er hættur að verða hissa á þessu ógeðslega ofbeldi sem þetta fólk er beitt hérna, fólkið sem er múrað inn í rammgerðar fátæktargildrur. Það má náttúrlega láta sér duga 4 komma eitthvað prósent þrátt fyrir að við séum hér með stýrivexti upp á 9,25% og við séum hér með verðbólgu í 8%, þá virðist þetta   vera eini einasti þjóðfélagshópurinn sem á alltaf að beygja meira. Það er vegna þess að hann er neikvæður á excel-skjalinu. Hann er ekki að skila krónum í kassann og þá getur hann bara étið það sem úti frýs. Það eru engin takmörk fyrir því ofbeldi sem þessi þjóðfélagshópur má þola frá hendi þessarar ríkisstjórnar. Mér gjörsamlega ofbýður, virðulegi forseti. Þvílík skömm.

###

Herra forseti. Ég kem hér upp til að vekja athygli á því að hér á að taka 26 ríflega milljarða í áfengisgjald. Gott og vel. Hvað verður gert við þessa peninga? Við erum að horfa upp á mikla vesöld þeirra sem glíma við fíknisjúkdóminn og hvernig í rauninni okkar löglega fíkniefnasala er að koma hér fólki á kaldan klaka og það deyja hátt í 50 einstaklingar árlega ótímabærum dauða og margir eru á biðlista eftir hjálp. Ég vil hvetja ríkisstjórnina undir akkúrat þessum lið til þess a.m.k. að marka ákveðna fjármuni og vera ekki nísk á að viðurkenna að við erum að glíma við stórkostlega heilbrigðisvá. Það er í raun í okkar höndum að sjá til þess að það skorti ekki fjármagn til að ala önn fyrir þeim sem eru veikir og biðja um hjálp og með þessum peningum þá finnst mér algerlega siðferðislega rétt að stjórnvöld sjái sóma sinn í því að sjá til þess að enginn deyi á biðlista og allir fái þá læknisþjónustu sem þeir þurfa.

###

Herra forseti. Hér erum við að tala um að hækka bankaskattinn í 0,838%. Eins og kom fram hjá hv. þingmanni hér á undan, Eyjólfi Ármannssyni, eru bankarnir að skila hagnaði sem mun sennilega verða á bilinu 80–100 milljarðar á árinu. Við erum að horfa upp á stórkostlega fjármagnsflutninga frá heimilum og fólkinu í landinu og meðalstórum fyrirtækjum. Það er verið að hrúga peningum inn í bankana. Hræðsluáróðurinn er þessi: Þið bítið í skottið á ykkur og bankarnir munu einfaldlega hækka álögur og hækka vexti enn frekar og færa í rauninni þessa hækkun út í verðlagið hjá sér alveg upp á nýtt. Ég spyr bara einfaldlega: Hver í ósköpunum er löggjafinn hér? Er okkur ekki í lófa lagið að standa í lappirnar og sjá til þess að hlutirnir gangi upp? Mér finnst bara galið hvernig er alltaf verið að koma fram og búa til eitthvað um ekki neitt sem þarf ekki að vera nokkur skapaður hlutur. Við erum löggjafinn. Það er í okkar valdi að sjá til þess að hlutirnir gangi upp fyrir allt samfélagið, ekki bara suma. Það er í okkar höndum að sjá til þess að allir axli ábyrgð á því efnahagsrugli sem er í gangi akkúrat í dag.

###

Herra forseti. Hæstv. ráðherra félagsmála eða barnamála segir: Við skulum vinna saman, þurfum að stíga stórt skref, standa saman. Það er nákvæmlega það sem þessi breytingartillaga felur í sér. Eftir það kjaftshögg sem við vorum að fá hér í fyrradag þegar PISA-könnunin birtist þá held ég nú að það væri bragur á því að við værum að stíga einhver skref og viðurkenndum það að við þyrftum almennilega vísindalega aðstoð til þess að reyna að koma einhverju skikki á það ófremdarástand sem ríkir í menntamálum, sem er engum til vansa nema löggjafanum sjálfum. Einungis við berum fulla ábyrgð á því hvernig staðan í menntamálum er nákvæmlega í dag. Það væri kannski bragur á því, fyrst maður hefur heyrt jafnvel hv. þingmenn stjórnarflokkanna tala um hve mikilvægt það væri að koma á einhverju skipulagi og vísindalegu starfi til að tryggja framgöngu menntamála, að við sýndum þann brag að samþykkja þessa breytingartillögu. — Ég segi já.

###

Forseti. Ég þakka hv. þm. Sigmari Guðmundssyni fyrir síðara andsvar. Það hefur ekki farið fram hjá mér frekar en öðrum hvernig verkalýðsleiðtogar og aðrir hafa verið að hoppa á þann vagn og mér finnst það bara eðlilegasti hlutur í heimi að við fáum óháða aðila. Þá er ég ekki að tala um einhverja Íslendinga á markaðnum sem eru litaðir af öllu þessu spillingarumhverfi sem við fáum svo gjarnan beint í ennið. Þá verður það líka að vera hlutlaus úttekt sem segir allan sannleikann um gjaldmiðilinn. Við sjáum t.d. með Dani sem eru að tengja sína krónu og slíkt og ég veit að Viðreisn talaði oft um myntráð. Við höfum ekkert verið á móti því að skoða það, alls ekki. En það sem er sárast af öllu að viðurkenna er að þeir aðilar sem stýra landinu vita ekki hvort þeir eru að koma eða fara og ég er næstum því hrædd um að það skipti ekki máli hvort við værum með japanskt jen eða evru eða dollara eða hvaðeina annað í fanginu, þeir gætu alltaf komið okkur í klandur ef við ætlum ekki að reyna að skipta um í brúnni. En jú, ég tek alveg heils hugar undir það að við þurfum að gera eitthvað í sambandi við alvöru hlutlausa úttekt á kostum og göllum íslensku krónunnar. Í sambandi við samkeppnina og fákeppnina á peningamarkaðnum og bankamarkaðnum þá eigum við enn þá Landsbankann og að hugsa sér, stjórnvöld hafa í engu gert neitt í því að reyna að koma þannig umgjörð um þann banka þar sem við eigum að koma á einhverri samkeppni á peningamarkaði. Þeir gera það bara alls ekki. Svo þegar við erum að tala um að bíta í skottið á okkur með því að hækka bankaskattinn upp í 0,8.338% þá er okkur í lófa lagið að setja lög hér á Alþingi sem segja hreinlega: Þið farið ekki með húsnæðisvextina hærra en þetta, punktur. Það erum við sem setjum reglurnar hér, ekki bankarnir. Um leið og við og stjórnvöld áttum okkur á því hver það er sem er löggjafinn, þá mun okkur farnast mun betur heldur en raun ber vitni.

###

Frú forseti. Ég þakka hv. þm. Sigmari Guðmundssyni fyrir andsvarið. Í fyrsta lagi gleðst ég mjög yfir því að hann skuli ætla að hoppa á vagninn með okkur í sambandi við breytingartillögurnar okkar, enda var ég í rauninni að senda tóninn á ríkisstjórnarflokkana því við höfum oftar en ekki staðið saman, stjórnarandstöðuflokkarnir, ef það er eitthvað svona bitastætt sem við erum með þó að við séum ekki alveg öll að deila heila. En hvað lýtur að bankaskattinum, 0,838% og 30 milljörðunum, þá skil ég vel áhyggjur hv. þingmanns af því hvort þetta myndi hugsanlega bíta í skottið á sér. Þá hef ég hugsað mér að lofa neytendum og aðilum sem þurfa að nýta sér bankakerfið að njóta vafans og ætla þeim að vera það skynsamir að ef það ætti að refsa okkur fyrir það að vera í viðskiptum við þessa banka sem eru að hala inn núna hátt í 100 milljarða í arð á árinu — mér fyndist bara sanngjarnt að við fengjum 30 milljarða af því, mér fyndist það bara allt í kei, allt í lagi — þá höfum við ýmis vopn. Við erum kannski ekki að fara að fylla götur af tómötum eins og bílstjórarnir gera í Frakklandi þegar verið er að mótmæla hinu og þessu. En við getum verið öflug ef við ætlum okkur það. Við þurfum ekki að vera með peningana okkar á einum stað í bönkunum og láta þá koma fram við okkur eins og ekkert. Ef einhvern tíma við myndum standa saman, ef einhvern tíma við myndum virkilega gera það, þá er okkur í lófa lagið að láta þessa hækkun á bankaskatti ekki bíta í skottið á sér. Það ætla ég að segja. Við getum kannski komið með ýmsar tillögur og gert ýmislegt en við verðum líka stundum að óska eftir aðstoð við það frá samfélaginu og segja: Við erum hér bara 63 einstaklingar og mun færri í stjórnarandstöðunni náttúrlega, við erum bara sex í Flokki fólksins sem erum að berjast fyrir þessum fjármunum til þess að reyna að gera hlutina án þess að skaða okkur enn þá frekar efnahagslega af því að við getum ekki verið að eyða endalaust. Í fyrsta lagi eyðum við ekki sömu krónunni tvisvar en ég vil lofa notendum þjónustu að njóta vafans og tel að við getum látið kné fylgja kviði ef þeir ætla að vera með einhverja stæla við okkur.

###

Frú forseti. Enn liggur fyrir Alþingi Íslendinga afgreiðsla enn einna fjárlaganna, fjárlaga sem eru í rauninni harla metnaðarlítil með tilliti til heildarinnar, fjárlaga sem mér hugnast ekki. Ég ætla að byrja aðeins að benda á heildarskuldir ríkissjóðs. Hverjar eru þær áætlaðar? 1.706 milljarðar kr. nú um áramótin, og útlit fyrir að skuldirnar vaxi um 50 milljarða kr. á næsta ári. Mig langar að setja það í samhengi við það sem hefur verið talað um, hvað erum við að greiða í vexti árlega af þessum skuldum? Um 117 milljarða kr. er áætlað að við séum að greiða í vexti á ári af þessum skuldum ef þeim verður ekki breytt til hins betra. Gerið ykkur grein fyrir því að það þýðir hvorki meira né minna en 320 millj. kr. hvern einasta dag ársins, 320 millj. kr. á dag, eða ef við förum með þetta niður í klukkutíma: Á hverjum einasta klukkutíma er íslenska ríkið að greiða 13.356.164 kr. í vexti af lánunum sem íslenska ríkið hefur tekið. Við virðumst taka lán fyrir öllu, það skiptir engu máli hvað það er. Við erum gjöful og gefum fé og ausum fé á báða bóga. Við viljum redda heiminum, við erum best í heimi, 80 milljónir hér og 120 milljónir þar og milljarður og 5 milljarðar á annan stað; allt meira og minna fjármagnað með erlendri lántöku.

Flokkur fólksins hefur komið með breytingartillögur eina ferðina enn eins og gengur við þetta fjárlagafrumvarp. Að sjálfsögðu lúta allar okkar breytingartillögur ævinlega að því að bæta kjör og bæta líf þeirra þjóðfélagshópa sem hafa verið settir hjá garði og eru látnir lepja dauðann úr skel, fólksins sem er smíðað inn í svo rammgerða fátæktargildru að það á enga möguleika á því að brjótast út, enga. Að hugsa sér að þessi ríkisstjórn skuli nú vera búin að vera að vasast um hér á hinu háa Alþingi sem framkvæmdarvald og hlutirnir eru eins og þeir eru í dag. Að hugsa sér að við skulum hafa þolað það og hafa mátt þola það að sitja hér með ríkisstjórn auðmanna og græðgismaskína án þess að hafa fengið rönd við reist.

Eins og ég segi, við í Flokki fólksins erum með ýmsar breytingartillögur. Þær fela það í sér að við munum auka tekjur ríkissjóðs um 35,9 milljarða kr. en útgjöldin munu aukast um 19,2 milljarða þannig að það þarf ekki klókan reikniheila til að sjá að við ætlum að skilja eftir 16,7 milljarða í plús miðað við þær aðgerðir sem við viljum ganga í til hagsbóta fyrir fólkið okkar. Ég hafði þegar talað um að hækka bankaskattinn, koma þessum blessaða bankaskatti í 0,838%. Vá hvað það væri nú alveg skelfilegt fyrir bankann að taka á sig allan þennan bankaskatt. Það var nú athyglinnar virði að sjá það þegar við vildum koma bankaskattinum í það sem hann var, áður en Bjarni Benediktsson, fyrrverandi hæstv. fjármálaráðherra, ákvað að lækka hann. Rökin voru þau að með því að lækka bankaskattinn yrði ekki bara auðveldara að selja bankann heldur myndu þjónustugjöldin væntanlega lækka sem og vextirnir, og bankinn yrði voða glaður, voða glaður við viðskiptavinina, okkur sem þurfum alltaf að bera allar byrðarnar, fátæka fólkið í landinu sem er að bugast undan byrðinni sem þessi stjórnvöld hafa lagt á það.

En hver skyldi raunin hafa orðið, frú forseti? Lækkuðu þjónustugjöldin? Lækkuðu vextirnir? Varð eitthvað betra að eiga viðskipti við frábæru bankana, innan gæsalappa að vísu? Nei, akkúrat ekki neitt. Það var akkúrat ekki neitt að marka þetta markmið sem sett var og borið á borð fyrir okkur, að verið væri að stefna að betri þjónustu fyrir viðskiptavini bankanna og lækkun vaxta. Nei, ekkert af þessu gekk eftir og þá er ég ekki að tala um það brjálæði sem geisar núna eftir að okkar ágæti seðlabankastjóri hefur verið skilinn einn eftir með verðbólguna í fanginu og veit ekki hvort hann er að koma eða fara. Það eina sem hann kann að gera er að hækka stýrivexti. Nú hefur hann hækkað þá 14 sinnum í röð og eru þeir núna í 9,25%, takk fyrir.

Það að hækka bankaskattinn í 0,838 prósentustig hefði gefið okkur um 30 milljarða kr. í ríkiskassann. Bankarnir, sem munu sennilega hagnast um ekki minna en 80 milljarða í hreinan hagnað á árinu, voru þegar komnir í 61 milljarð núna eftir fyrstu þrjá ársfjórðungana og nú stefnir í gott betur. Þeir munu sennilega blómgast um gott betur en 80 milljarða, ætli það nálgist ekki frekar 100 þegar við erum búin að klára þetta ár? Það kæmi ekki á óvart. Það kom hins vegar á óvart að enginn stjórnmálaflokkur og enginn alþingismaður, enginn einasti, skyldi vera með Flokki fólksins á þessu frumvarpi, á þessari breytingartillögu um að hækka bankaskatt á þessa græðgismaskínur sem bankarnir eru og vel aflögufærir og meira en það.

Það er annað. Ég er ekki alveg sú besta þegar verið að klastra á mig alls konar blöðum þannig að ég er nú að reyna venjulega að losna við það en í frumvarpi Flokks fólksins um hækkun bankaskattsins kemur fram að skatthlutfallið verði endurskoðað þegar vextir hafa farið aftur undir 5%. Við erum að senda hvatningu til bankanna: Getið þið ekki gert svo vel, kæru bankar, að gera eitthvað sem kollegar ykkar eru að gera hérna í kring? Erum við ekki alltaf að státa af því hvað við erum frábær og tökum tillit til þess og þykjumst ætla að læra af því sem vinir okkar gera til hægri, vinstri, upp og niður, út og suður? Er það ekki málið? Samt erum við svo spes. Samt erum við alveg einstök. Samt erum við allt öðruvísi en allir aðrir.

Rökin fyrir því að vera að líta upp og niður og til hægri, vinstri, út og suður, svona af og til þegar það hentar, halda ekki nokkru einasta vatni því að meira að segja vinir okkar í Færeyjum geta skellihlegið að okkur með sín 4% húsnæðislán, 50.000 manna samfélag sem hefur tvær stoðir til að byggja á í sínum atvinnurekstri, aðallega sjávarútveg og laxeldi. Við erum með mun fleiri stoðir og við erum tæplega 400.000. Hvað segir það okkur um hagstjórnina að við skulum sitja svona í súpunni, að við skulum hreinlega vera dottin ofan í eldgíginn án þess að geta rönd við reist? Það segir okkur að við erum með vanhæfa ríkisstjórn. Það segir okkur að þau vita ekki hvort þau eru að koma eða fara. Það segir okkur að hér ríkir alger vanræksla gagnvart raunverulegri vá sem við erum að takast á við og glíma við í dag, alger vanræksla, hvorki meira né minna.

Með því að reyna að hvetja bankana til þess að fara með vexti sína á fasteignamarkaði undir ákveðna prósentu þá töldum við að það væri hvatning fyrir þá ef þeir vildu losna undan því að greiða 30 milljarða af 90 milljörðunum sínum, sem sennilega verða alveg öruggir í gróða, inn í samfélagið, enda segir seðlabankastjóri sjálfur, mér skildist það í hádegisfréttum í dag, að bankarnir ættu hrikalega mikið lausafé. Þeir eiga nefnilega hrikalega mikla peninga en þeir safna auð með augun rauð á meðan hina brauðið vantar og þeir hafa ekki hjarta og þeim er nákvæmlega sama. Þeir vilja bara söðla undir sig fasteignir landsmanna með dyggri aðstoð Creditinfo. Það eru þeirra ær og kýr.

Það kemur að því, eins og við erum að tala um líka í Flokki fólksins, að sjálfsögðu á stórútgerðin — að sjálfsögðu á að afkomutengja greinarnar þannig betur, tekjutengja betur greinarnar sem eru að maka hér krókinn á okkar sameiginlegu auðlindum. Ég veit ekki betur en að öryrkjar og aldraðir og allir og fjölskyldur og unga fólkið okkar og nánast allir nema ríkisbubbarnir og milljarðamæringar — sem aldrei þurfa að spá í það hvað verður um peningana þeirra, í hvað þeir eyða eða annað slíkt — séu tekjutengdir. Nei, veistu, þú getur ekki fengið þetta útborgað, það þarf að skerða þig af því að þú fékkst hitt. Nei, þú getur ekki fengið svona miklar húsnæðisbætur vegna þess að þú ert með of háar tekjur. Þú ert nefnilega með 50.000 kr. of mikið þannig að við verðum að skerða þig, sjáðu til. Nei, krakkinn er orðinn of gamall, jafnvel þótt hann sé ekki í vinnu og hann sé í námi og annað slíkt þannig að nei, þú færð ekki barnabætur út á hann. Nei, vaxtabæturnar — við verðum alveg að gjöra svo vel að passa okkur á því að þú sért alveg gjörsamlega að lepja dauðann úr skel og vitir ekki hvort þú ert að koma eða fara af áhyggjum yfir því hvort þú nærð endum saman um næstu mánaðamót. Staðreyndin er hins vegar sú að það eru ótrúlega margir, ótrúlega stór hluti samfélagsins í dag, sem ná ekki endum saman.

Í framhaldi af því ætla ég að tala um það sem ég heyrði í morgun þegar ég var að hlýða á Bítið eins og við gerum oft á morgnana. Þegar við erum að nudda stírurnar úr augunum er gott að vakna með þeim ágætu Heimi, Völu og Lilju. Þá var verið að tala við unga íslenska konu sem býr í Noregi sem segir að þau séu með heimþrá. Þau eru alltaf með heimþrá því Ísland er „heim“. Maðurinn hennar, ungi maðurinn hennar, er búinn að læra, hann er að vinna og meira að segja eftir að þau eignuðust sitt litla barn þá varð heimþráin enn þá meiri. Þau langaði enn þá meira heim. Allt baklandið er heima, fjölskyldurnar heima, Ísland er „heim“. Og af hverju eru þau ekki komin heim? Þau treysta sér ekki til þess. Þau treysta sér ekki til að takast á við þá holskeflu skulda og óráðsíu sem er hér í ríkisbúskapnum. Þau treysta sér ekki til að fara inn á leigumarkað, okurleigumarkað. Þau treysta sér ekki til þess að kaupa sér fasteign yfir höfuðið. Þau vilja ekki borga 10.000 á mánuði inn á höfuðstól 50 milljóna láns eða 40 milljóna láns og 500.000 í vexti til græðgisvæddu bankanna. Þau treysta sér ekki til þess, enda hafa þau ekki bolmagn til þess.

Við viljum í rauninni taka peninga af stórútgerðinni. Við viljum tekjutengja stórútgerðina þannig að þegar hún er að skila milljörðum á milljarða ofan í arð þá eigum við, íslenskt samfélag, íslenska þjóðin, við sem eigum auðlindina, að fá að njóta ávaxtanna ekki síður en þeir sem við erum að veita aðgang að henni. Við höfum viljað tryggja að það verði tekið utan um fíknisjúkdóminn. Við höfum viljað að það væru ekki 700 fárveikir einstaklingar á biðlista inn á sjúkrahús til að biðja um hjálp þar sem margir þeirra deyja á biðlista eftir læknisþjónustu. Þeir deyja á biðlista eftir læknisþjónustu. Hvurs lags stjórnvöld eru þetta eiginlega? Hvers lags ríkisstjórn er þetta eiginlega sem er búin að binda svo rækilega fyrir augun og troða svo rækilega í eyrun að hún þykist ekkert vita sitjandi í sínum kristalsfílabeinsturni og horfir niður á samfélagið sitt í sárum án þess að bregðast við? Það er ekki einu sinni enn þá búið að viðurkenna þennan skelfilega og einn alvarlegasta sjúkdóm sem herjar á heimsbyggðina sem heilbrigðisvandamál á Íslandi í dag. Ég hef það á tilfinningunni að við gætum bara mjög auðveldlega poppað aftur inn í torfkofana, svo gamaldags, svo fordómafull og svo hallærisleg erum við oft í margar áttir. Fíknisjúkdómurinn er einn alvarlegasti sjúkdómur sem við glímum við í dag. Við erum að horfa upp á unga fólkið okkar deyja hér unnvörpum ótímabærum dauða, tugir deyja ótímabærum dauða á hverju einasta ári. Og hvað er ríkisstjórnin að gera í því? Hvað eru fjárlögin að gera í því? Þeir plástra opna beinbrotið. Þeir reyna að sauma iðursárin saman bara með plástri. Þetta eru stjórnvöld sem kunna ekki að skammast sín.

Við erum hér með eftirmeðferð þegar einstaklingarnir okkar — þeir sem hafa verið svo lánsamir að hafa fengið að fara inn á Sjúkrahúsið Vog og fengið að vera að afeitraðir og búnir undir það að taka á hinni eiginlegu meðferð með von í hjarta um það að losna undan Bakkusi eða eitrun í smá tíma, einn dag í einu. Það er einn dagur í einu. Ef þau geta fylgt því að vera einn dag í einu þá erum við að fara að taka á móti þessum auðæfum okkar, þessum mannauði okkar, sem mun af öllu hjarta vilja taka þátt í samfélaginu með okkur hinum. Þetta er mannauðurinn okkar, þúsundir einstaklinga sem eru að glíma við þennan sjúkdóm og við látum það viðgangast að horfa upp á þau deyja unnvörpum ótímabærum dauða.

Við eigum Hlaðgerðarkot þar sem 100 einstaklingar hringja inn daglega grátandi og biðja um hjálp. Við eigum SÁÁ þar sem er bið. Það hringir fárveikur einstaklingur og þá er sagt: Heyrðu, þú getur kannski hugsanlega komið eftir 6–9 mánuði inn á sjúkrahúsið en á meðan verður þér bara að blæða út og við höfum ekki bolmagn til að gera meira. Á sjúkrahúsinu Vogi eru samt sem áður rúm sem eru vannýtt. Og af hverju eru þau vannýtt? Af því það er ekki fjármagn. Það er ekki fjármagn til að reka sjúkrahúsið einu sinni á því fulla afli sem það gæti verið rekið á. Á meðan deyr fólk á biðlista. Á meðan deyr unga fólkið okkar ótímabærum dauða og hverjum er það að kenna? Ríkisstjórninni auðvitað. Hver er það sem er að stýra þessu landi hér? Ríkisstjórn Vinstri grænna, Framsóknarflokks og Sjálfstæðisflokks. Það eru þeir sem eru við stjórnvölinn og það er nákvæmlega sama hvernig við í stjórnarandstöðu berjumst um eins og brjálæðingar til að reyna að gera það sem hægt er að gera til að hjálpa fólkinu okkar. Manni er bara gefið á kjaftinn og öllu sópað út af borðinu. Það er ekki flóknara en það. Við viljum að það séu auknir fjármunir til þessara heilbrigðisstofnana sem eru SÁÁ, Hlaðgerðarkot, Krýsuvík og allir þeir sem eru að taka utan um veikt fólk til að sinna því, til að hjálpa því.

En hvernig haldið þið nú — ég bið ykkur nú að fylgjast með — að verði tekið utan um breytingartillögur Flokks fólksins sem lúta að því að reyna að bæta velmegun, reyna a.m.k. að skera á sárustu sárafátæktina? Hvernig haldið þið að verði tekið utan um það hjá hæstv. ríkisstjórn? Mun hjartað allt í einu fara að slá? Mun gæskan koma í ljós? Munu þau allt í einu fara að taka þátt í samfélaginu? Eru þau allt í einu búin að opna augun? Verða þau farin að heyra? Ég held ekki, ég leyfi mér að efast stórlega um það. Það er í rauninni sama hvert litið er.

Við sjáum líka, hugsið ykkur, áfangaheimili eins og Brú hérna uppi á Höfða sem rekið er af Samhjálp þar sem 19 einstaklingar eru í bata, 19 virkir einstaklingar í bata, virkir í bata, bjartsýni og bros hefur umvafið þau og þarna er tækifæri fyrir þau í allt að tvö ár til þess að fá að finna sig, til þess að ná utan um einn dag í einu og til að geta fengið að taka þátt í samfélaginu okkar með bros á vör. Nei, nú þurfa Reykjavíkurborg og Félagsbústaðir á þessu húsnæði að halda. Nú á að henda þeim út úr þessari aðstöðu. Annaðhvort snarar Samhjálp fram 550 millj. kr. og kaupir húsnæðið eða hey, það er bara því miður ekki pláss fyrir ykkur hér, út á götu með ykkur. En svo kemur allt í einu núna: Nei, kannski við hendum þeim ekki út á götu, við reynum að koma þeim í eitthvert húsnæði en við ætlum bara að eyðileggja fyrir þeim meðferðina. Við ætlum bara að skemma þann árangur sem þegar hefur náðst. Við ætlum að skemma bjartsýnina og við ætlum að taka frá þeim vonina og brosið. Það eru skilaboðin. Hvers lags stjórnvöld eru þetta? Gerið ykkur grein fyrir því, elsku kjósendur, hvað þið eruð ítrekað að kjósa yfir ykkur. Heldurðu að sjáist ekki hvern einasta dag hvernig við erum að basla og brasa við það og hvernig fólkið okkar á hreinlega erfitt með að draga andann í öllum þessum áhyggjum og því sem er búið að hella yfir það hérna? Svo er það annað, Draumasetrið. Það er líka rekið uppi á Höfða og ég var að frétta að þar væru mun fleiri einstaklingar og nú skilst mér að eigi að fara að loka því. Ég veit ekki eiginlega hvort þetta er hreinlega aðför að sjúklingum sem glíma við fíknisjúkdóminn. Ég veit ekki hvort þetta er hrein og klár og bara yfirlýst aðför stjórnvalda, hvort sem það er ríki eða borg. En ef maður á ekki að taka því sem aðför þá verður þetta að fara að líta einhvern veginn öðruvísi út.

Við höfum kallað eftir því, með breytingartillögu okkar viljum við hækka almannatryggingagreiðslur til öryrkja og ellilífeyrisþega um 12,4%. Við viljum hækka það nákvæmlega framreiknað til dagsins í dag með eðlilegri vísitöluhækkun sem gefur einmitt 12,4% en ekki 4,9% eins og stjórnvöld eru að setja fram hér og ætla að fylgja eftir, 4,9%. Ég veit náttúrlega ekki hvernig í ósköpunum þeir fengu þá tölu út, ég átta mig ekki á því, en það þarf að hækka þetta að lágmarki um 12,4% núna um áramótin. Það er algjört lágmark í 8% verðbólgu og okurvöxtum, og í rauninni má segja að þetta sé græðgisverðbólga á margan hátt því við erum að sjá að vörur, aðkeypt þjónusta og ýmislegt annað er að hækka mun meira heldur en allt hitt ógeðið sem við erum að glíma við, mun meira. Ég veit ekki eiginlega hvernig nokkur stjórnvöld geta látið aðra eins óráðsíu og stjórnleysi viðgangast án þess að grípa inn í. Hér þarf að setja neyðarlög á ástandið eins og það er. Hér þarf að skikka bankana til að skrúfa niður vextina. Það er ríkisstjórn Íslands sem ræður ríkjum hér og í raun og veru hafa þau sýnt það af öllu afli hversu vanhæf þau eru, hversu handónýt þau eru að takast á við krefjandi verkefni og taka ákvarðanir sem skipta máli fyrir land og þjóð.

Við höfum talað um fæði, klæði, húsnæði, heilbrigðisþjónustu fyrir alla. Er hægt að fara fram á meira? Er hægt að fara fram á meira þegar þúsundir Íslendinga og þúsundir fjölskyldna fara ekki fram á meira en öryggi, húsnæðislegt öryggi, fæði á borðið, klæði og heilbrigðisþjónustu? Þetta er grundvallarþjónusta. Þetta er lýðheilsan okkar. Þetta er nákvæmlega allsherjarreglan sem stjórnvöld eiga að fylgja hér. Þetta eru mannréttindi okkar, að búa í einhverju sem við viljum kalla réttarríki. Hvar er réttarríkið? Hvar er mannúðin og hvar eru mannréttindin þegar kemur að okkar minnstu bræðrum og systrum? Hvar eru þau þá? Mér finnst skorta á þau, svo ekki sé meira sagt.

Ég sagði í störfum þingsins í dag þegar ég var að tala um kolsvarta skýrslu Öryrkjabandalagsins um stöðu fatlaðra á Íslandi að það er í rauninni sárara en tárum taki að hlusta á stjórnvöld koma hér, að hlusta á ráðamenn koma hér upp, skipti eftir skipti og hæla sér af því: Já, við erum nú búin að koma með svo mikinn húsnæðisstuðning, við erum nú búin að hækka barnabæturnar, heyrðu hvað með þriðja skattþrepið sem við komum nú með og nýtist best þeim launalægstu? Það skal bara tekinn af allur vafi um það að þriðja skattþrepið nýtist mér að fullu, 100%, þó að ég sé kona á ofurlaunum, eins og við erum kölluð í þinginu, hátekjufólk. Þriðja skattþrepið er ekki eingöngu sett fyrir þá sem verst eru staddir, langt því frá. Það fá allir að njóta þriðja skattþrepsins, hvort sem þeir eru með 200.000 á mánuði eða 20 milljónir. Þú færð að nýta þér lægsta skattþrepið líka.

Þetta er alveg eins og með persónuafsláttinn. Við höfum ekki skilið það enn þá í Flokki fólksins hvers vegna hann er ekki færður til þannig að þeir sem eru á ofurlaunum fái hreinlega ekki persónuafslátt, að þessar 56.000 kr. eða hvað þær eru nú, einhvers staðar í kringum það, séu færðar til þeirra sem meira þurfa á að halda, að við séum ekki að horfa á vaxandi raðir við matargjafastofnanir. Jú, vel á minnst: Hvað ætli ríkisstjórnin ætli að gera í rosalegri góðmennsku sinni? Hún ætlar að snara fram heilum 8 millj. kr. til — ég veit ekki hvort það voru níu hjálparsamtök eða hvað? 8 milljónir, vá. Þetta var ekkert smá. Þetta kostar tugi milljóna, hundruð milljóna. En, nei, 107 milljónir í styrk til fjölmiðils auðmanna. Það er allt í lagi. En jú, kemur þessi Flokkur fólksins eina ferðina enn og ætlar að fara að heimta 140 millj. kr. til þess að sárafátækt eldra fólk geti fengið jólabónus upp á 66.000 kr. eingreiðslu skatta- og skerðingarlaust, eins og við höfum náð fram fyrir öryrkja. Nei, það stendur í þeim, rosalega stendur það fast í þeim. Mikið þurfa þeir að vera hagsýnir í efnahagsmálunum þá og sparsamir, þegar kemur að því að rétta hjálparhönd til sárafátæks fólks sem gjörsamlega er í molum í þessu ástandi sem við erum glíma við í dag.

70% fatlaðra geta ekki mætt neinu sem heitir óvænt útgjöld, engu. Ef úlpan rifnar af barninu og það þarf að kaupa nýja úlpu, því miður. Við verðum að reyna að fá hana gefins. Við verðum að reyna að fara eitthvert annað. Ég hef ekki efni á að kaupa handa þér úlpu, elsku barn. Hér tala ég af eigin reynslu. Ég tala af reynslu þegar maður er fátækur og getur ekki veitt börnunum sínum það sem er talið almennt eðlilegt í samfélaginu að öll börn eigi að fá. Mamma, má ég fá fótboltaskó? Í mínum börnum eins og öllum öðrum börnum býr mikill mannauður. Mínum börnum eins og öllum börnum hefði ég viljað geta gefið það tækifæri sem þau fengu í vöggugjöf, hvort heldur sem það var á sviði íþrótta eða tónlistar, en ég hafði ekki bolmagn til þess þá. Ég hefði haft það núna. Ég átti lítinn fótboltastrák sem var algjör stjarna. Mamma, viltu gefa mér fótboltaskó? Pabbi, ég get ekki lengur verið í fótboltaskónum því neglurnar detta alltaf af stóru tánum. Það blæðir alltaf úr tánum mínum þegar ég er í fótboltaskónum og mér er alltaf illt í tásunum. Við skulum skoða það í næsta mánuði. Þú verður að reyna að þrauka, elsku vinur. Við skulum sjá hvort við getum ekki lagað þetta í næsta mánuði. Hvað ætli séu margir foreldrar sem eru í þessari stöðu í dag, í boði þessarar ógeðslegu ríkisstjórnar? Ég sem hélt að ég væri komin með skrápinn alla leið en alltaf þegar ég fer að tala um mína reynslu þá beygi ég bara af og ég biðst fyrirgefningar á því. En það er vegna þess að hér stendur kona fyrir framan ykkur öll með hugsjón fyrir því sem ég er að gera. Ég brenn fyrir því sem ég er að gera og það gerum við öll í Flokki fólksins.

Meira en helmingur, meira en 50% fátæks fólks neitar sér um nauðsynjar, næringarríkan mat fyrir börnin sín, neitar sér nánast um alla skapaða hluti, getur aldrei nokkurn tíma farið í bíó með krakkana, getur aldrei nokkurn tíma farið í leikhús. Geta þau verið á jólahlaðborðunum sem eru auglýst hér tíu sinnum á dag úti um allar koppagrundir? Geta þau farið á jólatónleika og haft það svolítið huggulegt með fjölskyldunni sinni? Nei, þau geta það alls ekki. Við erum að tala um tugi þúsunda Íslendinga, tugi þúsunda.

Við erum að sjá líka að stór hluti þessa fólks, stór hluti af þessu fátæka, fatlaða fólki, yfir 70%, býr við slæma andlega líðan. Það eru yfir 80% meðal einhleypra foreldra sem búa við slæma andlega heilsu og hátt hlutfall af þeim hefur daglega hugsað um að skaða sig eða jafnvel taka sitt eigið líf vegna þess að skiptir hvort sem engu máli. Það er algerlega örmagna. Það er vanmáttugt. Það getur ekki gert betur og samfélagið sem þau stóla á og stjórnvöld sem eiga að halda utan um þau eru búin að svíkja þau, eru búin að bregðast þeim og þykjast ekki heyra í þeim. Samt eigum við stjórnarskrá, 76. gr. stjórnarskrárinnar. Samt eigum við 1. mgr. 76. gr. stjórnarskrárinnar sem segir að öllum sem þess þurfa skuli með lögum tryggður réttur til aðstoðar vegna örorku, elli, örkumlunar eða báginda eða hvað eina annað sem er. Er það það sem við horfum upp á daglega hér, að fólkinu okkar sé tryggður réttur til aðstoðar? Erum við að aðstoða í húsnæðismálunum? Erum við að aðstoða yfir höfuð við nokkurn skapaðan hlut? Við erum að koma með plástra á sárið. Við tölum um kaupmáttinn; ó, hann hefur vaxið svo mikið, kaupmátturinn hér, samkvæmt OECD, hann er alveg frábær. Við erum hérna sjötta ríkasta þjóð í heimi en upp undir helmingurinn af börnunum okkar til þess að gera ólæs þannig að framtíðin er eins og hún er. En ég ætla ekki að tala um það akkúrat núna, það kemur seinna.

Að hugsa sér að vera endalaust að tala um mannréttindi og hvað aðrir eigi bágt annars staðar, en mannréttindin hér heima eru fótumtroðin, algerlega fótumtroðin. Á meðan ráðamenn valsa um á 100 stjörnu hóteli í Dubai á einhverri loftslagsráðstefnu sem skilar ekki nokkrum sköpuðum hlut, á meðan Kínverjar opna tvö kolaver á viku, þá ætlum við að redda heiminum hvað lýtur að loftslagsvánni.

Maður er gjörsamlega orðinn algjörlega miður sín að vera búinn að standa hér í sex ár og öskra út í tómið. Meira að segja margir af kjósendum okkar eru orðnir drulluhræddir við mig — afsakið, frú forseti — eru orðnir skelfingu lostnir yfir hasarnum í mér í pontu og halda að ég sé alltaf svona reið. Já, ég er reið. Núna er ég reið, mér er misboðið, ég er sár, ég er vonsvikin. Mér finnst maður vera að berjast svona eins og rjúpan við staurinn. Lítið sem ekkert er gert með það sem maður er að koma með, þvert á móti.

Við skulum hugsa líka um að yfir 40% af þessu fatlaða fólki sem ég var að tala um, sem kom fram í þessari svörtu skýrslu, yfir 40% geta ekki leyft sér að fara til tannlæknis og geta heldur ekki leyft sér að fara til sálfræðings. Ég hafði ekki farið til tannlæknis í tíu ár áður en ég kom hingað inn á þing. Það er ekki stjórnvöldum að þakka að ég er ekki tannlaus í dag, það er nokkuð ljóst. Þeim er bara alveg nákvæmlega sama, það liggur alveg á borðinu.

En eins og ég segi: Hvað er til ráða? Hvað höfum við verið að gera með breytingartillögur? Við erum að koma með breytingartillögu eftir breytingartillögu. Við viljum hækka framfærsluna, við viljum koma lágmarksframfærslu upp í 400.000 skatta- og skerðingarlaust. Það er enginn með okkur á frumvarpinu, ekki einn einasti alþingismaður er með okkur á frumvarpinu — 400.000 kr. skatta- og skerðingarlaust. Það vill enginn heldur líta við því að taka 70 milljarða með staðgreiðslu við innborgun í lífeyrissjóði frekar en að vera með staðgreiðsluna þegar við erum að taka út úr lífeyrissjóðunum. Nei, það má ekki gera. Við skulum frekar hafa þá með þessa peninga. Við skulum frekar lofa þeim að tapa 800 milljörðum núna á tæpum tveimur árum. Það er allt í lagi. Það er allt í fína lagi, það voru bara 800 milljarðar, bara 800.000 milljónir. Það gerir ekkert til. Það verður einhvern veginn að fjárfesta, takk fyrir. Það er líka allt í lagi þó að þessir aðilar sem eru að stýra þessum sjóðum séu með 30 milljónir á ári. Það er líka allt í fína lagi, bruðlum með peningana alla vega en við skulum ekki greiða staðgreiðslu við innborgun og koma 70 milljörðum í gang inn í ríkissjóð og reyna að greiða niður skuldirnar okkar þannig að við séum ekki að borga hérna yfir 300.000 kall á klukkutíma í vexti af erlendum lánum.

Eins og ég sagði við ykkur áðan, það er kannski vert að minnast á það, í upphafi skal endinn skoða og í endann ætla ég að kíkja aftur á upphafið. Hvað er það nú aftur sem við skuldum? Hvað er það sem íslenska ríkið skuldar? 1.706 milljarða kr. Ég get ekki eiginlega fært þetta í milljónir lengur, þetta er orðið allt í rugli hjá mér, þannig að ég ætla ekki að reyna það einu sinni. En hvað þýðir það? Hvað þýðir það að vera að borga 117 milljarða kr. á ári í vexti? Það þýðir að við séum að borga 320 millj. kr. á dag í vexti? Við erum að borga 13.356.164 kr. á klukkutíma, á hvern einasta klukkutíma, í vexti. En vitið þið ekki hverjum þetta er allt að kenna? Íslenskum launþegum, maður. Það eru íslenskir launþegar sem eru búnir að rústa þessu öllu saman, sem eru búnir að koma verðbólgunni af stað og allt þetta, allt þeim að kenna. En það er enginn að spá í að það hafa verið prentaðir hér 420 milljarðar í Covid til að færa til fyrirtækja sem við vorum að bjarga, fyrirtækja sem tróðu vasana út af þessum peningum og mörg hver hafa verið að greiða sér tugi milljarða í arð. Það er enginn að tala um það. Það er enginn að tala um þessa loftbólupeninga sem var dælt hérna út í hagkerfið, 22% aukningu á peningamagni í umferð, 420 milljarða kr. Og nú er spennan í hámarki: Hvað skyldi eiga að gerast 1. janúar? Hvað skyldi ríkisstjórnin — ég sé að sveitarfélögin eru alveg að tapa sér og ætla nú að fara að hækka hjá sér gjaldskrár og annað slíkt. Það er eins og enginn átti sig á því hvernig við eigum að fara að því að ná verðbólgunni niður. Ég bíð bara spennt, þetta er framhaldssagan mikla, að sjá hversu háar álögur ríkisstjórnin ætlar að koma með á samfélagið núna 1. janúar þegar þeir fara að koma með sínar árlegu hækkanir.

En hafa þessir aðilar, fyrst við erum að líta í kringum okkur, stjórnendur þessa íslenska ríkis, eitthvað verið að skoða hvernig löndunum í kringum okkur hefur tekist að ná niður verðbólgunni og enginn er að glíma við aðra eins okurvexti hér í Evrópu eins og við? Hafa þeir eitthvað verið að skoða hvernig stendur nú á því að Færeyingarnir eru bara að borga 4% í húsnæðislán, 50.000 manna samfélag? Það verður að skoða það. Heyrðu, nei, þeir hugsa bara hreinlega að rosalega séu þeir eitthvað heppnir. Þetta hefur ekkert með heppni að gera. Þetta hefur með stjórnunarlega skynsemi að gera, ekki þrjár ríkisstjórnir í einni ríkisstjórn sem getur ekki unnið saman, sem stýra þremur skútum og sigla allar hver í sína áttina og gera allt til að hanga saman eins og hundar á roði, allt fyrir stólana.

Ætli Spánverjar hafi gert þetta þegar spænska samfélagið í rauninni dásamar bæði spænska Seðlabankann og spænsku ríkisstjórnina, hvernig þeim tókst að ná niður verðbólgunni á ótrúlega skömmum tíma? Hentu þeir því öllu í fangið á samfélaginu? Hækkuðu þeir álögur á samfélagið? Hækkuðu þeir eldsneyti, orkuna? Hækkuðu þeir eitthvað? Nei, þeir gerðu það ekki. Þeir komu í veg fyrir allar hækkanir á matvöru en þeir lækkuðu og greiddu með bæði eldsneytiskostnaði og orkukostnaði að öðru leyti. Þeir greiddu með því. Ríkið tók það á sig af því að þetta ríki er ekki bara ríki auðmanna og bara fyrir fyrirtæki. Nei, það var einhvern veginn eins og þeir væru ríki fyrir allt samfélagið, enda eru þeir búnir að ná verðbólgunni á mettíma niður fyrir neðri vikmörk Seðlabanka Íslands. Ég veit ekki hvort maður lifir það einu sinni að sjá það kraftaverk gerast, a.m.k. ekki ef kjósendur ætla að halda áfram að kjósa yfir sig holskeflu af þessum vanhæfu stjórnendum eins og við erum búin að þurfa að þola hér og nú. Ég fæ aldrei nóg af því að segja að hér í september 2017 var hæstv. forsætisráðherra Katrín Jakobsdóttir í þessum æðsta ræðustóli landsins, þá var hún að svara stefnuræðu þáverandi forsætisráðherra, sem var Bjarni Benediktsson, hæstv., enginn annar, og hér stóð hún í stjórnarandstöðu og sá skýrt. Hún sá alla myndina, að það, virðulegi forseti, að láta fátækt fólk bíða eftir réttlætinu er það sama og að neita því um réttlæti. Ég bara spyr: Eruð þið að upplifa það að nákvæmlega þessi orð séu að skila sér inn í Stjórnarráð Íslands? Eru þessi orð marktæk að einhverju leyti? Var eitthvað að marka það í vaxandi fátækt, örbirgð, okurvöxtum og brjálæði þar sem í rauninni þessi ríkisstjórn hefur ekki þorað að axla ábyrgð á því efnahagsástandi sem við erum að glíma við í dag? Það liggur algjörlega á borðinu. Við getum náð í fullt af peningum. Við getum náð í fullt af peningum ef við bara reynum einhvern tíma að ná í þá þangað sem þeir eru fyrir, þar sem allar hirslur eru fullar fjár og við getum hæglega deilt því jafnar niður á þegnana. Við getum hæglega hjálpað fólkinu upp sem er að drukkna. Við getum hæglega gert það. En þessi ríkisstjórn mun ekki gera það. Það liggur á borðinu.

Maður sér náttúrlega hvert pólitíkin stefnir. Við sjáum það að einn flokkur í ríkisstjórninni á frekar erfitt, Vinstri græn, og er ekki að skora hátt í skoðanakönnunum vegna þess að þeir eru í rauninni að koma á óvart. Það er ekki gott að búa í svona sambýli en við skulum sjá hvernig spádómar Ingu Sæland rætast hérna á næsta ári þegar þeir eiga ekki neinn annan kost en að sprengja þessa ríkisstjórn til að reyna að ná vopnum sínum á ný. Þá skulum við sjá hvernig það gengur. En ég ætla að vona alla vega að þetta gullfiskaminni kjósenda fari nú aðeins að hjarna við og þeir fari að átta sig á því hvar þeir eiga von og hverjir það eru sem raunverulega hefðu dug, þor, getu og visku til að gera hlutina betri en þeir eru í dag.

###

Virðulegi forseti. Í morgun birti Öryrkjabandalagið kolsvarta skýrslu um stöðu fatlaðs fólks á Íslandi. Rúmlega 30% þeirra búa við fátækt, 20% við sárafátækt. 70% geta ekki mætt neinu sem heitir óvænt útgjöld öðruvísi heldur en að stofna sér í skuldir. Yfir 50% búa við versnandi fjárhagsstöðu miðað við árið í fyrra. Um 50% neita sér um allt félagslegt vegna fjárhagsstöðu, geta ekki farið í bíó, geta ekki keypt sér pítsu, þau geta ekki tekið þátt í einu eða neinu. Þau geta ekki keypt eina einustu afmælisgjöf. 40% neita sér um nauðsynlegan klæðnað og næringarríkan mat. Þau geta ekki mætt grunnþörfum barnanna sinna eins og að gefa þeim einhvern kost á tómstundum, gefa þeim jólagjafir. Einstæðir foreldrar á örorkulífeyri, endurhæfingarlífeyri og örorkustyrk eru á öllum mælikvörðum verst staddi þjóðfélagshópurinn. Tæplega 90% einhleypra mæðra geta ekki mætt neinum aukaútgjöldum án þess að stofna til skulda. 40% þeirra þurfa að leita á náðir hjálparstofnana eftir mataraðstoð. 50% einhleypra foreldra geta ekki veitt börnum sínum nauðsynlegar klæðnað eða næringarríkan mat. Þau geta heldur ekki kostað þátttöku barna sinna í íþróttum eða nokkru öðru. 60% einhleypra foreldra eru að bugast undan húsnæðiskostnaði og standa ekki undir honum. 70% búa við slæma andlega líðan og hlutfallið er þannig að um 80% einhleypra foreldra búa við slæma andlega heilsu. Hátt hlutfall þessa fólks hefur nær daglega hugsað um að taka sitt eigið líf, það væri betur komið án þeirra. 60% búa við félagslega einangrun og 40% neita sér um tannlækna- og sálfræðikostnað af því að þau hafa ekki efni á því. En hér höfum við forsætisráðherra sem sagði árið 2017 í september að það að láta fátækt fólk bíða eftir réttlætinu væri það sama og að neita því um réttlæti.

Ég segi þetta: Þetta eru ógeðsleg stjórnvöld. Ég fyrirlít þessi stjórnvöld. Þau kunna ekki að skammast sín.

###

Virðulegi forseti. Öðruvísi mér áður brá. Þess vegna kom mér verulega á óvart og algerlega í opna skjöldu viðbrögð framkvæmdastjóra Gildis – lífeyrissjóðs gagnvart friðsömum mótmælum Grindvíkinga og fleiri einstaklinga við lífeyrissjóðinn þegar þeir voru að krefjast þess að  frysting yrði sett á vexti og verðbætur á   húsnæðislánum Grindvíkinga. Það með hreinum ólíkindum að það skuli sérstaklega ráðist að formanni VR í þessu efni og í rauninni misbýður manni það hrikalega, eiginlega hrapallega. En staðreyndin er sú að sá góði maður, Ragnar Þór Ingólfsson, formaður VR,  hefur verið að benda á það hvernig lífeyrissjóðirnir hafa verið að tapa fé, okkar fé, almannafé sem fyllir þessa sjóði en eignasafn lífeyrissjóðanna er hátt í 7.000 milljarðar. Þeir eru búnir að tapa núna 800 milljörðum síðan í fyrra. Ekki 800 milljónum heldur 800.000 milljónum, 800 milljörðum, hvorki meira né minna.

Ég velti því fyrir mér þegar svona er komið: Hverjir eru það eiginlega sem heimila svona misvitrum einstaklingum að gambla með okkar fé og engu líkara  en hér að sé búið að löggilda póker og  öll fjárhættuspil sem hugsast getur? Það hafa verið ítrekuð tilmæli einmitt til stjórna lífeyrissjóða um að fjárfesta hér í fasteignum, að koma til móts við samfélagið. Hefðu lífeyrissjóðirnir verið búnir að glutra niður 800.000 milljónum ef þeir hefðu hlustað á almenning og komið til móts við þarfir samfélagsins með því að fjárfesta  í frekari uppbyggingu íbúðarhúsnæðis? Nei. En hér talar ágæti framkvæmdastjóri Gildis – lífeyrissjóðs með hátt í 32 milljónir í árslaun  á árinu 2022, sem er ágætlega vel í lagt, og það skilja það margir vel hvers vegna þessir misvitru aðilar hanga eins og hundar á roði og vilja ekki sleppa.

###

Heyr, heyr.[Hlátur í þingsal.]Herra forseti. Það er alltaf ánægjulegt þegar við erum að reyna að stemma stigu við einhverju eiturbrasi eins og reykingum og öðru slíku og hugsa um lýðheilsuna. En ég ætla að taka undir með henni Hildi Sverrisdóttur, hv. þingmanni, sem var að senda hamstursskilaboð til saumaklúbbsins. Ég hætti nú að reykja fyrir einhverjum 20 árum síðan en ég verð að viðurkenna að það kemur fyrir að maður skvetti í sig svona af og til og þá finnst mér nú rosalega gott að fá mér eina Salem light, sem heitir núna Winston light  reyndar því að það mátti ekki lengur heita Salem. Þessi forræðishyggja er því farin að ganga aðeins of langt, finnst mér, ég verð nú að viðurkenna það. Þannig að ég myndi segja að við ættum að fara að taka hérna á veipinu og öllu bragðinu sem er þar, hvort sem það er pipar eða salt eða krydd eða jalapeño eða hvað eina sem það allt heitir. En ég meina: Látið Salem í friði. Ég vil fá að reykja mentól á 20 ára fresti þegar ég dett í það.

###

Herra forseti. Ég þakka hæstv. ráðherra fyrir svarið. Og jú, það eru um eitt 1.300 einstaklingar sem njóta endurhæfingar á Reykjalundi á hverju einasta ári þannig að  ástandið er í rauninni grafalvarlegt.  Ég geri mér grein fyrir því að ríkisvaldið og Sjúkratryggingar hafa verið að greiða fyrir hina eiginlegu umönnun og endurhæfinguna sem slíka en ekki hefur verið gert ráð fyrir neinu hvað lýtur að endurbótum. Þannig að mig langar að velta því upp hvort það hafi komið til álita að  ríkið keypti jafnvel húsnæðið þannig að það væri í rauninni á ábyrgð ríkisins að sjá til þess að gerðar yrðu fullnægjandi endurbætur á því og það myndi haldast í þeim rekstri sem er bara lífsnauðsynlegur fyrir samfélagið í heild sinni. Þannig að spurningin er þessi: Kemur það ekki til álita, af því að ég veit að ríkið á og rekur  t.d. ýmis hjúkrunarheimili og maður hefur heyrt það á þeim stöðum sem hjúkrunarheimili eru ekki undir verndarvæng ríkisins hvað það varðar, að þau  hafi svolítið mikið orðið út undan hvað lýtur að endurbótum. Kemur þetta til greina, hæstv. ráðherra?

###

Virðulegi forseti. Það hefur víst ekki farið fram hjá neinum að þetta er allmikið og umfangsmikið ráðuneyti sem hæstv. heilbrigðisráðherra er með í fanginu í dag. Við erum alltaf að fá nýjar og nýjar áskoranir sem við þurfum að útkljá og takast á við og sú nýjasta er Reykjalundur. Það er öflugasta og besta endurhæfingarstöð sem við eigum. Reykjalundur var settur á laggirnar 1938 af Sambandi íslenskra berklasjúklinga, skammstafað SÍBS, í kjölfarið á miklum berklafaraldri sem hér geisaði. Það var síðan upp úr 1960 sem fór að draga úr útbreiðslu berkla og farið að víkka út starfsemi Reykjalundar þar sem Reykjalundur fór að taka meira utan um endurhæfingu almennt, bæði hvað lýtur að sjúkraþjálfun og iðjuþjálfun. Nú eru átta svið undir. Á Reykjalundi tökum við utan um nánast hvað sem er og við vitum það, hvort sem það eru hjarta, lungu, verkir, gigt, geð eða hvaðeina annað.

Nú er svo komið að það er verið að loka deildum á Reykjalundi vegna skemmda á húsnæðinu. Um helgina var verið að loka öllum litlu einingahúsunum sem standa fyrir utan sem gera einstaklingum utan af landi kleift að sækja sér endurhæfingu á Reykjalund og um leið geta gist á staðnum. Staðan er í rauninni grafalvarleg og ég tala af reynslu. Ég var nú þarna sjálf og naut aðstoðar fyrir hálfu öðru ári síðan og þegar maður var að ganga út í sjúkraþjálfun voru fötur þar sem voru settar undir vatnsleka. Ég hef miklar áhyggjur af Reykjalundi og því mikla starfi sem þar er unnið og ég spyr því hæstv. ráðherra: Hefur hæstv. heilbrigðisráðherra málið á sínu borði með tilliti til þess að gera úrbætur og koma til móts við þann alvarleika sem við blasir á Reykjalundi í dag?

###

Frú forseti. Ég þakka hv. þm. Birni Leví Gunnarssyni fyrir síðara andsvar sitt. Staðreyndin er sú að við erum við fulltrúar í sitthvorum stjórnmálaflokknum  og til guðs almáttugs lánsins, með fullri virðingu, þá deilum við ekki alltaf heila.

Nákvæmlega.Það liggur náttúrlega algerlega á borðinu að ef við værum öll sammála um alla skapaða hluti þá værum við ekki að dingla hérna átta þingflokkar á þingi, þá væri bara einn flokkur hérna. Þannig að ég segi bara fyrir mína parta: Mér gæti ekki verið meira sama um það sem hv. þingmanni finnst. Ég ber virðingu fyrir hans skoðunum og ég ætlast til þess sama hvað mig varðar. Hann leggur mér heldur ekki orð í munn og segir mér hvort ég tilkynni það hverjir eru með okkur á málum eða ekki og hvernig ég nýti mína stöðu, hvort sem það er í ræðu eða riti. Það ætla ég að áskilja mér fullkomlega og algerlega sem minn rétt, hvort sem lýtur að tjáningu minni eða öðru. Ég þakka bara hv. þm. Birni Leví Gunnarssyni fyrir sín andsvör, en fyrst og síðast: Við erum ekki að deila heila.

###



Frú forseti. Ég þakka hv. þm. Birni Leví Gunnarssyni fyrir andsvarið.    Ég fór niður í þingflokksherbergi Pírata í fyrrakvöld og hitti þar fyrir hv. þm. Þórhildi    Sunnu Ævarsdóttur sem ætlaði að skila kveðju til hv. þm. Björns Levís Gunnarssonar,    sem ég hafði ekki rekist á. Við vorum sjálf í Flokki fólksins að ákveða    þessa breytingu í fyrradag og við vorum að klára hana einmitt í gær. Hv. þm. Björn Leví Gunnarsson veit það fullvel að stundum ganga    hlutirnir ansi hratt fyrir sig hér. Að ég eða við í Flokki fólksins höfum    á einhverjum tímapunkti reynt að skilgreina það hvers vegna hv. þm. Björn    Leví Gunnarsson tók sig af þessu máli — það er rangt. Það gerðum við ekki.    Við sögðum bara sannleikann, alveg eins og ég get sagt hér: Það voru tveir    þingmenn með okkur áður en við tókum þessa breytingu á hækkun bankaskatts,    hv. þm. Oddný G. Harðardóttir hjá Samfylkingu og hv. þm. Björn Leví    Gunnarsson frá Pírötum. Annað var það nú ekki sem kom fram og það er bara    sannleikurinn. Það er ástæðan fyrir því að það er enginn með okkur nema bara    Flokkur fólksins.

###

Frú forseti. Ég mæli hér fyrir frumvarpi til laga um breytingu á lögum um sérstakan skatt á fjármálafyrirtæki, nr. 155/2010 (hækkun bankaskatts). Með mér á frumvarpinu er þingflokkur Flokks fólksins, hv. þingmenn Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson.

Við breyttum frumvarpinu lítillega. Við höfum verið að mæla fyrir því ítrekað að bankaskatturinn verði færður í það horf sem var áður. Við vorum með okkur núna tvo meðflutningsmenn á því frumvarpi, annars vegar frá Pírötum, hv. þm. Björn Leví Gunnarsson, og hins vegar hv. þm. Samfylkingarinnar, Oddnýju G. Harðardóttur. Þau eru ekki meðflutningsmenn á okkur á þessari breytingu á frumvarpinu sem ég er að fara að koma með hér og nú.

Svo segir í 1. gr. frumvarpsins: „Í stað „0,145%“ í 4. gr. laganna kemur: 0,838%.“ — Við skulum átta okkur á því að við erum ekki einu sinni komin með hann í 1%, þennan blessaða bankaskatt. Hann er ekki kominn í 0,9%. Við erum að biðja um 0,838%.

2. gr.: „Við lögin bætist nýtt ákvæði til bráðabirgða, svohljóðandi:

Gjaldhlutfall 4. gr. skal endurskoðað þegar vextir húsnæðislána fara undir 5%.“

3. gr.: „ Lög þessi öðlast gildi 1. janúar 2024.“

Í greinargerð með frumvarpinu segir, með leyfi forseta:

Í frumvarpi þessu er lagt til að hækka gjaldhlutfall sérstaks skatts á fjármálafyrirtæki, svonefnds bankaskatts, í 0,838%. Miðað við frumvarp til fjárlaga ársins 2024 myndi aðgerðin auka tekjur ríkissjóðs um rúma 30 milljarða kr. — Ég ætla að endurtaka það: Myndi aðgerðin auka tekjur ríkissjóðs um rúma 30 milljarða kr. á ársgrundvelli.

Forsögu þessa skatts má rekja til efnahagshrunsins árið 2008, en með frumvarpi um sérstakan skatt á fjármálafyrirtæki var leitast við að hvetja fjármálafyrirtæki til að fjármagna sig með öruggari hætti, þ.e. að vera með hátt eigið fé og tryggð innlán.

Allt frá upphafi árs 2014 hélst gjaldhlutfallið óbreytt, en með lögum nr. 131/2019 var ákveðið að lækka bankaskattinn úr 0,376% í 0,145%, eins og hann er nú. Vert er að taka fram að auk þess voru sett ákvæði til bráðabirgða um hærri bankaskatt á árunum 2020, 2021 og 2022, en gjaldhlutfallið átti þá að vera 0,318%, 0,261% og 0,203% á þessum þremur árum. Þessi bráðabirgðaákvæði voru þó felld niður 1. apríl 2020 og hefur bankaskatturinn því verið 0,145% á síðustu árum. Ástæða lækkunarinnar var sögð vera sú að það ætti að auðvelda bönkum að lækka vexti á útlánum samhliða vaxtalækkunum Seðlabanka Íslands og auka útlán þeirra.

Stóru íslensku bankarnir höfðu árum saman kallað eftir lækkun bankaskattsins og sagt að með henni myndi vaxtamunur heildareigna, þ.e. hlutfall hreinna vaxtatekna af heildareignum banka, dragast saman. Meðal annars hefði þetta átt að leiða til ódýrari lána til heimila og fyrirtækja. Það er þó ljóst að lækkun bankaskattsins hefur ekki skilað sér í minni vaxtamun og er hann svipaður nú og hann var árið 2018. Vaxtamunurinn hjá íslenskum bönkum er auk þess hár í norrænum samanburði, en hann hefur lítið breyst frá því að hvítbók um framtíð fjármálakerfisins kom út árið 2018. Þess má geta að meðalvaxtamunur íslenskra banka var 2,7% árið 2022 en hjá öðrum norrænum bönkum af svipaðri stærð var hann 1,6%, og enn minni hjá stórum norrænum bönkum þar sem hann nam 0,9%. Þannig að það er náttúrlega alltaf sama græðgin hér. Þessar upplýsingar komu m.a. fram í skýrslu starfshóps menningar- og viðskiptaráðherra, sem hafði það verkefni að greina tekjumyndun, þar á meðal þóknanir, þjónustu- og vaxtatekjur og vaxtamun, viðskiptabankanna þriggja í norrænum samanburði. Þess má geta að bæði miðstjórn Alþýðusambands Íslands ásamt formanni BSRB hafa gagnrýnt lækkun bankaskattsins.

Stóru viðskiptabankarnir þrír skiluðu 66,9 milljörðum kr. í hagnað á síðasta ári. Núna á fyrstu níu mánuðum þessa árs hafa þeir þegar hagnast um tæpan 61 milljarð, hvorki meira né minna, og það lítur út fyrir að hagnaður þeirra muni skaga hátt í 100  milljarða á árinu ef fram heldur sem horfir. Á meðan hagnaður bankanna í fyrra var 66,9 milljarðar kr. þá höfðum við, ríkissjóður, tekjur af bankaskattinum upp á 5,3 milljarða sama ár. Það liggur sem sagt ljóst fyrir að bankarnir eru meira en aflögufærir og rúmlega það til að taka á sig hækkun af bankaskattinum á tímum sem þessum og verða þeir  að leggja sitt af mörkum til samfélagsins. Því er lagt til að bankaskattur verði hækkaður í 0,838% og lagt er til að skatthlutfallið verði endurskoðað þegar vextir á húsnæðislánum fara undir 5%.

Hvers vegna skyldi maður grípa til  þessa úrræðis að reyna að ná í auknar tekjur úr þessari græðgismaskínu sem bankarnir eru? Ég get talað af eigin reynslu með eitt lítið lán sem er ríflega 10 millj. kr. Ég borga 1.600 kr. á mánuði í höfuðstól lánsins,  1.613 kr. í höfuðstól lánsins, en tæpar 111.000 á mánuði í vexti. Við sáum líka reikning frá einum bankanum núna sem gekk eins og eldur í sinu um Akureyri á fésbókinni á dögunum þar sem sá einstaklingur var kominn í snjóflóðið sem er að falla á þá sem hafa verið með fasta breytilega vexti. Lánið hans hefur náttúrlega margfaldast, tæplega þrefaldast, takk fyrir. Og hvað skyldi  hann nú vera að greiða inn á höfuðstólinn af láninu, sem eru 40 millj. kr.? Jú, hann er að greiða 10.000 kall, takk fyrir, inn á höfuðstólinn en tæpa hálfa milljón í vexti á mánuði — tæpa hálfa milljón í vexti á mánuði.

Hvað getum við mögulega gert til að ná í peninga í þessa græðgismaskínu? Hvernig eigum við mögulega að geta gert eitthvert gagn? Og t.d. þessir 30 milljarðar, þeir eiga skilyrðislaust að verja heimilin. Ég segi fyrir mína parta: Það er löngu orðið tímabært að reisa alvöruskjaldborg um heimilin í landinu. Það er löngu orðið tímabært að viðurkenna það ófremdarástand sem er  komið hér og er að þróast hér á fasteignamarkaði. Það liggur algjörlega á borðinu að sá einstaklingur sem fær greiðslumat upp á að geta greitt af íbúðaláninu sínu og greiðslumatið er kannski að gefa honum það að hann sé bær til þess að greiða um 200.000 kr. á mánuði, sá einstaklingur mun ekki geta greitt 500.000 kr. á mánuði. Það liggur á borðinu.

Það liggur líka á borðinu að það er einbeittur vilji að ná fasteignunum af fólkinu með öllum tiltækum ráðum. Þess vegna hefur Flokkur fólksins komið með frumvarp, okkar hv. þm. Ásthildur Lóa Þórsdóttir, sem á nákvæmlega að verja það  að það sé mögulegt að skella það mikilli greiðslubyrði á áður tekið lán að það verði ómögulegt fyrir einstaklinginn að standa undir þeirri skuldbindingu sem hann þó undirgekkst á þeim tíma þegar hann tók lánið. Ég held að það sé ekki í mörgum eðlilegum samfélögum sem ætla að kalla sig samfélag réttarríkis og sanngirni, ég efast um að það sé þannig í mörgum slíkum samfélögum þar sem  einstaklingur sem tekur lán og skrifar undir lán, hann veit í rauninni ekkert hvað framtíðin ber í skauti sér, er bara algerlega í djúpu lauginni, hvorki með kút né kork. Þeir sem eru með axlabönd, belti og kút og kork og allt heila klabbið, það eru þeir sem eru að græða á tá og fingri á því ömurlega óráðsíuefnahagsástandi sem við erum að glíma við hér í dag.

Að horfa upp á það að þessir bankar muni hagnast sennilega um 100 milljarða núna á árinu 2023 og svo koma  einhverjar silkihúfur upp og segja: Heyrðu, Flokkur fólksins, hvað heldur hann að hann sé að gera með þessu ef hann ætlar að ráðast svona á bankana, ha, sem græða nú ekki nema næstum því 100 milljarða á árinu? Ja, þau eru sennilega bara að fara að láta þá dúndra þessu út í verðlagið og hækka bara enn þá meira vextina og græða þá enn þá meira. — Það er alfarið í bankanna sjálfra höndum, enda  hafa þeir ekki hikað við það. Ekki heldur þegar við lækkuðum bankaskattinn, þá hikuðu þeir  ekki við það að hækka þjónustugjöld, jafnvel draga úr þjónustu. Þeir gera allt til að lágmarka kostnaðinn og hámarka gróðann. Krafan sem er á þá er að græða, græða og græða meira: Fjárfestarnir vilja fá eitthvað fyrir sinn snúð, við viljum græða.

Það er ótrúlegt að þurfa að fylgjast með þessu. Það er ótrúlegt á þessum tímum að fylgjast með því að það eina sem kemur hér frá  hæstv. ráðherrum sem stýra í rauninni þessum bankamálum, það er alltaf þetta hjartkæra samtal við bankastjórana: Æ, æ, verið þið nú góð, æ, æ, takið nú  þátt í því. Sjáið þið ekki hvað við eigum erfitt núna, æ, æ, æ? En á sama tíma náttúrlega — það var   alveg kostulegt, það var kostulegur gjörningur þegar fyrrverandi hæstv. fjármálaráðherra Bjarni Benediktsson dreif sig í að selja Íslandsbanka í blússandi Covid, á blússandi Covid-tímum. Það lá slíkt á að við vorum í jólafríi og öll umræðan og umsagnir sendar og allt gekk þetta á á meðan við vorum í jólafríi þannig að það var lítið hægt að bregðast við. Þetta var bara komið inn í þingið  um leið og við mættum til starfa hér á nýju ári.

Hvað skyldi nú Íslandsbanki vera búinn að græða á þessu ári? Hvað skyldi hann vera búinn að hagnast mikið? Hvað hefðum við fengið í okkar ríkissjóð á því að fá að eiga þessa gullgæs sem verpir endalausum gulleggjum en við megum ekki njóta? Það á alltaf að einkavæða allan hagnað. En ef það er tap þá skal það ríkisvætt. Þá skal það sett á fjölskyldur, heimili og fyrirtækin í landinu. Hver hefur ekki heyrt frasann: Þeir einkavæða hagnaðinn en ríkisvæða tapið. Gamla, góða lumman sem stendur svo sannarlega fyrir sínu. En ég gef lítið fyrir það þegar er verið með einhvern hræðsluáróður um að við ætlum að láta þessa banka  axla einhverja smá ábyrgð á því hvernig ástandið er í samfélaginu og skila þó að það væri ekki nema 25% af gróðanum sínum í ríkissjóð, að þeir græði  ekki nóg þó að þeir hafi þarna kannski 70 extra milljarða í gróða og þótt þeir myndu borga um 30 milljarða til okkar með hækkandi bankaskatti.

Það vafðist ekki fyrir ríkisstjórninni að slengja hér skattahækkun, einn, tveir og þrír, á alla fasteignaeigendur þegar hörmungarnar eru að ganga á í Grindavík. Það tók bara einn dag að koma skattinum á þar, bara einn dag þrátt fyrir að við eigum sjóði sem eiga að takast á við hvers lags náttúruhamfarir. Nei, sendum reikninginn á alla Íslendinga eina ferðina enn. Reynum  alltaf að koma bakdyramegin enn þá meiri skattpíningu á einhverja skattpíndustu þjóð sem, eins og ég segi,  gæti kallast  siðmenntuð og kennir sig við réttarríkið. Við í Flokki fólksins erum orðin hundleið á því að sjá hvernig græðgin — þeir safna auði með augun rauð á meðan hina brauðið vantar. Við í Flokki fólksins erum orðin hundleið á því.

Það er löngu orðið tímabært að þessar græðgisstofnanir fari að skila arði til samfélagsins. Íslandsbanki hefur t.d. hagnaðist um 18,4 milljarða það sem af er þessu ári, 18,4 milljarða. Hugsið ykkur, bankinn sem er verið að grobba af og er verið að selja núna tvisvar   og fá einskiptisfjármuni inn í efnahagskerfið — einskiptisaðgerðin er að gefa okkur tugi milljarða, frábært — en hann er samt sem áður búinn að græða  tæpa 20 milljarða það sem af er árinu.

Við eigum Landsbankann. Íslendingar eiga Landsbankann. Hvers vegna er Landsbankanum ekki beitt í samkeppni inn á þennan markað? Hvers vegna er sama uppskriftin og  sama módelið utan um Landsbankann og hina einkavæddu? Hvers vegna fáum við aldrei að njóta ávaxtanna að því sem við höfum lagt til? Þess vegna er  íslenskur almenningur alltaf dæmdur undir okur og hokur. Ég segi: Mér þykir dapurt, virkilega dapurt að það skuli enginn nema Flokkur fólksins hér á hinu háa Alþingi sjá ástæðu til þess að sækja ríflegar greiðslur í okkar sameiginlegu sjóði á þessum ömurlegu vátímum sem við erum  að glíma við í dag. Og það sér ekkert fyrir endann á þessari verðbólgu, það sér ekki fyrir endann á henni, því miður. Það er bara staðreynd.

Hvað ætlar íslenska ríkið að gera fyrir fólkið sem er að missa heimili sín? Hvað ætlar íslenska ríkið að gera? Ætlar það að kaupa hús handa þeim? Ætlar það  að leigja íbúðir fyrir þau eða á að færa bönkunum heimilin okkar á silfurfati eina ferðina enn? Er það meiningin? Bankarnir eru 100% aflögufærir. Bankarnir geta dregið úr álögum á fólkinu. Þú átt ekki að þurfa að verða rukkaður um 5.000 kall fyrir að hnerra einhvers staðar nálægt bankastofnun. Það á ekki að vera svoleiðis. Og hvernig þeir okra á því að rukka enn þá meira  en aðrir bankar, norrænir bankar, á inn- og útlánum. Hvað myndu þeir nú segja segja ef við tækjum bara peningana okkar út úr þessum bönkum? Hversu mikið gætu þeir skattpínt okkur og vaxtaokrað á okkur þá? Þeir færu einfaldlega allir á hausinn. Það erum við sem erum viðskiptavinirnir. Það erum við sem höldum þessu græðgisbatteríi gangandi og við ætlumst til þess að okkur sé sýnd lágmarksvirðing og þakklæti og að þeir leggi sitt af mörkum í því erfiða efnahagsástand sem við erum að glíma við í dag og að þeir leggi sérstaklega sitt af mörkum í að verja heimilin og fjölskyldurnar og litlu og meðalstóru fyrirtækin í landinu. Þeim er í lófa lagið að frysta alla vexti. Þeim er í lófa lagið að græða ekki alveg svona mikið. Arion banki er t.d. með hæstu vaxtaprósentuna, en það er engin samkeppni, það eru allir þarna á svipuðum stað. Lífeyrissjóðirnir eru eitthvað örlítið lægri en það geta ekki allir tekið lán þar. Þetta  er hreinlega með hreinum ólíkindum.

En hvað um það. Þetta er frumvarp sem kveður á um að sækja fjármuni til bankanna, sem eru miklu aflögufærari í að fá á sig skatt  en meðalfjölskyldur í landinu. En eins og ég segi, það vefst ekki fyrir stjórnvöldum hér að koma með alls konar hækkanir og alls konar skatta. Það er allt í lagi svo framarlega sem það lendir á fjölskyldunum í landinu. En að snerta við þessum lánastofnunum, þessum græðgisvæddu  bankastofnunum — þetta eru heilagar kýr, virðist vera, heilagar kýr. Það má ekki snerta þetta. Við í Flokki fólksins erum ekki sammála því, eini flokkurinn á þingi. Við viljum bankaskatt. Hann er ekki einu sinni 0,9% en hann gefur okkur heilar 30 milljarða kr.  í kassann, hvorki meira né minna.

Það er gaman að nefna það að við höfum líka verið að tala um að við yrðum skattlögð við innborgun í lífeyrissjóðina. Flokkur fólksins hefur ítrekað komið frumvarp um það að við náum í allt að 70 milljarða til viðbótar á ári með því að við yrðum skattlögð við innborgun í lífeyrissjóðina. Já, en þá segja einhverjir að þá muni þeir tapa sem eru búnir að leggja inn, ha. Þá tapa þeir bara þessari skattprósentu frá því að elskulegu lífeyrissjóðirnir okkar geti nú ávaxtað þá fyrir þá, eins og t.d. núna, búnir að tapa 800 milljörðum bara á núll einni á þessu ári. Frábært, er það ekki? Tapa fyrir okkur 800 milljörðum. Þessir sjóðir eiga um 7.000 milljarða, sennilega komið niður í 6.200 núna eftir 800 milljarða tapið. En við þurfum á því að halda að sækja frekar fjármuni þar sem allar hirslur eru fullar fjár og færa það til samfélagsins, styðja við fjölskyldurnar, heimilin, fyrirtækin okkar, halda samfélaginu okkar gangandi. Það er það sem okkur ber skylda til að gera hér á hinu háa Alþingi.

Við eigum ekki að stuðla að vaxandi kvíða og vanlíðan úti í samfélaginu og vaxandi þörf fyrir  sálfræðiþjónustu sem ríkisvaldið tímir ekki einu sinni að borga fyrir, tímir ekki einu sinni að setja fjármuni í það sem þingheimur samþykkti, að gefa fólki kost á því sem þess þyrfti. Sérstaklega vorum við að tala um börn á framhaldsskólastigi og bara alla þá sem nauðsynlega þurfa á sálfræðihjálp að halda. Nei, það fylgdu engir peningar með því. Og núna í þessu árferði þá liggur það ljóst fyrir; það er vaxandi þunglyndi, vaxandi kvíði, vaxandi vanlíðan og ótti yfir því hvað verður um mig og fjölskyldu mína núna þegar ég get ekki nema næstu tvo mánuði borgað 500.000 á mánuði af fasteignaláninu mínu.

Náðarfaðmur verðtryggingar, það er það sem er verið að bjóða, að lengja aðeins í hengingarólinni. En það skal alveg sagt: Það er ekkert útlit fyrir  að við séum að ná verðbólgu niður, því miður. Hún mældist hvorki meira né minna en 11,5% í síðasta mánuði. Verðbólgan mældist hér í október 11,5%. Það er staðreynd  og það er ekkert lát á henni þrátt fyrir að seðlabankastjóri og fjármálastefnunefndin hafi setið á strák sínum í morgun og ekki  hækkað stýrivextina. En mikið ofboðslega var erfitt að gera það ekki. Þau langaði rosa mikið að hækka. Rosalega langaði þau mikið til að hækka. En ég segi hér og hika ekki við að segja: Þjóðin er búin að fá nóg af þessu vaxtaokri. Þjóðin er búin að fá nóg af því hvernig er verið að hrifsa af þeim heimilin. Það var bara eftir hrunið 2008 sem 12.000–15.000 fjölskyldur misstu heimili sín. Að hugsa sér, hefur þetta fólk ekkert lært? Ekki neitt? Er þeim bara alveg nákvæmlega sama? 30 milljarða viljum við í Flokki fólksins sækja í græðgisbankana sem eru að skila um 100 milljarða arði á árinu 2023, skiluðu yfir 66 milljörðum í arð á síðastliðnu ári. Þetta eru sko tölur, þetta eru peningar sem maður getur ekki einu sinni ímyndað sér. Ég veit ekki hvort þessir þúsundkallar myndu  ekki bara hreinlega fylla þennan sal. Þetta eru peningar á brettum, við skulum gera okkur grein fyrir því, og við viljum að þjóðfélagið fái að njóta, að þjóðfélagið verði tryggt. Við viljum að fjölskyldurnar hætti að vera hræddar um hvað um þær verður.

Það var hrikalegt ástand í Grindavík þegar fólkið var hreinlega rekið út af heimilum sínum vegna yfirvofandi náttúruvár. Að hugsa sér, það átti  allt í einu hvergi heima. Það er annars konar vá sem er að skella núna á íslenskum heimilum. Það er ekki út af komandi eldgosi eða blússandi  jarðhræringum, það er vegna vanhæfrar ríkisstjórnar. Það er váin sem fylgir því að vera með vanhæfa stjórnendur sem stýra þessari skútu, sem grípa ekki inn í og laga ekki hlutina og girða aldrei fyrir brunninn áður en við erum fallin ofan í hann. Það er alveg með hreinum ólíkindum, eins og  fólkið, þessir ágætu hæstv. ráðherrar og þessi ríkisstjórn, hafi ekki lært nokkurn skapaðan hlut, ekki neitt. Það er sárara en tárum taki að við skulum sitja uppi með valdhafa sem vita ekkert hvað þeir eru að gera. Það eru mín skýru skilaboð. Við sitjum uppi með valdhafa sem hafa ekki hugmynd um hvað þeir eru að gera. En 30 milljarða frá bönkunum, takk, yfir í ríkissjóð, það er Flokkur fólksins.

###

Virðulegi forseti. Ég get nú bara tekið undir hvert einasta orð sem hv. þm. Guðmundur Ingi Kristinsson sagði á undan mér. Þið ættuð að skammast ykkar  sem eigið að taka  það til ykkar, hvernig þið eruð að fara með fólk sem býr hér í sárri neyð. Þess vegna ætla ég að ræða hér um komandi fjáraukalög, sem koma  til okkar núna á næstu dögum til 2. umræðu, þar sem Flokkur fólksins er með breytingartillögu við fjáraukann einmitt um jólabónus til handa eldra fólki sem hefur engar aðrar tekjur að reiða sig á en greiðslur almannatrygginga. Þetta eru ríflega 2.000 einstaklingar. Upphæðin eru um 138 millj. kr. sem við erum að óska eftir fyrir þennan langfátækasta hóp. Þetta er einmitt eins og hv. þm. Guðmundur Ingi benti svo réttilega á áðan; stærri hlutinn af þessum ríflega 2.000 einstaklingum sem við erum að óska eftir jólabónus fyrir er fyrrverandi öryrkjar, fólk sem hefur farið úr því að fara úr örorkukerfinu yfir í ellilífeyriskerfið og misst þá í rauninni tugi þúsunda í sumum tilvikum af framfærslu sinni. Þetta er náttúrlega alveg stórkostlegt. Ég skil ekki af hverju Guðmundur er alltaf dingla hér um með hækjurnar því að hann er nefnilega kominn  á ellilífeyrinn og komin á þann aldur að hann ætti að vera orðinn alveg fullfrískur, ekki satt? Ég er nefnilega að bíða alveg mjög spennt eftir því einmitt að verða 67 ára því að þá  hendi ég náttúrlega gleraugunum og get loksins tekið bílpróf, hlýtur að vera.

Þetta er allt mjög öfugsnúið, eins og við vitum. Og það er hér í þessu húsi, á  hv. Alþingi, sem við eigum í rauninni að leiðrétta svona rugl. Það er hérna sem við eigum að sýna sóma okkar í því að leiðrétta svona rugl. Ég skora á ríkisstjórnina að leiðrétta þetta rugl og í rauninni líka að koma með þennan jólabónus til handa fátækustu eldri borgurunum núna fyrir jólin.

Forseti minnir hv. þingmenn á að vísa til annarra þingmanna með fullu nafni eða kjördæmisnúmeri.

###

Frú forseti. Ég tel og við í Flokki fólksins að það sé afskaplega mikilvægt að við viðurkennum stöðu þúsunda samlanda okkar á þessum tímapunkti sem eru að ganga í gegnum það sem hæstv. fjármálaráðherra benti á áðan. Við höfum verið að tala um gríðarlega mikil áföll, stórkostlegar vaxtahækkanir og verðbólgu sem er langt yfir öllu því sem við viljum sjá, verðbólgu upp á 8,25%. Á hverjum bitnar allt þetta? Það bitnar á fólkinu í landinu, bitnar mest á almenningi og skuldsettum einstaklingum og litlum og millistórum fyrirtækjum. Það segir sig algjörlega sjálft. Nú erum við að fjalla hér um fjáraukalög, lögin sem eiga að taka á hinu ófyrirséða til skamms tíma, einhverju óvæntu sem við fáum allt í einu í fangið. Það er ekkert óvænt að hér skuli fólk vera hneppt í sárafátækt. Það er ekki óvænt. Það er algerlega mannanna verk. Það hefur verið vilji ríkjandi stjórnvalda hér að halda þúsundum í svo rammgerðri fátæktargildru að þeir eiga sér ekki viðreisnar von og hafa í rauninni ekki einu sinni möguleika eða tækifæri á því að reyna að bjarga sér úr því öðruvísi en að vera skertir og refsað fyrir. Þó að þeir reyni fyrir sér á vinnumarkaði standa þeir eftir með sáralítið sem ekki neitt. Í rauninni er hvatinn til sjálfsbjargar enginn. Hvati frá þessari ríkisstjórn til þess að hvetja fólkið okkar til sjálfsbjargar er enginn.

Við í Flokki fólksins höfum ævinlega komið með einhverjar breytingartillögur við fjáraukalagafrumvarpið. Við munum gera það áfram. Gleðin er sú að nú skuli strax vera komið inn í frumvarpið jólabónus til handa öryrkjum sem hefur verið greiddur út núna fyrir tvenn síðustu jól og hefur skipt sköpum, algjörum sköpum fyrir þann þjóðfélagshóp þrátt fyrir að betur megi ef duga skal. Þess vegna er það eiginlega með hreinum ólíkindum hversu snúið það er og hversu erfitt það er að fá stjórnvöld, ríkisstjórnina, til að taka utan um sárafátæka eldri borgara, fullorðið fólk sem á engan lífeyrissjóð, hefur engin réttindi, hefur ekki krónu umfram þá hungurlús sem greidd er úr almannatryggingum. Þetta er fátækasta fólkið í landinu og við í Flokki fólksins viljum ekki og munum aldrei samþykkja að mismuna því svona hrapallega eins og virðist eiga að gera nú. Við höfum tækifæri og ég vil trúa því að ef við tökum höndum saman hér og nú, í gegnum umræðurnar núna um fjáraukalögin, þá muni ríkisstjórninni, ríkisvaldinu og hæstv. fjármálaráðherra snúast hugur hvað lýtur að því að koma með ríflega 130 millj. kr. til þessa fátækasta þjóðfélagshóps.

Það hefur komið fram hér áður að við getum ekki notað sömu krónuna tvisvar, þó að mér finnist það stundum orka tvímælis, því að það hefur stundum virst þannig að stjórnvöld og fleiri haldi að við getum notað sömu krónurnar tvisvar, jafnvel þrisvar og hugsanlega fjórum sinnum. Það er alveg frábær peningamaskína sem getur í rauninni prentað svoleiðis töfrakrónu að það er hægt að nota hana margsinnis. En það breytir ekki þeirri staðreynd að ég trúi því og ég vil trúa því að það muni verða hugarfarsbreyting þannig að við munum greiða jólabónus til þeirra sem eru langefnaminnstu og fátækustu eldri borgararnir hér. Ég ætla að setja þessar ríflega 130 milljónir í samhengi við fjölmiðlastyrk af því að við getum ekki notað sömu krónuna tvisvar. Ég hefði t.d. persónulega og prívat frekar notað 107 milljónir til að hjálpa sárafátæku gömlu fólki núna fyrir jólin og gleðja það með jólabónus heldur en að setja þær í t.d. fjölmiðil sem í rauninni rekinn af stórútgerðarauðmanni. Það hefði ég nú gert. Mér finnst í rauninni óverjandi að íslenskir skattgreiðendur skuli vera látnir greiða fjármuni til auðmanna sem halda úti fjölmiðlum. Mér finnst líka óverjandi að setja milljarð í bílaleigur í nafni þess að verja loftslagið. Milljarður í bílaleigur sem hafa aldrei skilað öðrum eins hagnaði eins og akkúrat núna. Og hvers vegna skyldum við setja annan milljarð í stórútgerðir sem gætu hugsanlega sett einhvern rafmótor í bát? Ég bara spyr. Þær hafa efni á því að gera það sjálfar. Íslenskir skattgreiðendur þurfa ekki að koma að því.

Við í Flokki fólksins segjum: Við forgangsröðum fjármunum fyrir fólkið fyrst. Það er algjört grundvallaratriði. Það er grundvallarstefna Flokks fólksins og ég er stolt af henni. Hér erum við búin að tala um í mörg ár þá neyð sem ríkir á Íslandi hvað lýtur að fíknisjúkdómum. Við erum búin að tala um það að allt að 700 einstaklingar bíði við þröskuldinn á sjúkrahúsinu á Vogi eftir því að komast í meðferðarúrræði, eftir að komast á sjúkrahús til að verða afeitraðir, fá að losna við eitrið og fá að byggja upp framtíðarsýn, komast í meðferð. Hvernig stendur á því að nokkuð stjórnvöld láta svona viðgangast? Hvers vegna er sjúkdómurinn ekki viðurkenndur af heilum hug sem sjúkdómur þannig að enginn sem þess þarf sé látinn bíða eftir hjálpinni? Það deyja margir, margir á hverju einasta ári ótímabærum dauða á þessum biðlista. Ég veit ekki betur en að við eigum hér 1. mgr. 76. gr. stjórnarskrár lýðveldisins Íslands, nr. 33/1944. Hvað segir nú í þessari 1. mgr.? „Öllum, sem þess þurfa, skal tryggður í lögum réttur til aðstoðar …“ Aðstoðar vegna hvers? Vegna örorku, elli, örbirgðar, bara nefnið það. Okkur hér á hinu háa Alþingi, ef við vildum líta á stjórnarskrána einu sinni sem okkar grundvallarlöggjöf, ber skylda til að fylgja henni en það er ekki gert. Þessi löggjöf, þessi 1. mgr. 76. gr. stjórnarskrárinnar er þverbrotin á þegnunum hvern einasta dag í boði stjórnvalda. Það er ekki öllum sem þess þurfa með lögum tryggður réttur, hvorki til fæðis, klæðis, húsnæðis né heilbrigðisþjónustu, það bara liggur algerlega á borðinu.

En á sama tíma er allt í lagi að ausa peningum í eitthvað allt annað sem nýtist þessu fólki í sárri neyð akkúrat ekki neitt, samanber það sem við erum að fá í andlitið núna, samanber það sem við erum að heyra núna og er sárara en tárum taki. Það er erfitt að þurfa að standa hér skipti eftir skipti og tala um sömu hlutina, biðja um hjálp fyrir fólkið okkar sem líður skort. Það hefur komið í ljós hjá Hjálparstarfi kirkjunnar að aldrei hefur verið annað eins ákall til þeirra og önnur eins neyð og nú, fólk sem þau hafa ekki séð í mörg ár, hafði áður þurft að leita aðstoðar hjá þeim en var búið að koma undir sig fótunum og hafði það bara ágætt í samfélaginu, er að koma aftur. Hvað segir það sitjandi ríkisstjórn, hvað segir það þeim sem eiga að tryggja þessu fólki með lögum rétt til þess, ef það þarf á að halda, að lifa sómasamlegu lífi? Það er alveg sama hvert við lítum, hvort það er Mæðrastyrksnefnd, Fjölskylduhjálp Íslands, allir þeir aðilar sem eru að úthluta mat til fátækra fjölskyldna eru að bugast undan álagi vegna þess að þeir geta ekki einu sinni uppfyllt þörfina, hafa ekki nóg og einhverjir verða frá að hverfa. Ég hef orðið vitni að því hvernig raðirnar hafa myndast fyrir framan t.d. Fjölskylduhjálpina, hvernig mæður hafa staðið í kulda með barnavagninn og hangandi börn í pilsinu og bíða heillengi eftir að komast inn í þeirri góðu von að geta farið út með einhverja matarpoka til þess að börnin þeirra fari ekki söng að sofa á kvöldin. Hvers lags stjórnvöld eru það sem geta státað af svona samfélagi? Ég hef lítilsvirðingu fyrir svona stjórnvöldum. Ég hef lítilsvirðingu fyrir svona stjórnmálum. Okkur ber skylda til að hugsa um fólkið okkar fyrst og fremst.

Enn einu sinni komum við með breytingartillögur við fjáraukann þar sem við erum að óska eftir auknu fjármagni, þar sem við erum að biðja um stuðning til fólks í sárri neyð. Það tekur einn dag að setja hér aukaskatta á sem í rauninni stóð alltaf til að setja á, að nota  tækifærið bakdyramegin í neyðinni sem nú ríkir og hættuástandinu sem hefur skapast í Grindavík. Það er allt í lagi núna að koma með aukaskatt og skella honum á alla landsmenn í stað þess að nota varasjóðinn og þá fjármuni sem ætlaðir eru og markaðir eru í slík verkefni. Og hvað erum við að setja í og hvað erum við að vernda? Við erum ekki bara að vernda innviðina gagnvart orkunni sem allt Reykjanesið býr við, við erum að byggja fyrir milljarða utan um rosalega flott og stórt orkuver HS orku sem er búið að greiða sjálfu sér núna á örfáum árum tugi milljarða í arð. Við erum að tala um Bláa lónið sem er verið að vernda líka ef þessar hörmungar ríða yfir, sem hefur líka verið að greiða sér tugi milljarða í arð. Við í Flokki fólksins munum koma með þingsályktunartillögu þar sem við felum ríkisstjórninni að koma með útfærslu á því hvernig við náum þessum peningum til baka í okkar ríkissjóð. Það væri þá hugsanlegt, ef hjarta þeirra slær einhvern tíma í takt við þá sem eiga bágt í þessu samfélagi og þau geti stigið niður úr fílabeinsturninum einhvern tímann og mætt fólkinu sem er í neyð, það væri þá áhugavert að sjá hvort þau hafi þá efni á því að gefa þeim mat á diskinn.

Ég ítreka það enn og aftur: Það er frumskylda stjórnvalda að sjá til þess að vernda þegnanna, að sjá til þess að allir hafi fæði, klæði, húsnæði, heilbrigðisþjónustu og félagslegan stuðning sem þurfa á að halda. Það er skömm stjórnvalda sem vita af örbirgð úti í samfélaginu að bregðast ekki við því. Slík stjórnvöld eru ekki hæf til að stjórna. Það liggur algjörlega á borðinu. Þessi stjórnvöld sem ítrekað fleygja inn handklæðinu og horfa á skútuna sökkva eiga að finna sér eitthvað annað að gera.

###

Frú forseti. Ég þakka hæstv. ráðherra fyrir akkúrat ekkert svar. Þetta eru tímabundin og ófyrirséð atvik sem við erum að takast á við í dag. Þessir einstaklingar eru að takast á við gríðarlegan vanda í samfélaginu eins og allir vita og þegar ríkisstjórnin sér ekki sóma sinn í að gera ráð fyrir því í fjárlögum er einmitt gert ráð fyrir að hægt sé að nýta þær heimildir sem til eru í fjárauka. Ég er búin að vera á Alþingi í tæp sjö ár og þessi fjáraukalöggjöf hefur verið notuð í ýmsar áttir, með fullri virðingu, hæstv. ráðherra, svo ekki sé meira sagt, meira að segja jafnvel í kirkjujarðasamkomulag og ég veit ekki hvað og hvað. Þetta er í raun spurningin og ég óska eftir að fá svar: Mun hæstv. ráðherra beita sér fyrir því að taka utan um þetta fólk sem er í algerri neyð og líður skort hér og nú, hvað þá að það geti veitt sér nokkurn skapaðan hlut í jólamánuðinum?

###

Frú forseti. Ég þakka hæstv. ráðherra fyrir 1. umræðu fjáraukalaganna. Það er nú ýmislegt sem mér og okkur í Flokki fólksins liggur á hjarta hvað það varðar. Við höfum gjarnan komið með breytingartillögur við fjáraukann sem snúa að því að koma til móts við erfiðar aðstæður í samfélaginu og lúta að fólkinu fyrst. Mig langar að nefna sérstaklega að við erum glöð með að sjá að strax við 1. umræðu sé verið að tryggja jólabónus til öryrkja. Við höfum talið að það sé eðlilegt og vorum algerlega búin að draga niður rúmlega 2.000 eldri borgara fyrir fjáraukann í fyrra. Við erum að kalla eftir því að um 2.000 eldri borgarar sem eingöngu eru á framfærslu eða með greiðslur frá Tryggingastofnun, sem eru í rauninni þeir einstaklingar sem eru langfátækastir, með langminnstu greiðslur sem hægt er að fá í íslensku samfélagi, lægra en öryrkjarnir okkar líka — við erum að kalla eftir því að fá inn um 138 millj. kr. til þess að koma til móts við ríflega 2.000 eldri borgara með því að þeir fái þann sama jólabónus og almannatryggingaþegar aðrir. Þetta eru ríflega 66.000 kr. sem munu algerlega skipta þetta fólk sköpum.

Einnig finnst mér athyglisvert og sakna þess að sjá hvergi nokkurs staðar getið um það að það eigi að koma með einhverja aukna fjármuni til að bregðast við hinum gríðarlega fíkniefnavanda sem er hér á ferðinni. Við vitum að hér eru um 700 einstaklingar á biðlista inn á sjúkrahúsið Vog. Við munum einnig óska eftir breytingu hvað fjáraukann varðar í þá áttina að koma til móts við þann vanda, samanber að við erum búin að fá frá Hjálparstarfi kirkjunnar, Fjölskylduhjálp Íslands og öllum sem koma að því að taka utan um þá sem bágast eru staddir í samfélaginu og standa í röðum til að biðja um mat, upplýsingar um það að aldrei, ekki í áraraðir, hafi verið önnur eins örbirgð og önnur eins neyðaróp eins og nú. Munum við eiga von á því að það verði vel tekið utan um breytingartillögu Flokks fólksins um það að veita auknu fé til hjálparstofnana sem eru að taka utan um okkar langminnstu bræður og systur?

Forseti minnir á takmarkaðan ræðutíma í andsvörum.

###

Frú forseti. Ég þakka hæstv. ráðherra fyrir svarið. Já, þau eru stjórnsýslan. En staðreyndin er sú að sú stjórnsýsla er líka í áfalli því að allir þeir einstaklingar sem eru í stjórnsýslunni í Grindavíkurkaupstað eru í áfalli. Það er þakkarvert að það skuli vera búið að opna þessa miðstöð niður í Tollhúsi. Það er svona meira til þess að Grindvíkingar geti hist og stutt hver við annan og slíkt. Ég er að tala um að það er nauðsynlegt að við tryggjum að það sé tekið utan um hvern og einn. Það eru allir í áfalli. Það er náttúrlega mjög stutt síðan og þetta er þriðji dagurinn sem börnin eru ekki í skólanum sínum og náttúrlega ekki enn þá komið í ljós hvað verða vill hvað það varðar. En spurningin er líka þessi til hæstv. ráðherra: Hvernig er staðan í rauninni, hvernig geta skólarnir tekið á móti þessum börnum? Er ekki verið að vinna í því af fullum þunga? Hvernig er staðan með búsetu barnanna sem hafa þurft að flýja heimili sín? Eru þau öll komin í skjól og  eitthvert öryggi sem tryggir að þau geti farið í einhvern ákveðinn skóla þegar þar að kemur?

###

Frú forseti. Ég þakka hæstv. ráðherra fyrir þessa skýrslu og mig langar til að taka undir mikilvægi þess sem hv. þm. Magnús Árni Skjöld Magnússon nefndi í andsvari við ráðherrann hér á undan mér, það skiptir miklu máli að taka utan um samfélagið í heild sinni, foreldra, börn, jafnvel þá sem hæstv. ráðherra nefnir að sinni stjórnsýslu og þurfi að taka utan um sveitarfélagið og aðra þá sem koma að umönnun og utanumhaldi með börnunum í Grindavík. Það liggur alveg á borðinu að það þolir enga bið að koma með áfallahjálpina og sálgæsluna, sálarþjónustuna. Það þolir ekki bið vegna þess að það er núna sem fólk er að ganga í gegnum þetta gríðarlega áfall. Það á eftir að skella á mun grimmar skömmu síðar. Ég hef gjarnan líkt þessu við það þegar maður er að ganga í gegnum sorgarferli og maður missir ástvin, maður áttar sig ekki á því í rauninni og er í ákveðinni afneitun þó nokkuð lengi meðan maður er að ganga inn í það ferli. Ég býst við því að þannig líði Grindvíkingum núna sem eru í rauninni algerlega í óvissu um framtíðina. Ég tel að það sé afskaplega mikilvægt og efast ekkert um það að við öll, alþingismenn og allir sem að málum koma, stöndum sem klettur að baki Grindvíkingum og við munum fylgja því eftir að sálgæslu og utanumhaldi, áfallahjálpinni, verði komið á strax því að það er þörf á því. Ég spyr þess vegna hæstv. ráðherra hvort það sé í rauninni á borðum núna að koma þessari áfallahjálp á strax fyrir alla sem þess þurfa og það verði engin töf og engin bið á því.

###

Frú forseti. Ég þakka hv. þm. Guðmundi Inga Kristinssyni fyrir að hefja þessa nauðsynlegu umræðu og hæstv. ráðherra Guðmundi Inga Guðbrandssyni fyrir að vera með okkur hér í dag. Staðan í málefnum fatlaðra er virkilega döpur, svo ekki sé meira sagt. Fatlað fólk hefur alltaf átt undir högg að sækja og við höfum gjarnan litið niður á það eins og tíunda flokks þjóðfélagsþegna, í það minnsta er það nákvæmlega þannig sem er komið fram við fatlað fólk. Hér tala ég af eigin reynslu. Það er sárara en tárum taki að horfa á fólk í blóma lífsins sem verður veikt eins og náinn aðstandanda minn,  62 ára gömul kona,  sem hefur þurft að leita sér lækninga. Úrræði fyrir hana núna er að setja hana á Hrafnistu, á hjúkrunarheimili með gömlu fólki sem hún á enga samleið með.

Við kvótasetjum réttindi fatlaðs fólks til þjónustu, langveiks fatlaðs fólks. Við kvótasetjum NPA-samningana, notendastýrða persónulega aðstoð. Þetta er til slíkrar háborinnar skammar og svo eru dregnar lappirnar í því að löggilda samning Sameinuðu þjóðanna um réttindi fatlaðs fólks sem ég og Flokkur fólksins höfum mælt fyrir þrisvar síðan við komum á Alþingi Íslendinga haustið 2017. Það eru engar afsakanir sem þessi ríkisstjórn gæti lagt fram sem réttlæta það að hafa ekki þegar löggilt samning Sameinuðu þjóðanna um réttindi fatlaðs fólks. Það er ekki nóg að fatlað fólk hrópi og kalli: Ekkert um okkur án okkar, því að það er enginn að hlusta. Það er alltaf verið að gera eitthvað rosalega fallegt í framtíðinni en það þarf úrræði núna. Fatlað fólk sem býr við langvarandi þjónustuþörf þarf úrræði núna. Það er ekki nóg að lofa geðheilbrigðisþjónustu, aukinni sálfræðiþjónustu þegar liggja kannski engir fjármunir að baki því þannig að sé hægt að uppfylla það. En það hefur verið skýr vilji löggjafans t.d. að koma til móts við þá sem búa við andlega erfiðleika og andlega fötlun.

Þannig að ég segi bara, virðulegi forseti: Það er kominn tími til að löggilda samning Sameinuðu þjóðanna um réttindi fatlaðra því að með þeim samningi þá gæti ríkisstjórnin ekki dregið lappirnar í því að koma til móts við þennan viðkvæma þjóðfélagshóp.

###

Virðulegi forseti. Ég tek undir það sem hér hefur komið fram hjá kollegum mínum á undan mér. Við í Flokki fólksins styðjum heils hugar allar varnir fyrir Grindavík og alla uppbyggingu til að reyna að koma í veg fyrir frekara tjón. Að sjálfsögðu stöndum við með Grindvíkingum. Þau eru ótrúleg og hafa sýnt ótrúlegt æðruleysi og kjark og það er ánægjulegt að sjá að núna hefur fólkið okkar fengið að fara heim og sækja kannski nauðsynlegustu hluti og það er að verða búið að bjarga flestöllum gæludýrum og dýrum líka. Nú bíðum við bara þess sem verða vill.

Hins vegar er engin launung á því að Flokkur fólksins er alfarið á móti því hvernig á að fjármagna þessar aðgerðir. Það er í rauninni frekar döpur ásýnd á því að neyðarástand skuli vera nýtt til þess að koma á hér aukaálögum á borgarana, leggja hér á aukaskattheimtu á borgarana algerlega að ástæðulausu. Það er engin ástæða til þess að ganga svona fram gagnvart almenningi þegar við höfum í rauninni næga fjármuni til að takast á við þennan vanda og þeir liggja algjörlega á lausu. Hér hefur verið bent á varasjóðinn okkar sem taldi nú 34,5 milljarða um síðustu áramót og mun telja 45 milljarða á næsta ári. Honum er ætlað að takast á við ófyrirséðar afleiðingar og ófyrirséðar hamfarir eins og við erum að fara að takast á við núna og erum að horfast í augu við núna. Þannig að ég velti því nú eiginlega fyrir mér: Til hvers er hann ef það er ekki til þess einmitt að koma í veg fyrir það að vera að leggja aukaálögur og aukaskatta á borgarana? Þess vegna hefði mér þótt afskaplega ánægjulegt ef stjórnvöld í dag, ríkisstjórnin, meiri hlutinn, hefðu tekið utan um þessar athugasemdir sem við höfum verið að leggja fyrir og komið með breytingar á áður unnu frumvarpi til að koma til móts við það sem hér um ræðir. Það er ekki góður bragur á því að koma með aukaskattlagningu á borgarana og klæða það í þann búning að við þurfum á því að halda til þess að geta varið Grindvíkinga og innviðina þar. Við þurfum það ekki. Þannig að um leið og ég segi að við munum ekki geta gert annað en að styðja frumvarpið segi ég að það væri mikið fallegra ef það væri ekki verið að koma með aukaskattheimtu í leiðinni.

Og ég segi líka: Það eru mér vonbrigði að einn stjórnarandstöðuþingflokkurinn skuli ekki standa með okkur öllum á þessu, sem er Samfylkingin. Það eru mjög mikil vonbrigði að þau skuli vilja leggja þessa aukaskattheimtu á borgarana og vera í rauninni komin í ríkisstjórn.

###

Virðulegi forseti og allir elsku hjartans Grindvíkingar. Hverjum hefði dottið í hug fyrir viku síðan að við ættum eftir að standa í þessari stöðu hér, að horfa upp á þá óvissu sem ríkir í fallega bænum ykkar? Hvernig hefði mér dottið það í hug þegar ég var að syngja með ykkur fyrir fjórum vikum síðan að við stæðum í þessum sporum í dag? En svona er landið okkar. Við búum á eldfjallaeyju og hér erum við að ganga í gegnum óvæntar náttúruhamfarir í formi snjóflóða  og eldgosa ítrekað án þess í rauninni að vita það fyrir fram. Það er á þeim tímum sem er ómetanlegt að þingheimur skuli standa saman, að við skulum vera með hug og hjarta hjá ykkur, að við skulum öll hafa hjarta úr gulli, bæði við sem hér störfum og landsmenn allir. En við megum ekki gleyma þeim sem eru einir og hafa þurft að yfirgefa heimili sitt í Grindavík, fólk sem á í rauninni  hvergi höfði sínu að halla og er óttaslegið og einmana. Kæru landsmenn, við verðum öll að passa upp á þau líka. Öll okkar viðbragðsteymi,  öll sú óeigingjarna fórnfýsi sem allir eru að sýna er ómetanleg og sýnir úr hverju við erum gerð þegar kemur að því að standa saman.

Þess vegna kemur mér svolítið á óvart, og það er líka ágætt að vera ekki alltaf alveg jákvæður við allt og alla endalaust — ég er ósammála þeim þætti hjá ríkisstjórninni að ætla að hækka álögur á fasteignir í landinu. Ég er ósammála því þegar við eigum okkar náttúruhamfaratryggingasjóð sem telur tugi milljarða. Ég er ósammála því þegar við eigum varasjóð til hliðar við ríkissjóð sem telur yfir 30 milljarða. Ég er ósammála því að það sé réttlætanlegt, þó að það hafi lítil áhrif á vísitölu og þróun verðbólgu í landinu, að við skulum í rauninni ekki taka þetta í fangið sjálf hér á hinu háa Alþingi. Ríkisstjórninni ber skylda til þess  að sjá til þess að allir séu varðir og allir geti um frjálst höfuð strokið og  ef við náum þeim markmiðum sem við stefnum að þá eigum við ekki að nauðsynjalausu að hækka álögur á almenning í landinu. Þannig að ég segi þetta, elsku fólk. Það sem við erum að horfa upp á og takast á við núna og Grindvíkingar sérstaklega — við getum aldrei gert okkur í hugarlund hvernig þeim líður. Ég veit bara að þetta hlýtur að vera svipað  og þegar maður missir ástvin allt í einu. Maður er í sorg og maður áttar sig ekki á sorgarferlinu fyrr en löngu síðar. Maður er í afneitun og  trúir ekki því sem maður er að lenda í. Hvernig gat þetta komið fyrir mig? En svona er staðan, þannig að fólkið okkar sem hefur þurft að flýja heimili sín er varla enn þá búið að átta sig á því og er enn þá að ganga í gegnum áföll og fleiri sem eiga eftir að koma eftir á. Það er önnur áskorun hér á hinu háa Alþingi, að sjá til þess að öll teymi séu virk og það sé tekið utan um alla í þeim áföllum sem þau eiga eftir að ganga í gegnum. Áfallahjálp fyrir þetta fólk verður að vera 100% tryggð.

Þannig að eins og staðan er í dag þá segi ég: Við eigum nóg fjármagn til að styðja við og styrkja alla innviði og varnargarða og allt gera og við skulum gera það með góðum brag án þess að auka álögur á þjóðina í heild sinni og koma með aukaskattlagningu. Mér finnst hún algerlega óverjandi með öllu á meðan við verðum að standa við það sem okkur er ætlað að gera, að vernda alla landsmenn.

Elsku Grindvíkingar. Ég veit að þið eigið um sárt að binda og ég veit að við erum öll tilbúin að taka utan um ykkur af öllu hjarta. Það eru komnar hjálparstöðvar. Það er ótrúlegt og maður kemst bara við þegar maður sér  góðviljann úti í samfélaginu og hvað við erum öllsömul sem ein fjölskylda þegar við eigum um sárt að binda. Þess vegna ítreka ég að þarna eru einstaklingar sem eiga enga að, sem eru að koma frá öðrum löndum og líður mjög illa. Við verðum að passa upp á þau sérstaklega og vera alveg viss um  að enginn  — enginn — verði skilinn út undan. Þið megið vita það, elsku Grindvíkingar, að við hér á hinu háa Alþingi munum standa með ykkur og halda utan um ykkur sem einn maður á meðan þið gangið í gegnum þetta erfiðleikatímabil. Jólin eru fram undan og okkar ósk er einfaldlega sú að þessi umbrot sem  eiga sér stað núna á Reykjanesi  hætti bara við allt saman, það kulni í þessu og þetta fjari bara út. Það er í rauninni fallegasta sviðsmyndin sem við getum látið okkur dreyma um en því miður kannski ekki sú sviðsmynd sem við getum byggt á. Það breytir ekki þeirri staðreynd að saman erum við ósigrandi og saman getum við unnið hvað sem er og saman ætlum við líka að sigrast á þessu.



###

Virðulegi forseti. Ég þakka hæstv. forsætisráðherra Katrínu Jakobsdóttur hjartanlega fyrir þessi gullfögru orð því að hún var einfaldlega að segja fólkinu okkar að það eigi von á þessari desemberuppbót. Öðruvísi mér áður brá. Ég er búin að vera hér í tæp sjö ár og ég hef nú eiginlega bara einu sinni áður fengið svona skýr og góð svör og það ber sannarlega að þakka. Ég segi bara við fólkið okkar: Þið getið glaðst því að sjálfur hæstv. forsætisráðherra er búinn að segja að það er ekki bara það að fjáraukinn sé að koma inn eftir sirka tvær vikur heldur mun vera gert ráð fyrir því að styðja við ykkur sem hafið það bágast í samfélaginu.

###

Virðulegi forseti. Mig langar til að tala um desemberuppbót og jólabónus við hæstv. forsætisráðherra. Það er mikið ákall úti í samfélaginu og mikill sársauki hjá mörgum núna sem aldrei fyrr. Síðustu tvenn jól urðu öryrkjar þess aðnjótandi að fá svokallaðan jólabónus frá stjórnvöldum og okkur hér á hinu háa Alþingi. Ég þarf ekki að tíunda bágindin þar sem aldrei hafa fleiri um árabil sótt til hjálparstofnana og óskað eftir aðstoð og hjálp. Við vitum öll hvert stefnir, það er ekki eins og það hafi farið leynt fyrir nokkrum manni. En góðu fréttirnar eru hins vegar þær að ríkissjóður er að skila núna um 100 milljarða kr. umframgreiðslum í kassann sinn, umfram það sem ráð var fyrir gert. Þess vegna langar mig að velta því upp, þar sem við erum að fá bréf nánast daglega þar sem er ákall eftir því hvort við, löggjafinn, ætlum ekki að reyna að koma til móts við þetta fólk aftur núna fyrir jólin, hvort við erum ekki tilbúin að sýna mannúð gagnvart okkar eigin borgurum eins og við erum að sýna mannúð á hinu alþjóðlega sviði. Munum við gera okkar besta til þess að gera nákvæmlega það sama við þá sem eru jafnvel í enn bágari stöðu nú en þeir voru fyrir síðustu tvenn jól? Það má líka bæta við að inn í þennan hóp hljóta einnig að falla þeir einstaklingar, eldri borgarar, sem einungis hafa fengið og njóta  berstrípaðra greiðslna almannatrygginga. Þess vegna spyr ég hæstv. forsætisráðherra: Munt þú, hæstv. forsætisráðherra, beita þér fyrir því að þessir hópar, fátækasta fólkið okkar, fái að njóta þessarar betri afkomu ríkissjóðs heldur en nokkurn tímann við þorðum að vona, með því að koma því áleiðis að þetta fólk fái að njóta þessarar jólauppbótar núna fyrir jólin?

###

Frú forseti. Ég mæli hér í þriðja sinn fyrir frumvarpi til laga um breytingu á lögum um þjónustu- og þekkingarmiðstöð fyrir blinda, sjónskerta og einstaklinga með samþætta sjón- og heyrnarskerðingu, nr. 160/2008 (heiti stofnunar). Með mér á frumvarpinu er gjörvallur þingflokkur Flokks fólksins. Það voru engir aðrir sem sáu ástæðu til að aðstoða okkur við að breyta þessu nafni en ég býst við því að það sé bara gáleysi af því að ég trúi því að hver einasti þingmaður sjái ástæðu til að koma til móts við þetta stórundarlega og yfirgripsmikla nafn með því að einfalda það eins og hér er farið fram á. En með mér á þessu frumvarpi eru sem sagt Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson.

1. gr. laganna orðist svo: „Í stað orðanna „þjónustu- og þekkingarmiðstöð fyrir blinda, sjónskerta og einstaklinga með samþætta sjón- og heyrnarskerðingu“ í 1. mgr. 1. gr. laganna kemur: Sjónstöðina.“

2. gr. „Eftirfarandi breytingar verða á 8. gr. a laganna:

a.   Í stað orðanna „Þjónustu- og þekkingarmiðstöð” í 1. mgr. kemur: Sjónstöðin.

b.   Í stað orðsins „Miðstöðin” í 2. mgr. kemur: stofnunin.

c.   3. mgr. orðast svo:         Rísi ágreiningur um ákvörðun skv. 1.–2. mgr. er heimilt að kæra ákvörðunina til ráðuneytisins.“

3. gr. „Heiti laganna verður: Lög um Sjónstöðina.“

4. gr. „Lög þessi öðlast þegar gildi.“

Nei, fyrir blinda.Í greinargerð með frumvarpinu, sem ég hef, eins og ég nefndi, lagt fram áður á 152. og 153. löggjafarþingi, 94. mál, og náði þá ekki fram að ganga — ég átta mig ekki enn þá á því út af hverju, það er einhver stórkostlegur misskilningur að það skyldi ekki bara fljúga í gegn eiginlega átölulaust því að þetta nafn er náttúrlega svo yfirgripsmikið og algerlega út úr öllu korti. Bara núna ef ég reyni ekki að lesa þetta af blaði þá get ég hreinlega ekki sagt það. Ég er bara búin að gleyma því þar sem þetta eru náttúrlega yfir 90 stafir og ég man ekki hvað mörg orð. Þannig að þetta frumvarp er nú lagt fram eina ferðina enn. Umsagnir bárust náttúrlega um frumvarpið, eins og t.d. á 152. löggjafarþingi, frá bæði starfsmönnum og stjórnendum stofnunarinnar sem um er rætt og sem ég ætla að segja nafnið á einu sinni enn, ókei — fyrirgefðu, forseti, að ég skyldi segja ókei, ég meinti allt í lagi — en hér heitir stofnunin þjónustu- og þekkingarmiðstöð fyrir blinda, sjónskerta og einstaklinga með samþætta sjón- og heyrnarskerðingu. Umsagnaraðilar fögnuðu allir því markmiði frumvarpsins að leiðrétta og laga þetta óþjála heiti og mæltu með samþykki þess algerlega af heilum hug. Í frumvarpi þessu er lagt til að heiti þessarar stofnunar, sem sinnir þjónustu við blinda, sjónskerta og einstaklinga með samþætta sjón- og heyrnarskerðingu, verði þar af leiðandi breytt. Stofnunin heitir núna — ég er náttúrlega endalaust að segja það sem ég hef áður sagt, að stofnunin heiti þessu óþjála nafni — því óþjála nafni, og ég ætla að prófa, frú forseti, hvort ég muni það  utan að, þetta er alveg ótrúlegt: Þjónustu- og þekkingarmiðstöð fyrir sjónskerta — fyrir blinda og sjónskerta og einstaklinga með samþætta sjón- og heyrnarskerðingu. Já, þarna kom það. Það er náttúrlega ekki eðlilegt að heiti nokkurrar einustu stofnunar skuli vera 13 orð og nafnið telji heila 90 bókstafi.

Lengst af hét stofnunin lögum samkvæmt Þjónustu- og endurhæfingarstöð sjónskertra en gekk undir nafninu Sjónstöðin. Við endurskoðun laga í gegnum árin hefur heitið ítrekað tekið breytingum og stafafjöldinn hefur þar af leiðandi aukist. Það koma sem sagt alltaf einhverjir nýir að borðinu og þá þarf eitthvað að munstra, setja sinn merkimiða á það. Það tíðkast almennt ekki í heiti annarra stofnana að telja upp hvert og eitt einasta viðfangsefni sem viðkomandi stofnun er að sinna og því er engin ástæða til að beita þeirri aðferð einungis gagnvart þessari stofnun. Nú er því kominn tími til að gefa stofnuninni venjulegt nafn, bara venjulegt heiti. Nafnið Sjónstöðin lýsir vel hlutverki stofnunarinnar sem er að aðstoða þá sem eru blindir, sjónskertir og með samþætta sjón- og heyrnarskerðingu, auk þess sem margir kannast við heitið enda var starfrækt Sjónstöð frá 1987–2008.

Þess ber að geta — þótt það sé ekki akkúrat frumvarpið í sjálfu sér sem er í rauninni mikilvægt fyrir Sjónstöðina að fá í gegn þannig að lögin standi skýr um það að hún þurfi ekki að heita öllu þessu 13 orða nafni með 90 stöfum — að það skiptir miklu máli að við fáum Sjónstöðina aftur eins og ég kynntist henni. Bara svona til gamans og alveg fram hjá öllu þá verð ég að viðurkenna að þegar ég kom til Reykjavíkur á sínum tíma með mína sjónskerðingu þá gjörbreytti Sjónstöðin allri minni tilveru til hins betra og gaf mér tækifæri í lífinu sem ég hafði aldrei í rauninni látið mig dreyma um. Það er einmitt fyrir Sjónstöðina sem ég stend hér í dag. Þau gáfu mér tækifæri til að ganga menntaveginn, hjálpuðu mér að stækka stafina mína. Ég veit ekki hvort þið, ágætu vinir mínir, sjáið hvernig stafirnir mínir eru en til að ég geti lesið af blaði þarf ég stóra stafi. Sjónstöðin er kraftaverkastofnun fyrir alla þá sem þurfa á hjálpinni að halda, þannig að ég segi: Það væri bragur að því að við tækjum utan um Sjónstöðina okkar. Við viljum breyta nafninu úr, og einu sinni enn ætla ég að fara með þetta nafn, þjónustu- og þekkingarmiðstöð fyrir blinda, sjónskerta og einstaklinga með samþætta sjón- og heyrnarskerðingu einfaldlega í hið fallega nafn Sjónstöðin.

Ég ætla að vona að það vefjist ekki fyrir þingheimi að hreinlega gera það því að það er ekki eins og þetta sé eitthvað sem er að fara sliga ríkissjóð eða koma efnahagskerfinu á hliðina. Þetta er einfaldlega til hagræðingar og fegrunarásýndar myndi ég segja líka, svo það sé sagt. Mér þykir náttúrlega alveg ofurvænt um Sjónstöðina okkar og veit að það á við, og hér tala ég fyrir munn þeirra hundraða einstaklinga og jafnvel þúsunda sem hafa öðlast betra líf með þjónustu þessarar frábæru yndislegu stofnunar. Þannig að: Áfram veginn. Ég mun alltaf kalla hana Sjónstöðina og vona að Alþingi Íslendinga muni samþykkja að gera það líka lagalega.

###

Frú forseti. Ég þakka hv. þm. Kristrúnu Frostadóttur fyrir svarið. Já, við skulum taka verðmiðann eftir augnablik. En burt séð frá ívilnun sem við sjáum og þekkjum kannski að komi frá öðrum löndum, og hv. þingmaður tiltekur sérstaklega Noreg í því tilviki, þá er ekkert sem kemur í veg fyrir að við eigum 65. gr. stjórnarskrárinnar sem segir alveg skýrt að það eigi allir að vera jafnir fyrir lögum. Því finnst mér sem lögfræðingi þetta svolítið áhættusamt fordæmi sem á að fara að setja þarna, vegna þess að það eru aðrir og aðrar stéttir sem telja sig eiga sama rétt og eiga að vera jafnir að lögum.

Þannig að nú kemur skemmtilega spurningin til hv. þingmanns: Eigum við ekki bara að sammælast um að fara að gera eitthvað í þessu námslánakerfi, bara almennt, fyrir alla Íslendinga sem vilja mennta sig og sækja hér nám? Og ég hlakka líka til að heyra um verðmiðann því að hann hlýtur að vera svolítið öflugur, ef hv. þingmaður er með sviðsmyndirnar svona nokkurn veginn á hreinu.

###

Frú forseti. Ég þakka hv. þm. Kristrúnu Frostadóttur fyrir sína framsögu í þessu ágæta máli. Það vakna náttúrlega ýmsar spurningar eins og hv. þingmaður réttilega bendir á og fyrsta spurningin — ég ætlaði eiginlega ekki að koma í andsvar en það stuðaði mig svolítið þegar verið var að tala um að fara að mismuna þegnunum því það er tryggt í 65. gr. stjórnarskrár að það eigi allir að vera jafnir fyrir lögum, óháð kynþætti, stétt eða stöðu. Í þessari þingsályktunartillögu kemur hreinlega fram að það eigi að reyna að örva læknanámið og tryggja það betur með því að fella jafnvel niður námslán að fullu ef ákveðnir heimilislæknar eru tilbúnir að vera úti á landi, í ég veit ekki hvað langan tíma. Það væri gaman að vita hvort það væri komin einhver sviðsmynd á það.

Hér er talað svolítið um að tryggja kostnað og viðbótarkostnað þannig að mig langar líka til að inna hv. þm. Kristrúnu Frostadóttur eftir því hvort það sé kominn einhver verðmiði á þessar áætlanir. Svo er líka hitt, það er eitt að fá heimilislækni. Maður þekkti það í gamla daga að það var heimilislæknir og héraðslæknir í hverju einasta krummaskuði úti um allt land og við sem bjuggum við slíkt höfðum öryggi af því. En það brá líka við að við einangruðumst vegna vályndra veðra og annað slíkt og við komumst hvorki lönd né strönd frá sveitarfélaginu okkar til að leita aðstoðar á sjúkrahúsunum ef fólk hefði þurft að fara og sækja aðgerðir og annað slíkt. Hvernig sér hv. þingmaður fyrir sér að ætla að tryggja í rauninni það að fólk komist til og frá sveitarfélaginu sínu þrátt fyrir hinn góða heimilislækni sem ætlar þá að senda viðkomandi í nauðsynlega bráðaaðgerð hér eða hvar þegar við vitum og þekkjum að innviðirnir okkar eru því miður ekki tilbúnir til að fylgja því eftir? Það er  svona þetta til að byrja með.

###

Virðulegi forseti. Tæplega 40% svarenda hjá Reykjavík síðdegis, um stöðu heimilanna í landinu og stöðu einstaklinganna í landinu, um það hvort þeir næðu endum saman, sögðu nákvæmlega: Nei. Tæplega 40% ná ekki endum saman. Það er ekki hægt að ætla að loka augunum fyrir því hversu gríðarlega mikill vöxtur er í fátækt í landinu í dag. Það hefur ekki farið fram hjá neinum, hvort sem þessi ríkisstjórn viðurkennir það eða ekki. Því til rökstuðnings má nefna að talsmaður Hjálparstofnunar kirkjunnar, framkvæmdastjórinn þar, segist aldrei hafa séð annan eins vöxt í beiðnum um hjálp og aðstoð eins og nú. Hún segir: Það sorglega er að þeir eru að koma núna og biðja um hjálp sem ekki hafa þurft að leita til Hjálparstofnunar kirkjunnar í mörg ár. Þeir gerðu það fyrir mörgum árum síðan en hafa á þessu tímabili, í einhver ár, getað komið sér þokkalega fyrir. En núna er öldin önnur. Þetta á við um okkar minnstu bræður og systur, þetta á við um fjölskyldurnar, heimilin, millistór, meðalstór fyrirtæki og jafnvel þá sem eru millitekjufólk. Það þarf ekki endilega að vera á almannatryggingagreiðslum til að geta flokkast undir það að ná ekki endum saman og virkilega hafa það erfitt í samfélaginu. Ég vil nefna það að í næsta mánuði er jólamánuðinn að renna upp. Ætlar þessi ríkisstjórn að sýna þá mannúð að koma til móts við fólkið okkar sem í þúsundatali mun ekki getað haldið gleðileg jól? Ætlar þessi ríkisstjórn að koma með jólabónus fyrir þetta fólk, eins og við höfum gert tvenn síðastliðinn jól, eða ætlar hún ekki að gera það? Ég skora hins vegar á þau að gera það. Ég er búin að fá mýmarga pósta frá fólki sem spyr: Ætlið þið, ágætu þingmenn, að hjálpa okkur nú sem aldrei fyrr svo að við getum fengið að halda gleðileg jól?

###

Virðulegi forseti. Ég mæli hér fyrir frumvarpi til laga um breytingu á lögum um stjórn fiskveiða, nr. 116/2006, tilhögun strandveiða. Það skal tekið fram að öllum þingheimi, kjörnum fulltrúum sem ráðherrum, var boðið að vera meðflutningsmenn okkar á þessu máli en því miður var útkoman sú að að við erum hér ein sem oft áður, þingmenn Flokks fólksins. Með mér á þessari tillögu eru því þau Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson.

1. gr. frumvarpsins orðast svo:

„Eftirfarandi breytingar verða á 6. gr. a laganna:

a.   Lokamálsliður 2. mgr. fellur brott.

b.   1. tölul. 6. mgr. fellur brott.

c.   Við 8. mgr. bætist nýr málsliður, svohljóðandi: Heimild þessi gildir þrátt fyrir að búið sé að veiða upp í það aflamark sem ráðstafað er til strandveiða innan fiskveiðiársins skv. 1. mgr. 6. gr. a.“

2. gr.: „Lög þessi öðlast þegar gildi.“

Mál þetta var áður flutt á 150., 151., 152. og 153. löggjafarþingi en náði ekki fram að ganga. Hér stend ég sem sagt og er að berjast fyrir einföldu réttlætismáli í fimmta sinn. Það hafa borist einhverjar umsagnir með málinu áður, bæði umsagnir eins og frá Strandveiðifélaginu Króki, sem lýsti yfir stuðningi við frumvarpið og kallaði eftir frekari breytingum á strandveiðikerfinu, einnig frá Samtökum fyrirtækja í sjávarútvegi, en þau lýstu hins vegar áhyggjum af efni frumvarpsins og töldu að kerfið óbreytt dygði til að tryggja skilvirkar strandveiðar. Það kemur náttúrlega engum á óvart því að við vitum að stóru sjávarútvegsfyrirtækin hafa gjarnan viljað leggja bara strandveiðarnar af og hirða til sín það litla aflamagn sem þeim er úthlutað. Á 152. löggjafarþingi barst umsögn frá Landssambandi smábátaeigenda. Í umsögninni lagði sambandið áherslu á að lögfesta þyrfti rétt til veiða í 48 daga.

Með frumvarpi þessu er lagt til að fellt verði brott ákvæði um strandveiðar í lögum um stjórn fiskveiða sem setur þau skilyrði að óheimilt sé að stunda veiðar föstudaga, laugardaga og sunnudaga og að ráðherra geti með reglugerð bannað strandveiðar á almennum frídögum. Það er nefnilega svolítið kostulegt að stjórnsýslan skuli ætla að ákveða hvenær strandveiðisjómaður telur að það sé hyggilegast og best fyrir sig að róa til fiskjar. Það er athyglisvert miðað við að við skulum búa hér á Íslandi þar sem veður eru oft válynd, að við skulum ekki einungis ætla að ákveða hvaða daga strandveiðisjómenn og smábátasjómenn eigi að róa heldur sé það þannig að ef það gefur ekki á bátinn hina dagana sem þeir mega fara út þá geti þeir ekki nýtt sér einhverja aðra daga, þá detti þeir bara brott. Þannig að þessir yfirlýstu 12 dagar sem venjan er, sem eiga að vera þeirra tækifæri til að sækja sjóinn, 12 dagar í mánuði, 48 dagar á  fiskveiðiárinu: Nei, elskulegur strandveiðisjómaður, það erum við sem vitum betur hérna. Við ætlum að ráða því. Í rauninni er það sárara en tárum taki, þetta endalausa stýrikerfi sem er í rauninni í þessu tilviki ekki til neins nema til óþurftar.

Við leggjum einnig til að strandveiðar verði áfram heimilar þrátt fyrir að búið sé að veiða upp í það aflamark sem ráðstafað er til þeirra innan fiskveiðiársins. Og af hverju gerum við það? Vegna þess að þannig verður strandveiðimönnum tryggður réttur til að veiða í 48 daga á hverju veiðitímabili. Og  finnst það einhverjum ofrausn að tryggja strandveiðisjómönnum 48 daga af 365 daga almanaksárinu? Ekki Flokki fólksins í það minnsta. Það kann vel vera að öðrum hér á hinu háa Alþingi þyki það en ekki Flokki fólksins. Við höfum barist fyrir því frá því að flokkurinn varð til, það hefur verið okkar baráttumál, meira að segja það langt gengið að við viljum frjálsar handfæraveiðar. Það er ekki flóknara en það. Við verðum að bera virðingu fyrir hinum brothættu byggðum hringinn í kringum landið. Við viðurkennum hvers lags óáran hefur átt sér stað hjá litlum sjávarplássum sem í rauninni eiga mörg hver í dag í vök að verjast, hvernig búið er að mergsjúga þessi litlu samfélög sem hafa reitt sig eingöngu á sjóinn. Það er sárara en tárum taki að þurfa að horfa upp á hvernig í raun og veru sérfræðingar að sunnan, eins og við köllum þá, vita allt betur en allir aðrir. En eitt er það sem við vitum alveg 100%, að krókaveiði, smábáta- og strandveiði, hún mun aldrei ógna lífríkinu í kringum landið. Hér er allt í lagi að koma með stækkandi vélarafl og snurvoð upp í kálgarð, skrapa hér botninn, rústa lífríkinu, eyðileggja kóralana og nefnið það bara. Það er allt í lagi að gera allt svoleiðis sem raunverulega er skaðandi fyrir lífríkið hér í kringum landið, hefur raunverulega óafturkræfar skaðlegar afleiðingar fyrir lífríkið í kringum landið. Ég get ekki skilið hvernig í ósköpunum og hverjum dettur það í hug að ráðast svona að strandveiðimönnum sem flestallir búa einmitt í þessum litlu byggðum.

Með leyfi forseta ætla ég aðeins að tala meira um það sem kemur fram í greinargerðinni, eins og t.d. að  heildarviðmið afla til strandveiða sumarið 2018, fyrir fimm árum síðan, var 10.200 tonn af óslægðum botnfiski. Þá voru um 548 bátar á strandveiðum og var heildarafli þessara báta 9.396 tonn. Þá voru 804 tonn af kvótabundnum tegundum óveidd af þeim heimildum sem voru ætlaðar til strandveiða akkúrat það sumar, fyrir fimm árum síðan. Heildarþorskaflinn á tímabilinu var sem sagt 9.075 tonn. Miðað við aflasamsetningu og meðalverð strandveiðiafla sumarið 2018 má ætla að verðmæti óveidds þorsks hafi numið um 200 millj. kr., hvorki meira né minna. Það munar um minna.

Það sama á við um strandveiðiárið 2019. Á því ári var strandveiðiflotanum, sem þá var 623 bátar, þarna voru þeir orðnir örlítið fleiri, heimilt að veiða 11.100 tonn af óslægðum botnfiski í kvótabundnum tegundum. Alls veiddust þá 9.700 tonn. Það voru sem sagt um 1.350 tonn óveidd í lok strandveiðiársins 2019.

Ef við tölum aðeins lengur um það hvernig þessi þróun hefur verið á þessum síðustu fimm árum þá voru á strandveiðiárinu 2020 668 bátar samtals sem stunduðu strandveiðar. Þeim hefur því smám saman fjölgað örlítið. Þá veiddu þeir samtals 11.840 tonn. Þar af voru 10.738 tonn af þorski. En veiðarnar voru stöðvaðar þann 19. ágúst eða tveimur vikum fyrir áætluð lok tímabilsins. Svo komum við að  strandveiðiárinu 2021, fyrir tveimur árum, en þá veiddust 12.170 tonn og þar af 11.159 tonn af þorski og þá eru veiðarnar stöðvaðar 18. ágúst það ár, einnig tveimur vikum fyrir áætluð lok tímabilsins. Svo aftur á móti síðastliðið ár, árið 2022, veiddust 12.557 tonn yfir strandveiðitímabilið, þar af 10.981 tonn af þorski. Veiðar voru stöðvaðar 21. júlí eða hvorki meira né minna en réttum sex vikum fyrir lok tímabilsins. Árið 2023, sumarið sem var að líða, þá veiddust 11.352 tonn yfir strandveiðitímabilið. Þar af voru 9.952 tonn af þorski. Veiðar voru stöðvaðar hvorki meira né minna en 12. júlí eða réttum sjö vikum fyrir lok strandveiðitímabilsins.

Það er umhugsunarefni að árin 2018 og 2019 hafi ekki tekist að nýta aflaheimildir sem úthlutað er til strandveiða. Ástæðurnar geta verið af ýmsum toga en náttúrulegar sveiflur vega þar þyngst. Þar ber þá helst að nefna fiskgengd og gæftaleysi. Í gildandi lögum um stjórn fiskveiða eru líka lagðar verulegar takmarkanir á veiðigetu strandveiðiflotans. Þar má nefna að einungis má veiða ákveðna daga í viku hverri í maí, júní, júlí og ágúst. Veiðidagar á hvern bát eru að hámarki 12 í hverjum mánuði. Aðeins má nota handfærarúllur og ekki fleiri en fjórar í hverjum bát. Tímatakmarkanir eru á hverri veiðiferð og hámarksafli í veiðiferð er 650 kg þorskígildi af kvótabundnum tegundum. Eins og við sjáum þá eru alls staðar girðingar. Það er verið að girða allt af, það er verið að passa allt annað en að allur afli fái að komast að landi. Það er verið að stöðva menn og konur og alla í að sækja sjóinn og stunda strandveiðar eins og kostur er. Þessi tilhneiging sem við erum að horfa upp á, þessi þróun frá því að við gátum nýtt atvinnufrelsisákvæði stjórnarskrár og unnið við það sem okkur lysti hverju sinni, að það skuli vera svo gjörsamlega búið að sópa því út af borðinu með þessu ofbeldi gagnvart strandveiðum er með hreinum ólíkindum.

Þess vegna eru ákveðnir þættir sem ætti nú kannski að fara að velta upp, eins og t.d. byggðakvóta sem Byggðastofnun úthlutar. Hvað er hún að gera með að valsa um með 3.200 tonn og koma því hingað og þangað? Við getum sagt, innan gæsalappa,  að markmiðið með byggðakvótanum frá Byggðastofnun sé einmitt að styðja við brothættar byggðir en það hefur sannarlega verið annað uppi á teningnum oft og tíðum, því miður. Við höfum mýmörg dæmi um það að nákvæmlega þessi byggðakvóti, sem á að styðja við brothættar byggðir, sjávarbyggðir, hann hafi nú ratað í fangið á mjög svo valdamiklum stórútgerðum sem hafa ekki landað einum einasta sporði í litla byggðarlaginu sem tonnunum var ætlað að vera landað á og áttu að nýtast til að byggja upp og styðja við atvinnu og grósku í því bæjarfélagi. Þannig að það er kannski kominn tími til að velta því upp hvort hreinlega eigi ekki að taka þessi tonn og koma þeim inn í strandveiðipottinn.

Við í Flokki fólksins segjum að það eigi ekki að stöðva veiðar þó að búið sé að veiða 10.000 tonn eða 11.000 tonn. Það á ekki að stöðva veiðar fyrr en eftir 48 daga veiðitímabil. Það á líka að gefa strandveiðisjómönnum val um það hvaða 12 daga mánaðar eða þrjá daga í viku þeir kjósa að sækja sjóinn. Það á ekki að vera einhver sérfræðingur að sunnan eða ráðherra, trónandi í sínum ráðherraturni, sem á að taka ákvörðun um það. Það er ósanngjarnt, það er óréttlátt, það er óskilvirkt og það er eiginlega til háborinnar skammar hvernig er verið að níðast á þessari atvinnugrein. Það getur vart talist þjóðhagslega hagkvæmt að á hverju einasta sumri skuli í rauninni vera slengt svona gjörsamlega í lás eins og nú hefur sést, bæði í sumar og í fyrrasumar. Við í Flokki fólksins viljum náttúrlega, eins og ég hef áður sagt, virðulegi forseti, það fer ekkert á milli mála, við viljum berjast fyrir frjálsum handfæraveiðum. Við viljum absalút berjast fyrir frjálsum handfæraveiðum.

Þetta frumvarp, sem ég er að mæla hér fyrir í fimmta sinn án þess að nokkur einasti þingmaður hafi minnsta áhuga á því að styðja við það þrátt fyrir að sumir séu gasprandi um það að auðvitað vilji þeir standa með strandveiðisjómönnum — auðvitað vilja þeir þetta og auðvitað vilja þeir hitt til hátíðarbrigða, svona korter í kosningar. En  staðreyndin er allt önnur þegar kemur að því að standa við stóru orðin. Þegar kemur að því að gera hlutina og framkvæma hlutina og láta þá ganga upp, þá hafa allir lagt á flótta, pakkað saman og flúið nema Flokkur fólksins. Við erum tilbúin að standa fyrir okkar málum. Við erum tilbúin í það réttlæti og þá sanngirni sem við teljum að litlu sjávarplássin okkar og strandveiðisjómennirnir okkar eigi rétt á. Og við munum halda áfram hér eftir sem hingað til að berjast fyrir þessu máli.

Við skulum t.d. tala aðeins um 48 daga. Það  er lágmarkið sem við gætum gert hér, löggjafinn, að tryggja þeim þessa 48 daga til strandveiða. Það er algjört lágmark líka að við látum þá sjálfa velja sína daga og komum um leið í veg fyrir það að menn séu að róa til fiskjar í jafnvel mjög vondum veðrum og ofsaveðri, bara til þess að missa nú ekki þennan dag. Það kostar mikið fjármagn að halda úti smábátaútgerð. Það kostar ekki síður mikið fjármagn fyrir þessa aðila, sem standa í sinni litlu útgerð, en fyrir alla aðra. Það kostar að vera til og róa til fiskjar á sínum strandveiðibát. Það er því orðið frekar dapurt ef við gerum allt sem í okkar valdi stendur, eins og löggjafinn gerir hér, til að reyna að láta þetta útgerðarform brenna út, eins og t.d. það að skikka þá til að drífa sig í land þegar þeir eru komnir með 650 kíló. Maður veltir óneitanlega fyrir sér: Hvað fer mikið magn af fiski aftur í sjóinn? Hversu öflugt er brottkastið hjá stórútgerðinni, sem er náttúrlega mörgum sinnum meira? Og hversu mikið brottkast er þegar þú ert einungis að veiða 650 kíló og þú færð hæsta verðið fyrir stórfiskinn? Hvað gerirðu við litla fiskinn sem slæðist með? Kemur einhver með hann að landi? Að sjálfsögðu ekki. Þér er refsað fyrir að koma með hann að landi. Það eru tugir prósenta sem fara steindauðir í sjóinn aftur af veiddum afla, sem verður eðlilega þess valdandi að Hafró veit ekkert hvort hún er að koma eða fara þegar hún er að gefa út sínar tölur og sínar veiðiheimildir með tilliti til þess hvað hefur verið veitt á árinu. Og ég ætla ekki að fara í þetta blessaða togararall þeirra sem er nú orðið frekar úreltur söngur að mínu mati. En hvað um það, við getum gert betur og okkur er í lófa lagið, löggjafanum, þó það væri ekki nema að tryggja þessa 48 daga.

Ég ítreka: Þetta er einfalt. Þetta er sanngirnismál. Þetta er réttlætismál. Þetta styður við brothættar sjávarbyggðir í landinu. Það eru mjög mörg afleidd störf sem eru einmitt í kringum þetta útgerðarform ekki síður en annað. Og þrátt fyrir að þetta séu um 10.000–12.000 þorskígildistonn sem hugsanlega myndu koma að landi þykja mér smábátasjómenn, strandveiðisjómenn ekki síður vel að því komnir en hinir sem eru að mergsjúga hér allt, hundruð þúsunda tonna, sem er stórútgerðin. Stórútgerðin ætti í rauninni að taka saman höndum við smábátasjómenn og bera virðingu fyrir því formi sem þeir eru að setja sér til sinna veiða. Það er eiginlega fáránlegt hvernig maður hefur orðið vitni að því ítrekað hvað þeir reyna að leggja stein í götu smábátasjómanna.

Eins og ég segi þá erum við hér, þingmenn Flokks fólksins, á þessu máli og við höldum áfram. Strandveiðar eru óumdeilt ómetanleg lyftistöng fyrir sjávarbyggðirnar allt í kringum landið, eins og ég hef sagt, sjávarbyggðir sem margar hverjar eiga í vök að verjast og hafa verið skildar eftir í sárum eftir að núgildandi framsalsheimildir og kvótakerfi hafa gert það að verkum að allar aflaheimildir til stærri útgerðar hafa verið seldar eða hrifsaðar þaðan á brott. Við erum að horfa upp á það hvernig þessar litlu sjávarbyggðir hafa verið skildar eftir í sárum. Þá er nú nærtækast að nefna þetta snilldarframtak sem við fengum að sjá, Verbúðina, frábæru framhaldsþættina sem við fengum að sjá í sjónvarpinu, og ég býst við að það sé verið að slá í aðra svoleiðis þáttaröð ef ég þekki það rétt. Þessi þróun virðist halda áfram, að kvótasetja tegundirnar okkar, koma þeim á fárra auðmanna hendur og hrifsa til sín það sem á að vera okkar, sameign allrar þjóðarinnar. En við segjum í Flokki fólksins: Áfram veginn. Við vildum sjá frjálsar handfæraveiðar. Það myndi skipta gríðarlega miklu máli og það myndi gjörbreyta starfsumhverfi og lífinu í þessum litlu sjávarplássum sem eiga í vök að verjast. Þetta frumvarp er hins vegar lítill liður, smáskref í áttina að réttlátara og sanngjarnara strandveiðikerfi þar sem við komum til móts við strandveiðisjómenn, sem hafa ekki beðið um mikið, þeir hafa verið mjög hógværir í sínum kröfum, að tryggja þeim 48 daga af 365 dögum á ári. Það myndi fæstum þykja ofrausn, a.m.k. ekki okkur í Flokki fólksins. Þannig að: Áfram veginn.

###

Virðulegi forseti. Ég þakka hv. þm. Bjarkeyju Olsen Gunnarsdóttur hjartanlega fyrir að koma með þessa gegnu og góðu sérstöku umræðu hér til okkar og hæstv. ráðherra Ásmundi Einari Daðasyni fyrir að taka þátt í þessari umræðu með okkur. Það sem ég hnaut um og gleðst einstaklega yfir eru þau svör sem hæstv. ráðherra gaf hér og nú, ég gat ekki skilið það öðruvísi en svo að  öll áform, þessi stórfurðulegu sameiningaráform, væru komin út af borðinu. Það er einstaklega ánægjulegt, því að eins og hv. þm. Bjarkey Olsen Gunnarsdóttir fór mjög vel yfir í sinni framsögu hér áðan og gerði glögga grein fyrir þá var þetta einfaldlega ekki að ganga upp og það hefur legið á borðinu allan tímann. Þessi sameining var sameiningarinnar vegna. Hún var ekki af hugsjón fyrir þá nemendur sem eru að sækja þessa skóla. Það er t.d.  einkennilegt að tala um hvað sé mikil þörf fyrir frekara rými og hvað sé mikil fjölgun á nemum sem þurfa að leita sér menntunar í framhaldsskólunum á sama tíma og það átti að slengja þessu saman, tveimur skólum í einn. Ég veit ekki hvað það hefði kostað að stækka, eða átti kannski þá bara að fækka nemendum í þessum eina sameinaða skóla um helming? Og eins og hv. þm. Bjarkey Olsen Gunnarsdóttir benti réttilega á er það  svolítið athyglivert að vera ekki einu sinni búinn að útfæra þá hugsun hvernig eigi að takast á við annars vegar bekkjakerfi og hins vegar áfangakerfi. Á hverjum bitnar það nema sjálfsvaldi nemandans um það hvaða menntaveg  hann vill ganga; vill hann áfangakerfi eða vill hann bekkjakerfi? Þannig að ég segi bara enn og aftur: Ég hrópa ferfalt húrra fyrir hæstv. ráðherra þegar hann hefur látið af þessari ófremdarframgöngu sinni í áttina að sameiningu skólanna og  gleðst hjartanlega yfir því. Áfram veginn, hæstv. ráðherra.

###

Herra forseti. Hver hefur ekki heyrt talað um snjóhengjuna yfirvofandi sem reyndar hefur orðið að snjóflóði fyrir allnokkuð marga nú þegar?

Mig langar að tala um 57 millj. kr. að fasteignalán þar sem einstaklingur hefur fengið snjóflóðið yfir sig  og hefur verið að borga á mánuði núna ríflega 500.000 kr. Af þessum 500.000 kr. fara ríflega 10.000 kr. inn á höfuðstól lánsins. Restina, 489.555 í vexti, hirða bankarnir. Í umboði hverra, leyfist mér að spyrja? Höfum við orðið vitni að annarri eins vanhæfni og vanrækslu nokkurrar ríkisstjórnar gagnvart samfélaginu í heild sinni? Ég held ekki. Þessi ríkisstjórn hefur vogað sér að fleygja inn handklæðinu. Hún er ekki að taka neina ábyrgð á þeim hörmungum sem eru að ganga hér yfir samfélagið. Hún hallar sér aftur og horfir á skútuna sökkva. Það er ekki flóknara en það. Við eigum að fara að horfa upp á stórkostlega fólksflutninga frá landinu hjá þessum einstaklingum; ungt fólk í blóma lífsins ætlar ekki að margborga sömu fasteignina hér, eins vaxtaokurkúgað og það er. Það er kominn tími til að þessi ríkisstjórn axli ábyrgð og taki til hendinni og geri það sem hún var kjörin til að gera. Ef ekki þá er kannski kominn tími til að láta reyna á þá löggjöf sem við eigum þó enn til þótt þau séu að reyna að losa okkur við hana, sem á í rauninni að taka á vanrækslu og vanhæfni ráðherra sem í rauninni veldur samfélaginu stórkostlegu tjóni og ómældum skaða. Þannig að, ágæta ríkisstjórn, ef þið farið ekki að gyrða ykkur í brók þá eigið þið eftir að heyra meira frá mér hvað það varðar.

###

Frú forseti. Ég vil byrja á því að þakka hæstv. ráðherra Guðmundi Inga Guðbrandssyni og öllum þingmönnum sem hér hafa talað fyrir þessa góðu umræðu og þátttökuna. Ég saknaði þess nú samt sem áður að sjá engan fulltrúa Miðflokksins í þessari umræðu. Það er greinilega ekkert sem þeim liggur á hjarta hvað það varðar.

En mig langaði að nefna nokkrar staðreyndir í sambandi við stöðu eldra fólks. Burt séð frá því hvað það eru margir aldraðir sem hafa það gott, þá er staðreyndin sú að 11.000 eldri borgarar búa hér við fátækt, þar af 6.000 í neðstu tekjutíundinni, sem setur þá í sárafátækt. Staðreyndin er líka sú að það eru hátt í 100 eldri borgarar sem eru fastir inni á Landspítala af því að það er ekkert sem grípur þau þrátt fyrir að þau séu tilbúin til útskriftar. Þetta er dýrasta legurýmaúrræði sem til er í landinu og þannig hefur þessi ríkisstjórn kosið það að spara aurinn og fleygja krónunni. Það er líka staðreynd svo ekki verður um villst að þrátt fyrir góðar yfirlýsingar um hitt og þetta þá er staðan bág hjá þúsundum eldri borgara. Staðreyndin er sú að áður en þúsundir þeirra hafa fengið að njóta þess að átta sig á því sem hæstv. ráðherra hefur verið að boða hér, að hér sé gott að eldast, þá verða þau gengin til feðra sinna. Það þolir enga bið að taka á málaflokki þar sem þúsundum er ekki bara haldið í fátækt heldur í félagslegri einangrun og vanlíðan. Það er löngu tímabært að tekið sé utan um vilja löggjafans, Alþingis Íslendinga, ásamt atkvæði hæstv. ráðherra sjálfs þann 13. júní 2021, þar sem við samþykktum hér einróma, löggjafinn sjálfur, að setja á fót embætti hagsmunafulltrúa eldra fólks. Að lokum vil ég bara minnast þess að þegar ég var fyrir austan um daginn þá kemur það í ljós að þeir eldri borgarar sem eiga stórar eignir og vilja selja þær og fara í minna hafa þurft að flytja frá heimili sínu, frá sveitarfélaginu sínu í annað sveitarfélag, því að þeim mæta engin búsetuúrræði.

###

Herra forseti. Hér mætir Inga Sæland með sitt nef. Hæstv. ráðherra sagði það að ég væri í rauninni bara hér með mitt nef  varðandi það sem lyti að hagsmunafulltrúa eldra fólks. Staðreyndin er sú að það var þingheimur allur sem samþykkti embætti hagsmunafulltrúa aldraðra þann 13. júní 2021, fyrir ríflega tveimur árum síðan. Það var hæstv. ráðherra sem ákvað  að láta einhvern stýrihóp eða starfshóp taka fram fyrir skýran vilja löggjafans. Það er staðreyndin í málinu. Þannig að það er dapurt að hugsa til þess hvernig er verið að reyna að réttlæta hversu slæmt ástandið er hjá þúsundum aldraðra með því að sveifla hér einhverju skjali um að það sé gott að eldast. Það er gott að það er gott að eldast fyrir efnameiri eldri borgara. Það er frábært. En það er vont að eldast fyrir þá sem er haldið hér í sárri neyð. Og hvað skyldi nú hæstv. ráðherra ætla að gera í þeirri stöðu sem ég nefndi hér áðan, að það eru 25 eldri borgarar sem deyja aleinir heima hjá sér og mislengi sem þeir liggja þar áður en nokkur veit af því? Hvað á að gera fyrir þetta fólk sem er að einangrast hér og hefur í rauninni lítið sem ekkert bakland? Hvað eru stjórnvöld að gera til að hjálpa þessu fólki? Það er sárara en tárum taki hvernig er alltaf verið að slá um sig hér með stýrihópum og skýrslugerðum. Ég vil bara nefna það í þessu ástandi að hæstv. ráðherra talaði um að hann hefði líka boðið fulltrúum eldri borgara, eldra fólks, að koma að málum þegar verið var að ræða um hagsmunafulltrúann. Og hvað skyldu nú þessir fulltrúar eldri borgara hafa sagt mér þegar ég hringdi í þau, því að auðvitað talaði ég við þau líka? Þau stóðu í þeirri trú að það sem hæstv. ráðherra var að bera á borð fyrir þau þar væri viðbót við hagsmunafulltrúa eldra fólks og þau voru bara þakklát fyrir þá viðbót, þessa tvo símsvara á island.is sem eiga að koma í staðinn fyrir hagsmunafulltrúa eldra fólks.

###

Virðulegi forseti. Ég vil byrja á því að þakka hæstv. ráðherra Guðmundi Inga Guðbrandssyni fyrir að vera með okkur hér í dag í þessari mikilvægu sérstöku umræðu um málefni eldra fólks. Hver er raunveruleg staða eldra fólks á Íslandi í dag? 11.000 eldri borgarar skrapa botninn, eru í neðstu þremur tekjutíundunum, þar af 6.000 í sárri fátækt — 6.000. Hvað hefur verið gert til að taka utan um þennan þjóðfélagshóp? Ekki neitt, nánast ekki neitt. Fullorðið fólk dagar uppi á Landspítala löngu eftir að það er tilbúið til útskriftar því að það er ekkert sem grípur. Það hefur í engin hús að venda. Kjaragliðnun á launakjör allra almannatrygginga heldur áfram, kjaragliðnun sem telur nú í krónum 71.000 kr. á mánuði frá því rétt í kringum hrun. Við höldum áfram að halda þeim í skerðingu og halda þeim í fátækt vísvitandi. Við skulum ekki gleyma því að allt það sem á sér stað er að ráði sitjandi ríkisstjórnar og Alþingis Íslendinga. Allt sem við erum að ganga í gegnum sem er neikvætt í þessu samfélagi er mannanna verk.

Við skulum tala um 25.000 kr. skerðingarmörkin sem eru við lífeyrissjóðsgreiðslur eldri borgara. Það hefur ekki verið hreyft í rúm tíu ár. Í rúman áratug hefur þetta ekki hreyfst, hvort sem hefur verið um að ræða óðaverðbólgu eða brjálæðisvexti sem við erum að takast á við í dag. Það er engu líkara en að eldra fólk sé bara þegar komið sex fetunum neðar í augum þessarar ríkisstjórnar.

Ég velti því fyrir mér þegar verið er að tala um hvað það er mikið gert — 18 aðgerðir sagði hæstv. ráðherra þegar hann var hér á risafundi Landssambands eldri borgara á Hilton Reykjavík Nordica hér á dögunum. Ég spurði eldra fólkið sem troðfyllti salinn hvort þau hefðu tekið eftir einhverju jákvæðu sem hefði komið út úr öllum þessum aðgerðaáætlunum en þau höfðu ekki gert það. Þannig að mikil er sú mýflugumynd ef það er ekki einu sinni eftir því tekið hvað er verið að gera. Þó er inni í þessum aðgerðaáætlunum t.d. að hækka frítekjumark vegna lífeyrissjóðsgreiðslna, en það bólar ekkert á því. Það er eitt af því marga sem ekkert bólar á. Og hvar skyldi hún vera stödd, þessi gæðaeftirlitsstofnun velferðarmála? Og hvar eru þessir tveir símsvarar á island.is sem eiga að koma í staðinn fyrir hagsmunafulltrúa eldra fólks sem allt Alþingi samþykkti einróma í júní 2021, þar á meðal hæstv. ráðherra Guðmundur Ingi Guðbrandsson? En þessi hagsmunafulltrúi aldraðra, sem myndi kortleggja einangrun og stöðu og bágindi þeirra sem þyrftu á að halda, er ekki sýnilegur. Honum hefur þegar verið fleygt í ruslið. Ég hef ekki heyrt um það eitt einasta orð að það standi til að standa við sviknu loforðin sem voru gefin hér á Alþingi í júní 2021.

Það er sárara en tárum taki að þurfa að standa hér og segja að við séum líka að skrapa botninn meðal allra OECD-landanna hvað lýtur að fjármagni sem veitt er í málaflokkinn. Það er líka sárara en tárum taki að tala um það endalaust að  eldra fólk eigi nú aldeilis að lifa góðu lífi í ellinni. Það er rangt. Það er kvíðið, það er einmana og í hverjum einasta mánuði finnast tveir dánir eldri borgarar heima hjá sér sem enginn hefur vitað um að væru dánir. Það eru um 25 eldri borgarar sem deyja einir heima á hverju einasta ári. Hvar eru nú gæðin sem á að veita þessu fólki og hver er það sem ber ábyrgð á því? Efri árin eiga að vera gæðaár. Efri árin eiga ekki að vera kvíði, einangrun, einmanaleiki og ótti við lífið, vanlíðan og fátækt. Það er skömm að stjórnvöldum sem koma svona fram við okkar elsta aldurshóp sem er að ganga sitt síðasta æviskeið. Það er skömm að því að stjórnvöld skuli ekki taka utan um þegnana og gefa okkur öllum kost á því að lifa í okkar fallega landi með reisn.

Þess vegna vildi ég gjarnan fá að vita: Hvernig ætlar hæstv. ráðherra að afsaka þá ömurlega nöturlegu stöðu sem þúsundir aldraðra búa við í dag á meðan er verið að skipa í nefndir og ráð og stýrihópa og koma með einhverjar fallegar skriflegar klausur á pappír? Hvernig hjálpar það gömlu fólki í dag?

###

Frú forseti. Ég mæli hér fyrir frumvarpi til laga um samning Sameinuðu þjóðanna um réttindi fatlaðs fólks. Ásamt mér á frumvarpinu eru Ásthildur Lóa Þórsdóttir, Eyjólfur Ármannsson, Gísli Rafn Ólafsson, Guðmundur Ingi Kristinsson, Jakob Frímann Magnússon, Tómas A. Tómasson og Þorgerður Katrín Gunnarsdóttir. Ég vil þakka þeim þingmönnum utan þingflokks Flokks fólksins sem komu og sýndu þessu máli þá virðingu og þann sóma að vera meðflutningsmenn með okkur á því. Það skal tekið fram að öllum þingmönnum var boðið að vera með okkur á málinu um löggildingu samnings Sameinuðu þjóðanna um réttindi fatlaðs fólks.

Í 1. mgr. 1. gr. segir svo:

„Samningur Sameinuðu þjóðanna um réttindi fatlaðs fólks hefur lagagildi á Íslandi. Samningurinn um réttindi fatlaðs fólks er birtur sem fylgiskjal með lögum þessum.“

2. gr.:

„Lög þessi öðlast þegar gildi.“

Í greinargerð með frumvarpinu segir, með leyfi forseta:

„Frumvarp þetta var lagt fram á 152. og 153. löggjafarþingi (61. mál) en náði ekki fram að ganga og er nú lagt fram að nýju efnislega óbreytt. Fyrirsögn frumvarpsins hefur verið breytt til að gæta lagasamræmis.

Fatlað fólk hefur ávallt þurft að berjast fyrir sjálfsögðum mannréttindum. Það er ekki aðeins barátta gegn fordómum heldur einnig barátta gegn ofbeldi og barátta fyrir jafnrétti og sanngjörnum lífsgæðum. Mikið hefur áunnist í þeirri baráttu á undanförnum áratugum, bæði á Íslandi og á alþjóðavettvangi. Baráttunni er þó ekki lokið. Enn er langt í land og nú er kominn tími til að stíga næsta skref í átt að réttlæti og jafnrétti.

Einn mikilvægasti áfanginn í þeirri réttindabaráttu er samningur Sameinuðu þjóðanna um réttindi fatlaðs fólks. Samningurinn hefur það að markmiði að tryggja réttindi fatlaðs fólks til jafns við aðra.“ — Þá erum við líka að segja að það er verið að reyna að tryggja að fatlað fólk geti náð fram eins og kostur er þeim lífsgæðum sem fötlun þeirra segir til um. Við eigum í rauninni að gera allt sem í okkar valdi stendur til að gera líf fatlaðra eins gott og kostur er. Til þess verðum við að koma til móts við þau í alla staði. — „Í samningnum er fjallað um þau réttindi sem aðildarríkjum ber að tryggja fötluðu fólki og með hvaða hætti þau skuli tryggð.

Ísland undirritaði samninginn strax á upphafsdegi hans, 30. mars 2007.“ — Hugsið ykkur, við undirrituðum þetta 30. mars 2007. Nú í dag er árið 2023 og við höfum enn ekki, 16 árum síðar, löggilt samning Sameinuðu þjóðanna um réttindi fatlaðs fólks. Það sjá það allir sem sjá vilja hvaða virðingu við berum fyrir okkar minnstu bræðrum og systrum. — „Undirritun alþjóðasamninga er almennt aðeins viljayfirlýsing en fullgilding felur í sér þjóðréttarlega skuldbindingu til að uppfylla þær skyldur og tryggja þau réttindi sem alþjóðasamningar kveða á um. Árið 2016 samþykkti Alþingi loks að heimila ríkisstjórninni að fullgilda samninginn. Hann var í kjölfarið fullgiltur 6. desember 2016 og birtur í C-deild Stjórnartíðinda 29. júní 2017.

Almennt er viðurkennt að íslenskur réttur byggist á tvíeðliskenningunni. Í henni felst að alþjóðasamningar sem Ísland er aðili að hafa ekki bein réttaráhrif.“ — Þrátt fyrir að samningur Sameinuðu þjóðanna um réttindi fatlaðs fólks sé sannarlega til og flest ríki, siðmenntuð samfélög og réttarríki, hafi löngu löggilt hann, þá gildir hann því miður ekki á Íslandi nema við löggildum hann líka. Það er það sem tvíeðliskenningin felur í sér. Til þess að alþjóðasamningar hafi þessi beinu réttaráhrif þurfum við sem sagt að lögfesta hann. — „Lögfesting samnings Sameinuðu þjóðanna um réttindi fatlaðs fólks yrði mikil réttarbót og tryggði með lögum þau réttindi sem samningurinn kveður á um. Þess vegna hefur ítrekað verið kallað eftir því af hálfu Öryrkjabandalags Íslands, Landssamtakanna Þroskahjálpar, Mannréttindaskrifstofu Íslands og almennings að Alþingi lögfesti samninginn.

Árið 2019 samþykkti Alþingi tillögu um að fela ríkisstjórninni að undirbúa lögfestingu samningsins,“ — sem sagt fyrir fjórum árum samþykkti Alþingi tillögu um að fela ríkisstjórninni að undirbúa lögfestingu samningsins — „og leggja fram frumvarp þar um eigi síðar en 13. desember 2020.“ — Sem sagt eigi síðar en fyrir réttum tæplega þremur árum síðan. Í kjölfarið var hins vegar ákveðið að þýða samninginn upp á nýtt. Ný þýðing var lögð fram í mars 2021  og hún var samþykkt á Alþingi í maí sama ár fyrir ríflega tveimur árum síðan. Nú stendur aðeins eftir að ganga formlega frá lögfestingunni. Ekki er seinna vænna enda sá frestur sem mælt var fyrir um í ályktun Alþingis löngu liðinn. — „Í frumvarpi þessu er því lagt til að veita samningnum lagagildi á grundvelli þeirrar þýðingar sem samþykkt var á Alþingi hinn 11. maí 2021.

Nokkur fjöldi umsagna barst um frumvarp þetta á 152. og 153. löggjafarþingi. Öryrkjabandalag Íslands, Landssamtökin Þroskahjálp, Íslandsdeild Amnesty International, NPA-miðstöðin, Mannréttindaskrifstofa Íslands, Félag Sameinuðu þjóðanna á Íslandi og réttindagæslumaður fatlaðra í Reykjavík og á Seltjarnarnesi lýstu yfir stuðningi við frumvarpið. Í umsögn Sambands íslenskra sveitarfélaga kom fram að mikilvægt væri að kostnaðarmeta áhrif lögfestingar samningsins vegna þess að hún kynni að hafa fjárhagsleg áhrif á sveitarfélög.“ — Það skyldi þó aldrei vera að þarna liggi hundurinn grafinn. Það nefnilega kostar svo mikið að hjálpa fötluðu fólki. Excel-skjalið er þeim afskaplega óhagkvæmt. Þau eru nefnilega bara kostnaður í excel-skjalinu. Þau eru ekki að skila nógu í kassann. Þess vegna hafa þau verið látin bíða árum saman eftir þessum grundvallarmannréttindum sínum, að fá löggildingu samnings Sameinuðu þjóðanna um réttindi fatlaðs fólks.

Ég held áfram að vísa hér í greinargerðina þar sem segir, með leyfi forseta:

„Nokkrir umsagnaraðilar gerðu athugasemd við að frumvarpið hefði farið til velferðarnefndar og töldu að það ætti frekar heima hjá allsherjar- og menntamálanefnd. Eldri þingmál sem vörðuðu samninginn hafi verið til umfjöllunar þar og þá sé lögfesting samningsins fyrst og fremst mannréttindamál frekar en velferðarmál. Vert er að minnast sérstaklega á umsögn Ágústs Fannars Leifssonar. Hann nefnir mál sitt sem dæmi, sem hefur verið til meðferðar hjá stjórnvöldum og hefði mögulega farið á annan veg ef búið hefði verið að lögfesta samninginn. Um mikilvægi þess að lögfesta samninginn segir Ágúst: „[Samningurinn] segir að ég sé jafn mikils virði og aðrir þótt ég sé fatlaður. Hann segir að ófatlað fólk hafi búið til samfélag fyrir sig og gleymt fólki eins og mér þegar það bjó til lög og reglur og tók ákvarðanir fyrir samfélagið. Og hann segir að samfélagið eigi að aðlaga sig að mér og öðru fötluðu fólki.“

Alþingi samþykkti einróma þingsályktunartillögur um fullgildingu samningsins, um lögfestingu samningsins og um nýja þýðingu á samningnum. Nú er kominn tími til að lögfesta samninginn og tryggja þá réttarvernd sem fatlað fólk á skilið.“

Virðulegi forseti. Ég hef ekki betur heyrt en að ríkisstjórnin hafi tekið það fram, jafnvel í stjórnarsáttmála, að hún stefndi að því að lögfesta samning Sameinuðu þjóðanna um réttindi fatlaðs fólks. Hún stefnir nú að ýmsu, það verður að segjast eins og er, það er ansi margt sem er stefnt að hér. En það er ekki nóg að stefna að hlutunum, það þarf að framkvæma hlutina, það þarf að koma hlutunum í verk og það að löggilda samning Sameinuðu þjóðanna um réttindi fatlaðs fólks er ekki bara skylduverkefni fyrir okkur hér heldur mannréttindaverkefni, mannúðarverkefni og viðurkenning á því að okkar minnstu bræður og systur eigi það skilið að fá samning Sameinuðu þjóðanna um réttindi sín lögfestan til þess að geta lifað hér í samfélaginu okkar eins og kostur er miðað við fötlun sína.

###

Frú forseti. Ég þakka hv. þm. Ásmundi Friðrikssyni síðara andsvar. Þvílíkir og aðrir eins útúrsnúningar. Ég veit ekki hvort hv. þingmaður gerir það vísvitandi eða óvart. Í fyrsta lagi: Hann vísar hér í yfirdýralækni sem var staddur hjá atvinnuveganefnd og fullyrti að hér væri ekki um neitt dýraníð að ræða. Ef yfirdýralæknir hefur látið þau orð falla þá ætti hann að byrja á því að pakka saman og segja starfinu lausu. Þá er hann vanhæfur sem dýralæknir. Og í öðru lagi þá hefur það aldrei verið meiningin hér, með því að leggja niður þetta blóðmeradýraníðshald, að skemma fyrir bændum eða að þeir setjist í helgan stein og ríkið þurfi að borga, heldur að aðstoða þá að fara í einhverja aðra búgrein. Ég hélt að það hefði alveg komið skýrt fram í minni ræðu hér og hv. þingmaður er vel meðvitaður um það. Ég segi bara þetta: Hér er mál sem skiptir okkur öll máli og ásýnd lands og þjóðar út á við, burt séð frá því hversu vel og mikið við elskum íslenska bændur.

###

Frú forseti. Ég þakka hv. þm. Ásmundi Friðrikssyni fyrir hans innlegg í umræðuna. En ég frábið mér alfarið að hv. þingmaður sé að biðjast afsökunar á orðum mínum hér í þessum hv. ræðustóli landsins. Ég get séð um það sjálf og ég sé ekki eftir einu einasta orði sem ég hef hér látið falla, ekki einu. Það að brjóta dýravelferðarlöggjöfina er ekkert annað í mínum huga en hreint og klárt dýraníð. Það mun ég segja hvar og hvenær sem er.

Ég vil spyrja hv. þingmann: Hvernig stendur á því að við erum eina landið í Evrópu sem stundar þessa iðju? Gefur hv. þingmaður lítið fyrir það sem við höfum fengið frá eftirlitsstofnuninni, ESA? Ég vil spyrja hv. þingmann að því hvort honum finnist eðlilegt að stunda blóðmerahald í ljósi þessarar ásýndar þegar í rauninni er hægt að fá sambærileg lyf án þess að níðast á fylfullum hryssum. Það er ónauðsynlegt. Um leið vil ég spyrja hv. þingmann að því hvort honum finnist ekki eðlilegt og sjálfsagt að ríkisvaldið komi hér inn í og styðji við þá bændur sem þurfa að auka afkomu sína með því að stunda þessa iðju.

Svo væri kannski ekki úr vegi, fyrst hann hrópar svona mikið í hagsmunagæslu fyrir okkar góðu bændur, að hv. þingmaður átti sig á því að hann er í Sjálfstæðisflokknum, stærsta hagsmunagæsluflokki sjálfsagt í heiminum, sem er í lófa lagið að koma til móts við bændur og styðja við þá og styrkja þá og gera okkur að ærlegri stétt sem getur séð um sig sjálf hvað lýtur að matvælaframleiðslu.

###

Frú forseti. Ég mæli hér fyrir frumvarpi til laga um breytingu á lögum um velferð dýra, nr. 55/2013, bann við blóðmerahaldi. Með mér á frumvarpinu er gjörvallur þingflokkur Flokks fólksins, það eru þau Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson. Einnig áskotnaðist  okkur liðsauki frá Pírötum, hv. þm. Andrés Ingi Jónsson er einnig með okkur á þessu frumvarpi. Það skal tekið fram að öllum þingmönnum, kjörnum fulltrúum, hvort sem þeir eru ráðherrar eða þingmenn, var boðið að vera með okkur á þessu máli og ég þakka hv. þm. Andrési Inga Jónssyni  fyrir að sýna því umhyggju.

Lagt er til að 1. gr. hljóði svo:

Á eftir 2. mgr. 20. gr. laganna kemur ný málsgrein, svohljóðandi:

Bannað er að taka blóð úr fylfullum merum í þeim tilgangi að selja það eða vinna úr því hormónið PMSG (Pregnant Mare Serum Gonadotropin) eða nokkra aðra vöru til sölu.

2. gr.

Eftirfarandi breytingar verða á 45. gr. laganna:

a.   Á eftir c-lið 1. mgr. kemur nýr stafliður, svohljóðandi: hann brýtur gegn bannákvæðum skv. 20. gr.

b.   6. mgr. fellur brott.

3. gr. hljóðar svo: Lög þessi öðlast þegar gildi.

Í greinargerð með frumvarpinu segir, með leyfi forseta:

Frumvarp þetta var lagt fram á 151., 152. og 153. löggjafarþingi (53. mál) en náði ekki fram að ganga og er nú lagt fram að nýju óbreytt. Sem sagt, við erum að koma fram með málið eina ferðina enn. Alls bárust 24 umsagnir um málið á 153. löggjafarþingi. Jafnframt barst fordæmalaus fjöldi umsagna um málið á 152. löggjafarþingi, alls 137 og skal þess getið að þá voru líka send einhver hundruð umsagna til Umhverfisstofnunar. Einnig barst Alþingi undirskriftalisti þar sem 6.380 manns kölluðu eftir því að blóðmerahald yrði bannað. Meðal umsagnaraðila voru dýraverndunarsamtök, bæði innlend og alþjóðleg, dýralæknar, stjórnvöld, blóðmerabændur, almennir borgarar og fyrirtækið Ísteka. Ekki er hægt að fara í saumana á öllum þeim umsögnum sem bárust en rauði þráðurinn í afstöðu aðila er sá að þeir aðilar sem höfðu hagsmuna að gæta af blóðmerahaldi lögðust gegn frumvarpinu en almennir borgarar og dýraverndunarsinnar studdu almennt markmið frumvarpsins. Þá bárust einnig á annað hundrað umsagnir til Matvælastofnunar vegna útgáfu starfsleyfis Ísteka, sem framleiðir PMSG úr merablóði, en þorri umsagnaraðila lagðist gegn endurnýjun starfsleyfisins og mótmælti blóðtöku úr fylfullum merum.   Á Íslandi er stunduð blóðtaka úr fylfullum merum í því skyni að vinna úr blóðinu hormónið Pregnant Mare Serum Gonadotropin (PMSG), sem selt er til líftæknifyrirtækja svo að framleiða megi frjósemislyf, aðallega fyrir svínarækt.

Blóðmerar eru látnar ganga með folöld eins oft og mögulegt er til að hámarka afköst hverrar merar, þar til hormónið finnst ekki lengur í blóði hennar. Þegar svo er komið er merunum slátrað. Folöldunum er að jafnaði slátrað. Umfang blóðtökunnar fer fram úr ráðlögðu hámarki, langt fram úr ráðlögðu hámarki, en samkvæmt ritrýndri fræðigrein Vilanova o.fl. er lagt til að við endurteknar blóðtökur skuli ekki taka meira blóð en sem nemur 7,5% af heildarblóðrúmmáli. Gildandi reglugerð heimilar umtalsvert meiri blóðtöku, allt að 18,5% af heildarblóðrúmmáli vikulega, átta vikur í röð. Þannig að við erum að segja: Hér er heimilað að taka nánast fimmtunginn — fimmtunginn af blóði úr fylfullri meri einu sinni í viku, átta vikur í röð — fimmtung, takk fyrir.

Ísland — land 5.000 blóðmeraFylfullar merar sæta mismiklu og misgrófu ofbeldi við blóðtöku þegar verið er að ná úr þeim hormóninu PMSG. Það má glögglega sjá í heimildarmyndinni sem var frumsýnd 22. nóvember 2021 og vakti sterk viðbrögð og mikla reiði um heim allan. Í myndinni er fjallað um blóðmerahald á Íslandi þar sem greinilega kemur í ljós sú illa meðferð, misþyrming og dýraníð sem hryssurnar þurfa að sæta við blóðtökuna. Í myndinni eru færð rök fyrir því að ætla megi að slíkt harðræði tíðkist almennt við blóðtökuna hér á landi. Ég vil benda á að ég hef verið í sambandi við mjög marga bændur, hrossabændur sem aðra bændur, og þeim ber öllum saman um eitt — það skal tekið fram að það er verið að taka blóð úr fylfullum hryssum sem eru ótemjur — það bar öllum saman um það að þú tekur ekki ótemju og brosir fallega framan í hana og biður hana um að labba  inn í bás þar sem á að taka úr henni blóð. Það þarf  oftar en ekki að beita miklum átökum til að koma hryssunni á þann stað sem ætlað er að setja hana. Sumarið 2022 var tilkynnt um átta fylfullar merar sem drápust í tengslum við blóðtöku og grunur er um að þar hafi verið að störfum dýralæknar sem voru ekki nógu þjálfaðir. Þá vil ég benda á að ég hef heimildir fyrir því að þessar hryssur hafi verið mun fleiri. Í einu málinu sem kom inn á borð hjá Matvælastofnun,  MAST, hafði verið gengið það harkalega fram í blóðtöku að barkinn var sundur tekinn í merinni, hún var dregin út úr básnum þar sem hún var látin liggja og drepast á næstu 10–15 mínútum og blæða út. Hún fékk ekki einu sinni að njóta vafans og fá kúlu í hausinn. Nei, hún var látin liggja þarna og deyja eins og hvert annað rusl.

Blóðmerahald jókst til muna undangenginn áratug en í kjölfar aukinnar umfjöllunar um blóðmerahald hefur umfang þess frekar dregist saman. Árið 2021 voru 119 starfsstöðvar með 5.383 blóðmerar, en árið 2022 hafði starfsstöðum fækkað í 90  og heildarfjöldi blóðmera var 4.779.

Ég ætla í því sambandi að nefna hér að hv. þm. Ásmundur Friðriksson kom hér upp í störf þingsins þar sem hann benti á nauðsyn þess að við styðjum við búskap bænda og  í rauninni held ég að það sé varla til sá alþingismaður eða þá sá flokkur hér á þingi sem ekki vill styðja við búskap bænda. Hv. þingmaður  bendir hér á fundinn Laun fyrir lífi þar sem bændur eru í rauninni að hrópa á  aðstoð. Hann talar þar um blóðmerahald, hversu mikilvægt það sé fyrir þessa bændur og hann talar um að það séu nú um 2.000 hryssur sem verið sé að dæla blóði úr. Ef má deila eins mikið í það sem hv. þingmaður sagði þá vil ég leiðrétta hann hér með og benda á það að þær voru 4.779, hryssurnar,  en ekki 2.000, svo það sé sagt.

Eftirlitsstofnun EFTA, ESA, sendi bréf til íslenskra stjórnvalda 10. maí 2023 þar sem færð voru rök fyrir því að blóðmerahald bryti í bága við tilskipun Evrópuþingsins og ráðsins 2010/63/ESB frá 22. september 2010 um vernd dýra sem notuð eru í vísindaskyni. Samkvæmt ESA heyrir starfsemin undir tilskipunina, þar sem hún telst sem notkun dýra í öðrum vísindalegum tilgangi og kann að valda dýrum sársauka, þjáningu eða varanlegum skaða umfram þann þröskuld sem tilskipunin kveður á um. ESA telur jafnframt að hvorki lög um velferð dýra né sú reglugerð sem ráðherra setti um blóðtöku úr fylfullum hryssum, nr. 900/2022, uppfylli þær kröfur sem tilskipunin gerir og miði að því að vernda dýr sem nota á í vísindaskyni. Það er skilyrði samkvæmt tilskipuninni að stjórnvöld meti hvort notkun dýra á þennan hátt sé nauðsynleg til að ná fram þeim markmiðum sem að er stefnt eða hvort hægt sé að ná fram sömu markmiðum án notkunar dýra. Íslensk stjórnvöld hafa ekki framkvæmt slíkt mat. Í kvörtuninni sem barst til ESA vegna blóðmerahalds á Íslandi kom fram að nú þegar væru framleiddar staðkvæmdarvörur sem hefðu sömu notkunareiginleika og þau lyf sem framleidd eru úr hormóni fylfullra mera. Þess skal getið að ég veit eiginlega ekki hvað mörg lyf er þegar búið að framleiða, hversu margar tegundir. Ég  vissi alla vega um níu tegundir sem fást nú bara í apótekum  í Þýskalandi, en svo komu fram heimildir um að þessar staðkvæmdarvörur væru í rauninni mun fleiri — mun fleiri.

Evrópuþingið hefur skorað á bæði framkvæmdastjórn Evrópusambandsins og aðildarríki þess að hætta innflutningi og framleiðslu á PMSG. Áskorun þingsins til aðildarríkja ESB er í raun einnig beint til Íslands sem aðildarríkis að EES-samningnum. Ef framkvæmdastjórnin grípur til aðgerða til að framfylgja ályktun Evrópuþingsins, sem felur í sér bann við blóðmerahaldi í Evrópu, liggur ljóst fyrir að slíkt bann mun ná til Íslands á grundvelli EES-samningsins.   Ísland er líklega eini framleiðandi PMSG í Evrópu — við vitum einungis um þrjú lönd í heiminum sem ganga svona harkalega fram gegn fylfullum hryssum — þrátt fyrir að hrossabúskapur sé stundaður í öllum löndum álfunnar. Það vekur furðu að starfsemi sem þessi sé jafn umfangsmikil hér á landi og raun ber vitni.

Íslandsstofa hefur á undanförnum átta árum verið í sérstöku markaðsátaki til að kynna íslenska hestinn á erlendri grundu. Átakið felst í því að íslenski hesturinn verði þekktur á heimsvísu sem reiðhesturinn með góða geðslagið, sá sem færir fólk nær náttúrunni. Markmiðið með átakinu er að auka verðmætasköpun sem byggist á íslenska hestinum, sem er þvert á það dýraníð sem er verið að framkvæma hér á íslenskum fylfullum hryssum. Það er verið að styrkja ímynd hans í vitund fólks um heim allan og verið að markaðssetja vörumerkið Horses of Iceland.

Ísland ver á ári hverju miklum fjármunum í að draga fram jákvæða ímynd landsins á erlendri grund. Blóðmerahald stórskaðar þessa ímynd og hefur verið fordæmt um heim allan. Ef ekki verður gripið til aðgerða gegn blóðmerahaldi tafarlaust verður orðspor og ímynd Íslands fyrir óafturkræfu tjóni.   Lög um velferð dýra hafa það að markmiði að stuðla að velferð dýra, raunverulega. Til þess eru lög um velferð dýra. Í þeim lögum er talið upp að dýrin séu laus við vanlíðan, hungur og þorsta, ótta og þjáningu, sársauka, meiðsli og sjúkdóma.   Hvað af þessari talningu sem ég var með hér skyldi nú eiga við um villtar fylfullar hryssur sem er verið að troða inn í blóðmerabásinn? Eru þær hræddar? Skyldu þær vera óttaslegnar,  með vanlíðan? Eru þær þjáðar? Eru þær með sársauka? Meiða þær sig? Fimm atriði af þessari upptalningu eiga beint við um dýraníðið blóðmerahald — beint við. Það er þverbrot á lögum um velferð dýra. Það liggur á borðinu og það þarf í rauninni að hafa lítið  fleiri orð um það.

Það er enn fremur markmið laganna að dýr geti sýnt sitt eðlilega atferli eins og frekast er unnt. Það má vera ljóst að blóðmerahald brýtur gegn framangreindum markmiðum laganna. Stjórnvöld hafa ekki tryggt vernd fylfullra mera gegn því ofbeldi og þeirri illu meðferð sem felst í blóðmerahaldi. Löggjafinn verður að grípa til aðgerða strax og banna með öllu blóðmerahald. Lagt er til að brot gegn því banni varði refsingu skv. 1. mgr. 45. gr. laga um velferð dýra. Þá er einnig lagt til að 6. mgr. 45. gr., sem kveður á um að brot gegn velferð dýra skuli aðeins sæta rannsókn lögreglu að undangenginni kæru Matvælastofnunar, verði felld brott, því að að sjálfsögðu á þorri almennings og við,  raunverulegir dýravinir, þeir sem raunverulega hugsa um velferð dýra, að geta bent á það ef  um illa meðferð dýra er að ræða.

Það skal einnig tekið fram að við komum með breytingartillögu við frumvarp til fjáraukalaga til að tryggja það að ríkið myndi stíga inn og styrkja þá bændur sem yrðu fyrir búsifjum ef þetta frumvarp næði fram að ganga. Við höfum ítrekað bent á ýmsar leiðir til að aðstoða bændur við að komast í aðra tegund búskapar. Við höfum viljað niðurgreiða raforku, við höfum viljað efla garðyrkju. Við höfum  viljað hjálpa þeim þannig að þau verði sjálfbær í allri ræktun á ávöxtum og grænmeti og allri ylrækt. Þetta hefur náttúrlega ekki fengið góðan hljómgrunn.

Það er vert að geta þess að það kom  tilkynning frá matvælaráðuneyti   15. september síðastliðinn í kjölfar samskipta milli Eftirlitsstofnunar EFTA og matvælaráðuneytisins:

„Í kjölfar samskipta milli Eftirlitsstofnunar EFTA (ESA) og matvælaráðuneytisins mun reglugerð sem gilt hefur síðan 2022 um blóðmerahald verða felld úr gildi og starfsemin felld undir reglugerð nr. 460/2017 um vernd dýra sem notuð eru í vísindaskyni sem innleiðir tilskipun 2010/63/EB sem felld var inn í EES-samninginn árið 2014.

Í formlegu áminningarbréfi“ — áminningarbréfi, tek ég fram aftur, frú forseti —  „ESA frá 10. maí sl. kemur fram afstaða stofnunarinnar um að Ísland hafi brotið gegn ákvæðum framangreindrar tilskipunar og ákvæðum EES-samningsins með setningu sérreglna um málefnið. Málið snýr að túlkun á gildissviði regluverksins sem um ræðir og hafa íslensk stjórnvöld“ —  takið eftir — „fallist á að blóðtaka úr fylfullum merum fyrir framleiðslu á PMSG/eCG hormóni falli innan gildissviðs regluverksins. Reglugerð um blóðtöku úr fylfullum hryssum nr. 900/2022 verður felld úr gildi frá 1. nóvember nk. Lögð er áhersla á að gæta meðalhófs og að hagaðilum sé gefið tækifæri til að aðlaga sig að nýrri lagaumgjörð.“

— Það skal tekið fram að nú er þessari blóðmeravertíð ársins 2023 að ljúka, er nýlokið, en hún mun hefjast aftur næsta sumar þannig að aðlögunin er alveg nóg í mínum huga. — „Eftir 1. nóvember mun reglugerð nr. 460/2017 um vernd dýra sem eru notuð í vísindaskyni gilda um starfsemina. Að fella starfsemi blóðmerahalds undir umrædda reglugerð felur í sér að formkröfur til ákveðinna þátta starfseminnar munu breytast, t.d. varðandi starfsleyfi sem Matvælastofnun annast samkvæmt reglugerðinni.“

Það hefur einnig komið fram að það er talið  að með þessari reglugerð sem við erum að innleiða nú sé nánast sjálfhætt, enda  liggur það líka á borðinu. Það er ekkert við blóðtöku úr fylfullum hryssum, ekki neitt, sem kalla má í vísindaskyni. Það eru akkúrat engin vísindi, eftir áratuga dýraníð á fylfullum hryssum eru akkúrat engin vísindi sem liggja þar að baki. Og markmiðið, sem áður segir, sem að var stefnt með því að vinna hormónið PMSG úr blóði fylfullra hryssna, er eingöngu og einungis að auka svínakjötsframleiðslu fyrst og síðast. Í sárafáum tilvikum er þetta  hormón notað í eitthvað annað. Þannig að þegar upp er staðið snýst þetta dýraníð um það að við getum borðað meira beikon og að verksmiðjubúskapurinn geti blómstrað sem aldrei fyrr með einu dýraníðinu ofan á annað. Þannig að ég vona bara   innilega eftir allt sem á undan er gengið að löggjafinn fari að gyrða sig í brók og banna það sem hefur verið okkur til háborinnar skammar. Ég veit ekki eins og hvað við lítum út fyrir að vera á erlendri grund. Við eigum að koma til móts við bændurna okkar, byggja upp sjálfstraust þeirra gagnvart því að vera með búskap sem ekki er þannig úr garði gerður að það orki tvímælis og jafnvel særi siðferðis- og blygðunarkennd fólks.

Það er sárara en tárum taki að árið 2023 skuli ég standa hér og mæla fyrir banni við blóðmerahaldi í fjórða sinn. Það er sárara en tárum taki að maður skuli vera að berja hér hausnum við steininn þegar í rauninni allur heimurinn sendir okkur illt auga. Þegar ESA, Eftirlitsstofnun EFTA, hefur sent okkur skammir, eigum við bara að hunsa það, frú forseti? Það er kominn tími til að taka utan um þessar blóðmerar.

Að lokum langar mig að vísa aftur í hv. þm. Ásmund Friðriksson því að hann hefur mikinn áhuga, held ég, á blóðmerahaldi og nefndi það hér sérstaklega í störfum þingsins, sagði að þessar hryssur hefðu það sennilega best allra dýra í landinu, þær væru frjálsar og þyrftu ekki að ganga í gegnum neinar þvinganir eða leiðindi nema í örfáa klukkutíma á ári. Staðreyndin er sú að bara   í desember 2019  drápust 100 merar, 100 merar drápust í óveðrinu og  á hverju einasta ári drepast mismargar hryssur   hér í ofsaveðrum sem geisa um landið vegna þess að það er ekki um þær hirt. Þær hafa ekkert skjól. Þannig að hún er í rauninni brotin, þessi dýravelferð,  og þessi löggjöf um dýravelferð virðist meira vera sýndarmennska heldur en raunveruleg lög.

Það er kominn tími til, frú forseti, að eftirlitsaðilar og löggjafinn sjálfur fylgi því fast eftir sem hann hefur gert hér að lögum. Það er ætlast til þess að almenningur fylgi þeim reglum sem við setjum hér. Hér eru menn kærðir hægri vinstri fyrir að keyra of hratt eða á öfugum helmingi vegarins eða hvaðeina annað sem er. Hér má í rauninni ekki neitt öðruvísi en að við því séu einhver ákveðin viðurlög. En dýraníð, það má brjóta lög um velferð dýra um hábjartan dag fyrir framan alheim án þess að íslensk stjórnvöld og eftirlitsaðilar bregðist við.

Frú forseti. Það er kominn tími til að leggja algjört bann við dýraníðinu blóðmerahaldi.

###

Frú forseti. Ég þakka hv. þm. Birni Leví Gunnarssyni fyrir síðara andsvar. Þegar við komum að því að ræða einmitt lífeyristekjurnar þá hefur verið ákall hjá Landssambandi eldra fólks um að frítekjumarkið vegna greiðslna úr lífeyrissjóði verði hækkað í samræmi við atvinnutekjur, þannig að í stað þess að það sé 25.000 kr. eins og það er í dag þá hafa þau ekki einu sinni farið fram á meira en að það verði fært upp í 100.000 kr. sem myndi gera mjög mikið fyrir eldra fólk. Eins og staðan er núna þá er um leið og þú ert kominn 1 kr. yfir 25.000 kr. úr lífeyrissjóðnum þínum þá eru almannatryggingarnar þínar skertar um 65 aura á móti hverri krónu eftir það. Þetta er ósanngjarnt kerfi og á morgun mun Flokkur fólksins mæla einmitt fyrir frumvarpi sem mælir fyrir um að hækka þetta frítekjumark úr 25.000 kr. frá greiðslum úr lífeyrissjóði upp í 100.000 kr. Það er í rauninni, eins og ég segi, þessi hóflega ósk eldri borgara. Í raun og veru ætti þessi tala ekki að vera undir 200.000 kr. eins og frítekjumark launatekna hefur verið fært upp hjá þessum þjóðfélagshópi akkúrat núna.

En ég tek líka undir með hv. þingmanni að betur má ef duga skal og við getum tekið saman höndum, hvar í flokki sem við stöndum, ef raunverulegur vilji er til að bæta hlutina, ef raunverulegur vilji er til að gera betur. En því miður, virðulegi forseti, þá virðist vera dálítið mikill skortur á því. Þess vegna verðum við að halda ótrauð áfram, áfram veginn bara og við gefumst aldrei upp þótt á móti blási og við trúum því að dropinn holi steininn og við trúum því að í lokin muni réttlætið sigra.

###

Virðulegi forseti. Ég þakka hv. þm. Birni Leví Gunnarssyni fyrir andsvarið. Ég verð bara að segja að hv. þingmaður og Píratar almennt hafa verið algerlega óþreytandi nákvæmlega að fylgjast með og reyna að sjá hvar pottur er brotinn í störfunum hér á þingi og þeir eiga heiður og sóma skilið fyrir það og ég veit að hv. þingmaður og Píratar eru algerlega í takti og ganga í takti við okkur í Flokki fólksins þegar kemur að því að berjast fyrir bættum hag þeirra sem höllustum fæti standa.

Ég tek undir með hv. þingmanni einnig, sem er náttúrlega líka með arnaraugu inni í fjárlaganefnd, að það að lífeyrissjóðsgreiðslur okkar séu síðan metnar eins og atvinnutekjur og skattlagðar sem slíkar er náttúrlega alfarið síðasta sort. Við erum lögþvinguð til að greiða í lífeyrissjóði. Þetta eru okkar peningar og þegar við erum að fá þetta greitt eða erum að greiða af þessu þá eigum við ekki að greiða af þessu tekjuskatt, við erum búin að greiða tekjuskattinn af öllu heila klabbinu, ef ég er að skilja rétt, en ég sé að hv. þingmaður hristist allur þannig að ég er örugglega í einhverri villu og svima þannig að ég veit að í næsta andsvari þá leiðréttirðu þetta bara snarlega.

###

Virðulegi forseti. Ég flyt hér frumvarp til laga um breytingu á lögum um almannatryggingar, um að fjárhæðir fylgi launavísitölu. Með mér á málinu eru hv. þingmenn Flokks fólksins; ásamt mér þau Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson. Það skal tekið fram að öllum þingheimi var boðið að taka þátt og vera með okkur á þessu frumvarpi. Enginn sá sér ástæðu til að gera það þannig að þess vegna er það gjörvallur þingflokkur Flokks fólksins sem mælir hér fyrir þessu frumvarpi:

„1. gr.

62. gr. laganna orðast svo:

Fjárhæðir almannatrygginga, frítekjumörk, svo og greiðslur skv. 42. gr. og fjárhæðir skv. 28. gr., skulu breytast árlega í samræmi við launavísitölu, þó þannig að þær hækki aldrei minna en verðlag samkvæmt vísitölu neysluverðs.

2. gr.

Lög þessi öðlast þegar gildi.“

Í greinargerð með frumvarpinu kemur fram að áður hefur Flokkur fólksins mælt fyrir þessu frumvarpi á 150., 151., 152. og 153. löggjafarþingi. Við erum sem sagt að mæla fyrir málinu núna, fimmta löggjafarþingið í röð, fimmta löggjafarþingið í röð sem við erum að reyna að berja það í gegnum Alþingi Íslendinga að almannatryggingalögunum sé fylgt, að lögin séu ekki brotin. Við erum bara að óska eftir því að löggjöfinni sé fylgt og við viljum tryggja það með þessu frumvarpi.

Einnig kemur fram í greinargerðinni að nú sé verið að leggja málið fram efnislega óbreytt en við höfum uppfært það með tilliti til breytinga sem orðið hafa á lögum um almannatryggingar frá síðustu framlagningu. Tvær umsagnir bárust t.d. um málið á 153. löggjafarþingi og þá frá Landssamtökunum Þroskahjálp og Öryrkjabandalagi Íslands. Öryrkjabandalag Íslands fjallar í umsögn sinni um þær alvarlegu afleiðingar sem hafa þegar raungerst vegna þess að kjör lífeyrisþega almannatrygginga hafa ekki fylgt almennri launaþróun. Landssamtökin Þroskahjálp lýstu yfir stuðningi við frumvarpið.

Skv. 62. gr. laga um almannatryggingar, nr. 100/2007, skulu greiðslur almannatrygginga, meðlagsgreiðslur skv. 42. gr. laganna og fjárhæð tekjutryggingar skv. 28. gr. breytast árlega í samræmi við fjárlög og skal ákvörðun þeirra taka mið af launaþróun, þó þannig að þær hækki aldrei minna en verðlag samkvæmt vísitölu neysluverðs. Sú regla sem nú má finna í 62. gr., áður 69. gr., var upphaflega leidd í lög árið 1997 með því markmiði — og við skulum taka eftir því, hvert var markmiðið, hvert var markmiðið með reglunni árið 1997? Markmiðið var að reyna að tryggja að öryrkjar og ellilífeyrisþegar myndu njóta hækkunar á ráðstöfunartekjum í sama hlutfalli og almenningur. Þáverandi forsætisráðherra, Davíð Oddsson, sagði í þingræðu við 1. umræðu frumvarps þess er innleiddi 62. gr. í lög um almannatryggingar, orðrétt, með leyfi forseta:

„Viðmiðunin á að vera við laun en engu að síður er settur annar lás sem á að gæta þess ef svo vildi til, sem við skulum vona að verði ekki á næstu árum, að launin hækki minna en verðlag eins og hefur nú komið fyrir.“

Í áliti minni hluta efnahags- og viðskiptanefndar um frumvarpið var einnig fjallað um sömu frumvarpsgrein, með leyfi forseta:

„Yfirlýsingar forsætisráðherra í umræðum er þó tæpast hægt að túlka öðruvísi en þannig að orðalag 9. gr. frumvarpsins beri að skilja svo að bætur almannatrygginga og greiðslur skv. 59. gr. og fjárhæðir skv. 17. gr. skuli beinlínis fylgja launaþróun …“

Það er ekki svo langt síðan ég var laganemi við Háskóla Íslands þar sem berlega var okkur sérstaklega kennt að lesa í svokölluð lögskýringargögn sem fela það í sér: Hver er hinn raunverulegi vilji löggjafans með tiltekinni lagareglu? Hvað er löggjafinn að meina? Við höfum öll heyrt að það sé mismunandi eftir því hvaða lögmaður eða hvaða lögfræðingur fjallar um málið hvernig það er túlkað, og þetta er túlkað hipsum haps og hingað og þangað. Þess vegna er mikilvægt að greinargerðir með frumvörpunum okkar séu skýrar. Það getum við leitað í. Ef það er einhver vafi á því hvað liggur að baki lagareglunni sjálfri þá förum við í lögskýringuna. Við skoðum vilja löggjafans, skoðum vilja ákveðinna þingmanna eða stjórnmálaflokka sem eru að koma fram með frumvörpin og hvað þau eru raunverulega að biðja um, hvað þau eru raunverulega að segja og hvað þau vilja setja í lög. Í ljósi þess sem ég las — sem kemur fram í 1. umræðu með frumvarpinu sem var lagt fram árið 1997 af þáverandi forsætisráðherra, Davíð Oddssyni — liggur algjörlega á borðinu hver vilji löggjafans var. Vilji löggjafans var skýr. Þeir sem voru að fá greiðslur almannatrygginga áttu skilyrðislaust að fylgja launavísitölu í landinu. En ef svo vildi til að launavísitalan var lægri en vísitala neysluverðs þá átti að nota vísitölu neysluverðs þannig að þeir sem voru á almannatryggingagreiðslum ættu alltaf að fá að njóta vafans um það hvort væri hærra, vísitala neysluverðs eða launaþróun í landinu.

En svo hefur borið við, svo einkennilegt sem það er, að undanfarin ár, mörg ár, þá hefur meginreglan verið sú að ríkisstjórnin, hæstv. fjármálaráðherra í þessu tilviki, hefur alltaf, undantekningarlítið, nánast undantekningarlaust, notað vísitölu neysluverðs þrátt fyrir að hún sé mun lægri en launaþróun í landinu, þrátt fyrir það, sem er þverbrot á vilja löggjafans á þeim tíma sem reglan var sett og þverbrot á lögunum eins og þau standa í dag, algerlega.

Það sem við erum að reyna að tryggja hér í Flokki fólksins með þessu frumvarpi er að þessi öryggisventill sem gert var ráð fyrir í löggjöfinni 1997 verði skilyrðislaust virtur og hann verði festur algerlega skýrt og skorinort inn í lögin þannig að það verði ekki neitt matsatriði um það og einhver geðþótti fjármálaráðherra hverju sinni hvort verði miðað við launaþróun á almennum markaði eða vísitölu neysluverðs. Í reynd hefur framkvæmdin alltaf verið sú, eins og ég segi, að vísitala neysluverðs hefur verið látin ráða. Og hvað hefur þetta haft í för með sér? Jú, alveg gífurlega kjaragliðnun, þessa kjaragliðnun sem felur það í sér að þeir sem þurfa að reiða sig á greiðslur almannatrygginga hafa setið eftir á meðan launaþróunin hefur stigið ofar og ofar.

Við skulum ekki gleyma því að eftir efnahagshrunið var grunnframfærsla þessa fátækasta hóps í landinu skert um 10%. Þá var því líka heitið að þetta yrði leiðrétt. Allir áttu að taka þátt í þeim erfiðleikum sem samfélagið var að ganga í gegnum í efnahagshruninu. Meira að segja þeir sem voru hér í sárri fátækt kvörtuðu ekki undan því. Þeir kvörtuðu ekki undan því að herða sultarólarnar enn frekar. Þeir gerðu það ekki. Þeir tóku þátt í þessu þótt erfitt væri, tóku þátt í því með öllum í samfélaginu að láta skerða tekjur sínar sem voru langt undir fátæktarmörkum, láta skerða þær til að taka þátt í því að brjótast út úr efnahagshruninu, enda var loforðið þannig að þetta yrði leiðrétt, þessi rýrnun, þessi kjaragliðnun þeirra og þessi lækkun á framfærslu, grunnframfærslu, yrði leiðrétt skömmu síðar eða um leið og við værum farin að sjá til sólar úr þessu efnahagshruni sem við vorum öll að glíma við.

En hvað haldið þið að sé nú, virðulegi forseti, hvað haldið þið að sé nú komið upp úr hattinum? Að sjálfsögðu var það þannig að þau voru skilin eftir. Að sjálfsögðu var aldrei staðið við að leiðrétta þær skerðingar sem þau tóku á sig í góðri trú og án nokkurra mótmæla, að sjálfsögðu ekki, þannig að kjaragliðnunin sem hefur orðið núna er svo yfirgengileg að það kemur líka fram í umsögn Öryrkjabandalagsins við frumvarpið þegar ég mælti fyrir því á 153. löggjafarþingi að kjaragliðnun almannatrygginga var þá, árið 2022, frá því að þessi tími er, frá 2007 eða 2008, orðin 71.000 kr. á mánuði og munar um minna.

Þar sem Alþingi fer með fjárstjórnarvaldið skv. 41. gr. stjórnarskrár og núverandi löggjöf felur Alþingi að ákvarða hækkanir bóta hafa dómstólar talið það falla utan hlutverks síns að dæma um það hvort rétt hafi verið staðið að hækkun bóta skv. 62. gr. laga um almannatryggingar. Þörf er á að leiðrétta ákvæði 62. gr. þannig að það tryggi með viðhlítandi hætti að kjör lífeyrisþega almannatrygginga fylgi ávallt launaþróun ef sú hækkun er hærri.

Frumvarp þetta leggur til að hækkun fjárhæða almannatrygginga, sem og frítekjumarka, skuli framvegis fylgja launaþróun eins og hún kemur fram í vísitölu Hagstofu Íslands. Tenging bótafjárhæða við vísitölur þekkist í öðrum löndum, t.d. breytast fjárhæðir skaðabóta mánaðarlega í samræmi við lánskjaravísitölu, sbr. 15. gr. skaðabótalaga, nr. 50/1993. Verður að telja það fyrirkomulag sanngjarnt þar sem bætur greiddar á grundvelli laganna eiga almennt að koma í stað atvinnutekna sem öryrki getur ekki aflað sér eða ellilífeyrisþegi nýtur ekki lengur. Þá nýtur ríkissjóður aukinna tekna þegar laun hækka þar sem stofn tekjuskatts hækkar. Því er ákveðið samræmi á milli aukinna útgjalda ríkissjóðs og aukinna tekna. Áfram er lagt til að greiðslur hækki þó aldrei minna en verðlag samkvæmt vísitölu neysluverðs. Þannig er tryggt að greiðslur lækki ekki skyndilega ef launaþróun er neikvæð.

Virðulegi forseti. Mér er algerlega fyrirmunað að skilja hvernig í ósköpunum löggjafinn hefur komist upp með það, ríkisstjórnin í þessu tilviki, í upphafi hvers árs, þegar kemur að leiðréttingu greiðslna almannatrygginga, að sniðganga skýrar lagareglur sem þau settu hér sjálf árið 1997. Það er eiginlega algerlega með hreinum ólíkindum að sá þjóðfélagshópur sem höllustum fæti stendur í samfélaginu og á um sárast að binda skuli vera svona gjörsamlega settur hjá garði eins og við höfum orðið vitni að hér, alveg frá því að Flokkur fólksins var stofnaður til að berjast gegn þessu andstyggilega óréttlæti, þessari misskiptingu og þessari óafsakanlegu fátækt. Það er sárara en tárum taki að þurfa að koma hér upp eina ferðina enn, ár eftir ár eftir ár, til að óska þess að löggjafinn fylgi eigin lögum.

Við höfum, alveg eins og Flokkur fólksins gerði áður, þegar löggjafinn braut á eldra fólki með því að skerða almannatryggingar þeirra vegna greiðslna frá lífeyrissjóðum — þegar eldra fólk fékk greiðslur úr lífeyrissjóði þá skertu almannatryggingar sínar greiðslur á móti. Sú staða var uppi árið 2017 þegar breytingar urðu á almannatryggingalögunum að það fórst hjá að færa það inn í löggjöfina að það væri heimilt að skerða almannatryggingar vegna greiðslna úr lífeyrissjóði. Það var móast hér við og látið í veðri vaka að þetta væri bara bull og það hefði mátt skerða. En viti menn, Flokkur fólksins fór í mál fyrir hönd eldra fólks og ríkissjóður þurfti að punga út hátt í 7 milljörðum kr. með vöxtum og vaxtavöxtum. Þá kom það berlega í ljós að eldra fólk er skert um a.m.k. 30 milljarða kr. á hverju einasta ári, sá þjóðfélagshópur sem við ættum að vera stolt af því að færa í rauninni á silfurbakka síðasta æviskeiðið inn í velsæld og vellíðan, þar sem efri árin okkar eiga að vera gæðaár en ekki ár kvíða, vonleysis og örbirgðar eins og við erum að sjá hér tugþúsundir vera heftar í.

Við vitum að það eru 11.000 eldri borgarar sem eru í neðstu þremur tekjutíundunum, þar af 6.000 eldri borgarar í tekjutíundum 1–2. Þetta eru einstaklingarnir sem eru að fá um og undir 300.000 kr. á mánuði. Hver getur lifað af því? Þetta er fólkið sem þarf að velja á milli þess að borða eða fara og sækja lífsnauðsynleg lyf. Þetta er fólkið sem erjaði jörðina. Þetta er fólkið sem er búið að koma okkur þangað sem við erum komin í dag og þetta, virðulegi forseti, eru þakkirnar. Þakkirnar eru að brjóta löggjöfina, almannatryggingalöggjöfina, á þessum fátækasta þjóðfélagshópi.

Við verðum að átta okkur á því að þetta er allt með vitund og vilja gert. Þetta er mannanna verk. Þetta er svívirðileg framkoma. Það er skammarlegt fyrir ríkisstjórnina að láta svona lagað viðgangast, þannig að við höfum ákveðið, við í Flokki fólksins erum búin að tala við tvo lögmenn til þess að láta fara í mál og skoða þetta mál fyrir okkur eins og við gerðum fyrir hönd eldra fólks á sínum tíma þegar var verið að skerða þau afturvirkt, íþyngjandi í algerri lögleysu og lögbroti. Þá ættum við líka að láta reyna á það hér hvort lögskýringargögnin í þessu tilviki og vilji löggjafans árið 1997 skipti bara engu máli og það sé hægt að ganga hér og traðka það niður á skítugum skónum eins og það skipti engu máli hvað við höfum samið og samþykkt.

Heyr, heyr.En þetta minnir mig á, þótt það sé önnur saga, og verð ég að nefna það, fyrst ég er að tala um almannatryggingar og allt það þá verð ég náttúrlega nefna það, að maður hefur upplifað alveg stórfurðulega framkomu hér sem ég gæti í rauninni ekki reynt að útskýra. Ég get ekki reynt að útskýra það því ég get ekki skilið það sjálf hvernig löggjafinn kemst upp með það einróma að samþykkja eitthvað eins og hagsmunafulltrúa eldra fólks, mikið gleðiefni, en svo kemur ráðherra málaflokksins og hendir þessu bara hreinlega í ruslið, vilji löggjafans fótum troðinn eina ferðina enn, þannig að maður veltir stundum fyrir sér: Hverjir halda þessir hæstv. ráðherrar eiginlega að þeir séu? Hafnir yfir lög og rétt, er það málið? Geta vaðið hér um eins og eldur um akur og gert bara nákvæmlega það sem þeim sýnist, hvort sem þeir hafa í rauninni umboð til þess eða ekki, hvort sem þeir hafa heimild í lögum til þess eða ekki? Ég segi bara, virðulegi forseti: Það er orðið löngu tímabært að láta akkúrat þá axla ábyrgð á gjörðum sínum — alltaf, ekki bara stundum.

###

Herra forseti. Þessi ríkisstjórn er nú frekar lánsöm að eiga svona duglega stjórnarandstöðu eins og við erum. Í gær mælti ég fyrir hönd Flokks fólksins fyrir frumvarpi um leigubremsu og leiguþak og Flokkur fólksins hafði þann heiður að fá að vera einn á því frumvarpi þrátt fyrir að bjóða öllum öðrum að vera með. Í dag mæli ég fyrir frumvarpi sem vinnur gegn kjaragliðnun, um 62. gr. almannatryggingalaga sem á í rauninni lögum samkvæmt að fylgja almennri launaþróun í landinu. Það hefur ekki verið gert heldur oftar en ekki stokkið yfir í vísitölu neysluverðs. Á morgun mun ég mæla fyrir frumvarpi sem eldra fólk hefur kallað ítrekað eftir, um að hækka í rauninni frítekjumark og viðmiðun á lífeyrissjóðsgreiðslum þar sem eldra fólk, eftir að það hefur fengið 25.000 kr. úr sínum lífeyrissjóði, er skert um 65 aura á móti hverri einustu krónu eftir það. Það er í rauninni fáheyrt að nokkrir aðrir í samfélaginu séu sennilega skattpíndir um ríflega 80% af hverri krónu eftir að það hefur farið yfir 25.000 kr. í lífeyrissjóðnum sínum. Þannig að ég segi: Þessi ríkisstjórn er nú ansi lánsöm að eiga duglega þingmenn.

Ég get ekki orða bundist í kjölfarið á ræðu hv. þm. Bryndísar Haraldsdóttur sem gefur lítið fyrir Reykvíkingana hérna. Ég veit ekki betur en að Seltirningar og Mosfellingar séu að koma unnvörpum til að vinna í bænum í Reykjavík. Ég veit ekki betur en að maður hangi á rauðu ljósi endalaust stopp í umferðinni þegar strollan frá Mosfellsbæ er að koma hérna niður í bæ. Ég veit ekki betur. Ég held líka að það væri bara flott að við sameinuðum allan þennan kjarna. Í stað þess að vera að troða landsbyggðarbæjarfélögum með marga tugi kílómetra á milli hvers annars, að reyna að henda þeim í sameiningu, þá væri bara sómi að því að maður standi ekki með aðra löppina í einu sveitarfélagi og hina löppina í öðru sveitarfélagi og móist svo við því að bara hreinlega steypa þessu saman. Það væri kannski bragur að því.

###

Virðulegi forseti. Ég mæli hér í annað sinn fyrir frumvarpi til laga um breytingu á húsaleigulögum, nr. 36/1994, réttarstaða leigjenda íbúðarhúsnæðis og leigubremsa. Flutningsmenn með mér á frumvarpinu er gjörvallur þingflokkur Flokks fólksins; Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson. Það skal tekið fram að öllum þingheimi var boðið að vera meðflutningsmenn á þessu frumvarpi en Flokkur fólksins stendur sem sagt einn að því. Ég hef hugsað mér að fara lítillega yfir frumvarpið:

„1. gr.

Eftirfarandi breytingar verða á 37. gr. laganna:

a.   Við 1. mgr. bætist nýr málsliður, svohljóðandi: Hafi íbúðarhúsnæði verið áður til leigu teljast þá líkur á því að sú leigufjárhæð sem áður gilti sé sanngjörn og verður sá sem vefengir það að sýna fram á annað.

b.   Við 3. mgr. bætist nýr málsliður, svohljóðandi: Óheimilt er að hækka fjárhæð leigu íbúðarhúsnæðis oftar en á 12 mánaða fresti og er þá að hámarki heimilt að hækka hana í hlutfalli við breytingu á vísitölu neysluverðs á tímabilinu.

2.gr.

Við 1. mgr. 52. gr. laganna bætist nýr málsliður, svohljóðandi: Hafi leigusali vanrækt þá skyldu sína skv. 11. tölul. 6. gr. að upplýsa í leigusamningi um forgangsrétt leigjanda framlengist tilkynningarfrestur samkvæmt ákvæði þessu fram að lokum uppsagnarfrests eða umsamins leigutíma.

3. gr.

Við lögin bætist nýtt ákvæði til bráðabirgða, svohljóðandi:   Fjárhæð leigu á íbúðarhúsnæði skal ekki taka breytingum til hækkunar til ársloka 2025, þrátt fyrir samningsskilmála um verðtryggingu eða aðrar verðbreytingar. Við framlengingu, endurnýjun og gerð nýrra leigusamninga um íbúðarhúsnæði sem taka gildi fyrir árslok 2025 er óheimilt að hækka fjárhæð húsaleigu sama íbúðarhúsnæðis frá því sem fyrir var umfram 2,5%.“

Af hverju skyldi það vera 2,5%? Það eru jú neðri vikmörk Seðlabankans, verðbólguvikmörk Seðlabankans. Við höfum hugsað okkur að fylgja þeim.

Í 4. gr. segir einfaldlega að lögin öðlist þegar gildi.

Í greinargerð með frumvarpinu segir m.a. að frumvarp þetta var áður lagt fram á 153. löggjafarþingi (898. mál) og er nú lagt fram að nýju óbreytt, að því undanskildu að dagsetningar hafa verið uppfærðar. Þrjár umsagnir bárust um frumvarpið á 153. löggjafarþingi, frá Öryrkjabandalagi Íslands, Landssamtökunum Þroskahjálp og Hagsmunasamtökum heimilanna. Allir umsagnaraðilar lýstu yfir stuðningi við framgöngu málsins.   Það er algjört grundvallaratriði í öllum siðmenntuðum samfélögum að fólk hafi þak yfir höfuðið. Réttur til viðunandi lífskjara, þar á meðal húsnæðis og batnandi lífsskilyrða, eru grundvallarmannréttindi sem njóta verndar félagsmálasáttmála Evrópu, alþjóðasamnings um efnahagsleg, félagsleg og menningarleg réttindi og samnings Sameinuðu þjóðanna um réttindi fatlaðs fólks. Á Íslandi hefur svokölluð séreignarstefna lengst af verið ríkjandi þar sem flestir gera sitt besta til að reyna að eignast húsnæði til eigin búsetu, en leigumarkaðurinn hefur fyrir vikið verið lítill og vanþróaður.

Ég ætla ekki að fara djúpt í sögu leigumarkaðarins en ætla hins vegar að vísa til þess að ég held að það fari ekki fram hjá neinum hvernig raunveruleg þróun hefur verið á leigumarkaði. Það er ekki bara á Íslandi heldur er þessi tilhneiging að skjóta rótum hér í löndunum í kringum okkur líka. Það er ljóst að auðmenn, markaðurinn, kapítalisminn vill koma meira og minna öllum fasteignum fólks í hendurnar á græðgisvæddum leigufélögum sem síðan geta farið með fólk að eigin geðþótta og hækkað leiguna svo gjörsamlega út úr öllu korti að einstaklingar sem eru frekar með lök kjör standa höllum fæti fjárhagslega og hreinlega hafa ekki bolmagn til að greiða húsaleigu. Það kveður svo rammt að þessu að einstaklingar á berstrípuðum almannatryggingalaunum þurfa að greiða meira en 100% virðulegi forseti, af innkomu sinni. Hvernig getur nokkur einstaklingur eða nokkur fjölskylda framfleytt sér þegar hún þarf að greiða meira heldur en alla innkomuna í húsaleigu? Það er ekki hægt. Hvernig fara þau þá að? Jú, með stuðningi, með lántöku, með stuðningi frá fjölskyldu, vinum, foreldrum, ömmum og öfum, með því að standa í röðum við hjálparstofnanir og biðja um mat á diskinn fyrir börnin sín því að það er grundvallaratriði að hafa þak yfir höfuðið. Það er grundvallaratriði þrátt fyrir að það séu sennilega á fjórða hundrað einstaklinga á götunni á Íslandi í dag. Það er alltaf spurning um það hvað eru margir sem lifa veturinn af og hvað það eru margir sem gera það ekki.

Hér í greinargerð eru ýmsar skýringar á því hvað í rauninni greinarnar í frumvarpinu okkar eru að segja. Í stuttu máli, á hreinni og klárri íslensku, segja þær: Ef þú ert leigutaki og hefur verið að leigja húsnæði í einhvern X tíma þá getur leigusalinn ekki allt í einu vaðið inn og sagt þér upp leigunni á þeim forsendum að hann ætli að leigja íbúðina einhverjum öðrum sem ætlar að borga meira fyrir hana. Leigutaki hefur algjöran forgangsrétt á þessu leigða húsnæði svo framarlega sem það eigi að haldast í leigu áfram. Auðvitað getur enginn bannað leigusalanum að hætta að leigja húsnæðið en í mörgum tilvikum eru þetta þessi græðgisvæddu leigufélög sem engu eira. Það kveður svo rammt að því að fyrir jólin í hittiðfyrra þá hækkaði Alma leigufélag húsaleigu öryrkja, konu sem allir vissu nú um því þetta fór hátt í fréttum, sem var þegar að greiða um 250.000 kr. á mánuði í húsaleigu, á einu bretti um 75.000 kr. Kviss bang búmm, bara upp í 325.000 kr. takk, góða kona, við ætlum að hækka leiguna í það og ef þú getur ekki staðið undir því þá verður þú bara að pakka saman og pilla þig. Þessi einstaklingur hefði þurft að fá hækkun á launum sínum frá almannatryggingum um 117.000 kr. á mánuði ef hann hefði átt að geta tekið á sig þessa 75.000 kr. hækkun. Það mætti frjósa fyrr á mjög hlýjum stað heldur en að við sjáum 117.000 kr. hækkun almannatrygginga. Það væri stórkostlegt kraftaverk. En eitthvað var dregið úr þessu, fjölmiðlar og sú athygli sem málið fékk varð þess valdandi að leigufélagið Alma dró aðeins úr þessu sparki, þessu höggi. En það kom nú samt sem áður fram síðar hjá framkvæmdastjóranum að það yrði að hækka meira, þeir væru ekki að hækka nóg. Þeir græða ekki nóg.

Ástandið á húsnæðismarkaði er þungt um þessar mundir og það vita það allir og það einkennist öðru fremur af skorti á framboði á húsnæði. Verðbólga hefur náð hæðum sem ekki hafa sést síðan í efnahagshruninu 2008. Þegar við erum að tala um skort á húsnæðismarkaði þá liggur það náttúrlega á borðinu samt sem áður að það er nóg framboð á fasteignum til kaupa akkúrat núna og hafa ekki fleiri fasteignir verið til sölu í langan tíma af því að það var algjör skortur á húsnæði eins og við vitum á fasteignamarkaði. En hefur eftirspurnin eftir þessu húsnæði eitthvað minnkað fyrst þessar eignir seljast ekki strax? Nei, hún hefur ekki minnkað. En einstaklingar sem hafa þörf fyrir að eignast húsnæði og ætla virkilega að leggja í þann leiðangur treysta sér einfaldlega ekki til að skuldsetja sig í því brjálæði sem geisar nú í efnahagsmálum hér á landinu, í óðaverðbólgu og okurvöxtum. Það treystir sér enginn venjulegur einstaklingur til að taka það á sig.

Við sjáum alveg hvert stefnir með þá þróun sem er að verða núna hjá þeim sem þegar eiga húsnæði ef stjórnvöld grípa ekki í taumana og stöðva þá óheillaþróun, þessa snjóhengju svokallaða sem mun falla á fasteignaeigendur núna eftir áramótin og fram á mitt næsta ár. Á fasteignaeigendum sem skulda þessi svokölluðu óverðtryggðu lán með breytilegum vöxtum mun skella slík og þvílík stökkbreyting á greiðslubyrði að hún mun í það minnsta sennilega tvöfaldast. Við höfum mýmörg dæmi um það og við höfum fengið að líta reikninga þar að lútandi þannig að það fer ekkert á milli mála að þróunin er í þá átt. Þá kemur seðlabankastjóri og hvetur fólk til að hella í sig hinum eitraða kokteil verðtryggingar sem einfaldlega verður þess valdandi að sá litli eignarhluti sem einstaklingurinn hefur verið að spara fyrir og berjast fyrir að eignast í fasteigninni ést upp á verðbólgubálinu einn, tveir og þrír. Það tekur ekki langan tíma að eyða honum upp. Ekki nóg með það heldur endar þetta með því að afborganirnar á verðtryggðu lánunum, sem áttu að hjálpa en lengja einungis í hengingarólinni, verða hærri innan fárra ára heldur en það sem fólk var að sligast undan þegar það hraktist í verðtryggðu lánin.

Þannig að þetta er ein stefna og aðeins ein, að einkavæða allan húsnæðismarkaðinn og gera fólki ókleift að eiga þak yfir höfuðið án þess að vera á leigumarkaði. Þetta fólk mun missa fasteignir sínar innan X ára þótt það hafi reynt að flýja í faðm verðtryggingarinnar. Það mun missa fasteignir sínar, það liggur algjörlega á borðinu, ef ríkisstjórnin gyrðir sig ekki í brók og fer að stíga inn í nákvæmlega þann darraðardans sem hún er algerlega með í fanginu.

Við verðum bara að segja það sem við höfum sagt svo oft áður í Flokki fólksins úr þessum æðsta ræðustóli landsins: Það er mannanna verk hvernig staðan er. Það má algjörlega skrifa þetta á óstjórn í hagstjórn samfélagsins, algera óstjórn sem hefur ríkt hjá þessari ríkisstjórn. Hún hefur horft á hlutina gerast, hún hefur horft á gaddavírana ganga lengra og lengra inn í fjölskyldurnar án þess að stemma stigu við því. Hún hefur ekki gert nokkurn skapaðan hlut til að reyna að reisa einhverjar varnargirðingar utan um það sem koma skal. Við skulum sjá hvað verður.

Ég mælti ekki aðeins fyrir þessu frumvarpi um leiguþak og leigubremsu, sem ég er að mæla fyrir hér, í vor sem leið heldur mælti ég einnig og við í Flokki fólksins fyrir breytingartillögu við húsnæðisfrumvarp innviðaráðherra þar sem við lögðum til að það yrði ráðist í þessar framkvæmdir strax. Það er rétt tæpt ár síðan. Mikið væri nú landslagið breytt og mikið væri það öðruvísi ef það hefði verið gert og öllum góðum málum sem við erum að mæla hér fyrir væri ekki hreinlega sópað út af borðinu og í rauninni ekkert verið að velta þeim fyrir sér. Nú sitjum við hér í þingsalnum, ég og hv. þm. Guðmundur Ingi Kristinsson  og virðulegur forseti og í hliðarherbergjunum sitja tveir hv. þingmenn auk okkar þannig að áhuginn fyrir því sem hér er verið að leggja fram er lítill sem enginn.

Við höfum líka séð þá þróun sem hefur orðið hér á fasteignamarkaði með tilkomu allra þeirra hælisleitenda sem hafa sótt okkur heim og óskað eftir að fá alþjóðlega vernd. Það eru um 3.000 einstaklingar sem Vinnumálastofnun hefur þurft að útvega húsnæði. Maður veltir fyrir sér: Ef stjórnvöld ætla ekki að fara að verða duglegri að byggja — því það tekur tíma, þetta er ekki eins og töfradísin Dísa í flöskunni sem bara smellir fingrum og þá bara rísa upp þúsundir fasteigna. Svoleiðis gerist það ekki. Það er ekki nóg að koma hér upp og segja: Ég ætla að sjá til þess að stjórnvöld byggi 30.000 íbúðir á næstu tíu árum. Það er ekki nóg. Það er svo langur vegur frá því að það sé nóg. Það er stórkostlegur skortur á íbúðarhúsnæði og það hefur verið vitað í mörg ár. Í mörg ár hefur verið ljóst í hvað stefndi, en var eitthvað gert í því? Nei. Sú ríkisstjórn sem hér hefur setið í sex ár hefur lítið sem ekkert gert í því nema talað og malað og malað. Þetta gengur, virðulegi forseti, einfaldlega ekki upp og það sem er verið að gera gengur allt of hægt. Við þurfum að taka á þessu núna.

Þetta frumvarp er að verja leigutaka, verja þá sem eru á leigumarkaði og fá ekki rönd við reist ofbeldi leigusala sinna oft á tíðum þegar verið er að ryðja inn hækkun á leigunni svo tugþúsundum króna skiptir á milli mánaða. Við höfum verið að berjast fyrir því að leigan verði aldrei hækkuð til ársins 2025 umfram nýja leigusamninga sem mættu þá hækka í mesta lagi frá fyrri samningi um 2,5%, neðri vikmörk verðbólguviðmiða Seðlabankans. Við höfum séð, eins og segir t.d. í skýringum við 3. gr., að verðbólgan hefur verið óvenjumikil að undanförnu og útlit er fyrir að hún verði þrálát með tilheyrandi áhrifum á fjárhæð leigu samkvæmt verðtryggðum húsaleigusamningum. Jafnframt hefur borið á hækkunum talsvert umfram verðlagsbreytingar í framlengingu eða við endurnýjun samninga um leigu íbúðarhúsnæðis. Þess vegna erum við að leggja það til að við húsaleigulög bætist ákvæði til bráðabirgða þess efnis að leigufjárhæð verði ekki hækkuð fyrir árslok 2025 og enn fremur að á því tímabili verði óheimilt að hækka fjárhæð leigu við framlengingu á nýjum samningum umfram 2,5%.

Þannig að við segjum hér: Rífum í bremsuna, tökum utan um fólkið okkar, fólki sem hefur jafnvel verið þrýst og þvingað út á leigumarkað sem það hefur bara yfir höfuð ekki kært sig um að vera á. Stór hluti þessa fólks er hluti þeirra 12.000–15.000 fjölskyldna sem voru sviptar eignum sínum í kjölfar efnahagshrunsins 2008, stór hluti af þessum fjölskyldum.

Svo verðum við líka að átta okkur á því hvernig landslagið er því miður hér. Við sjáum í kringum okkur vexti sem eru í engum takti við og komast ekki nálægt þeim okurvöxtum sem er verið að hlaða hér upp og skella á íslenskan almenning. Við getum litið til frænda okkar í Færeyjum. Vaxtaprósentan hjá þeim er svona einn þriðji til einn fjórði af því sem við megum þola hér.

Ég segi: Rífum í bremsuna, virðulegi forseti. Hjálpum fólkinu að hafa öryggi, hafa tryggt þak yfir höfuðið. Til þess erum við hér sem velferðarríki, velferðarsamfélag, kennum okkur við réttarríki. Að sjálfsögðu eigum við að tryggja öllum fæði, klæði, húsnæði og heilbrigðisþjónustu. Þetta eru grundvallaratriði sem við verðum að taka utan um. Þetta eru grundvallaratriði fyrir allt samfélagið í heild sinni. Komum í veg fyrir okurleiguhækkanir og rífum í bremsuna.

Það er líka annað sem ég hefði viljað nefna síðast en ekki síst og skiptir miklu máli, þ.e. hvernig þessi græðgisvæddu leigufélög urðu jafnvel til, þau keyptu í hundraðavís og í stórum kippum íbúðir af Íbúðalánasjóði. Íbúðalánasjóður var jafnvel með fyrirgreiðslu fyrir græðgisvædd leigufélög til þess að þau gætu keypt upp fasteignir sem fólkið átti, sem var borið út á götu í kjölfar efnahagshrunsins 2008. Hvers lags samfélag er það, virðulegi forseti, sem kemur svona fram við þegna sína, sem kemur svona fram við fólkið í landinu? Það er alla vega ekki samfélag sem ég er stolt af að tilheyra. Ég er ekki stolt af stjórnvöldum sem leyfa slíku að gerast. Þau geta hér tekið utan um þetta frumvarp Flokks fólksins um leigubremsu og leiguþak, sem engir aðrir þingmenn eru með okkur á þrátt fyrir að hafa verið boðið það. Þau geta tekið utan um þetta frumvarp ef þau vilja sýna vilja í verki og það væri ekki slæmt veganesti inn í komandi kjarasamninga í haust, ekki slæmt veganesti. Það væri góður leikur.

Virðulegi forseti. Ég vil gjarnan óska eftir því að frumvarpið verði nú sent til hv. velferðarnefndar.

###

Virðulegi forseti. Ég vil nefna það hér að ég tek undir með hv. þm. Njáli Trausta Friðbertssyni. Við þurfum á því að halda að taka vel utan um það sem getur verið lyftistöng brothættra byggða í landinu. Við höfum séð hvað sjókvíaeldi hefur gert fyrir Vestfirðinga. Við höfum séð það með eigin augum. Ég áður heimsótti Patreksfjörð og fleiri staði þegar ég var varaformaður atvinnuveganefndar og hún var í rauninni stórkostleg sú vinna sem þar fór fram. En það breytir ekki þeirri staðreynd hvernig hefur verið gengið um þessi réttindi af þessum risafyrirtækjum á skítugum skónum og sú löggjöf sem þó er utan um laxeldið er ekki virt, samanber að það eiga að líða sex til átta mánuðir frá því að slátrað er úr kví þar til nýr umgangur er settur í kvína aftur. Og hvers vegna? Jú, til þess að náttúran fái að hreinsa sig, fái að njóta vafans, til að straumar og stefnur geti í rauninni hreinsað undan kvínni sem slátrað var úr. En það hafa nú verið brögð að því að það hafi einungis verið látnir líða þrír mánuðir frá því að slátrað hefur verið úr kví þangað til er búið að fylla hana aftur. Græðgin er svo mikil að kvíarnar eru yfirfylltar þannig að þær sprengja utan af sér eðli málsins samkvæmt, því að ég ætla ekki að halda því fram að þegar er verið að planta í kvína sé hún götótt fyrir. Það liggur algjörlega á borðinu. Ég ítreka að það er eiginlega galin hugmynd að halda því fram að þegar lax sleppur kynþroska út í vistkerfið hafi hann ekki áhuga á því að tímgast með villtum löxum. Það er í rauninni ekkert sem bendir til neins annars en mikils vilja í dýraríkinu til að halda sér við og fjölga sér alveg villt og galið, alveg í andstöðu við það sem hv. þm. Teitur Björn Einarsson hefur haldið fram. Þannig að aftur, hv. þm. Teitur Björn: Ég tel að villtir laxar séu alveg tilbúnir að hitta þessa kynþroska sem sleppa úr eldiskvíum.

Forseti minnir hv. þingmenn á að ávarpa aðra þingmenn með fullu nafni eða þá kjördæmisnúmeri.

###

Herra forseti. Það er best að ég vendi mínu kvæði í kross og steinhætti því sem ég ætlaði að segja því að eftir þessa framsögu hv. þm. Teits Björns Einarssonar þá get ég eiginlega ekki orða bundist. Ég ætla nú ekki að gleyma því að þakka hv. þm. Lilju Rannveigu Sigurgeirsdóttur fyrir að koma með þessa þörfu sérstöku umræðu hér inn og hæstv. ráðherra að vera með okkur hér í dag. Að ætla að bera það á borð á einhverjum tímapunkti að 80.000 eldislaxar sem eru kynþroska líti nú ekki við þessum villtu skvísum sem eru hér í lífríkinu er algerlega úr lausu lofti gripið.  Það er eiginlega það sem við erum að tala um hér: Hvernig gengur þetta risafyrirtæki um lífríki okkar og auðlindina og hvernig þakka þeir fyrir þann umbúnað að fá í rauninni að vera með sjókvíaeldi? Við höfum öll séð hversu mikils virði það er fyrir brothættar byggðir fyrir vestan að hafa þetta sjókvíaeldi. En það breytir ekki þeirri staðreynd að viðurlögin hafa verið engin þegar þeir eru að missa frá sér eldislaxana, og 80.000 stykki — takk fyrir pent. Það er nú ekki eins og þetta séu einhverjar örfáar kynþroska gellur á ballinu. Þetta eru 80.000 laxar sem hafa verið að finnast allt norður í sveitir, norður í ám norður í landi. Það er ekki eins og þeir séu bara sveimandi um þarna einhvers staðar í kring. Núna hefur komið í ljós að aldrei hefur önnur eins lúsamengun verið í kringum kvíarnar eins og akkúrat nú. Það þarf, virðulegi forseti, að koma með alvöru viðurlög. Það þarf að láta þessa einstaklinga axla ábyrgð. Við vitum að þetta skiptir miklu máli fyrir búsetu og byggð fyrir vestan en það er líka annað sem er algjört kraftaverk og við höfum fengið að horfa upp á í Þorlákshöfn og stendur til að byggja upp til fyrirmyndar hér á Reykjanesi, en það er laxeldi á landi. Þar eru kvíarnar á landi og yrði mjög erfitt fyrir nokkurn kynþroska eldislax að sleppa út úr þeim og ætla að synda upp í einhverjar ár. Þar er þó a.m.k. ákveðin trygging.

###

Frú forseti. Ég byrja á að þakka hæstv. ráðherra Katrínu Jakobsdóttur fyrir skýrsluna og hv. þm. Halldóru Mogensen fyrir skýrslubeiðnina. Samkvæmt töflu sem birtist á bls. 57 í skýrslunni er heildarkostnaður samfélagsins vegna fátæktar metinn á bilinu 31,65–92 milljarðar kr. eða á bilinu 1–2,8% af landsframleiðslu. Þá er ótalinn sá samfélagslegi kostnaður sem ekki er hægt að meta til fjár, svo sem vegna þeirrar gríðarlegu neikvæðu andlegu og jafnvel líkamlegu afleiðinga sem viðvarandi fátækt hefur á fólk.

Samkvæmt skýrslunni má áætla að það kosti um 16,5 milljarða kr. að lyfta barnafjölskyldum upp úr fátækt. Þess vegna ætla ég að fylgja því eftir og ég ætla að nefna það að Flokkur fólksins var stofnaður árið 2016 þegar UNICEF á Íslandi birti skýrslu sína um stöðu íslenskra barna. UNICEF á Íslandi sagði í þeirri skýrslu að um 9,1% íslenskra barna liðu hér mismikinn skort. Það var í rauninni þvílíkt högg að heyra þetta, að átta sig á því að þrátt fyrir allan fagurgala sem ráðamenn þjóðarinnar hefðu sönglað í áranna rás þá væri raunveruleg staða íslenskra barna 9,1% mismikil fátækt í einu ríkasta samfélagi heims. Það var á þeim tímapunkti sem ég ákvað að stofna Flokk fólksins og ég skyldi gera að mínu hugsjónarefni, það sem eftir er og meðan aldur minn leyfir og geta til að vera hér á hinu háa Alþingi, að berjast gegn fátækt með öllum tiltækum ráðum og útrýma henni helst. En að sjálfsögðu verður það ekki gert nema með góðum vilja fólksins sem stýrir landinu.

Hér hafa hv. þingmenn á undan mér talað um hvað það er mikilvægt fyrir börnin að geta sinnt tómstundum, geta fengið að taka þátt í félagslegu starfi skólanna, geta með öðrum orðum fengið að vera með. Þúsundir barna geta ekki verið með vegna fátæktar foreldra sinna. Þetta er mannanna verk. Þetta er ákvörðun sem er tekin vísvitandi, að halda þessum fjölskyldum og þessu fólki í fátækt. Við þyrftum ekki að gera það og okkur er í lófa lagið að byrja á þessum 16,5 milljörðum kr. árlega til þess a.m.k. að hífa barnafjölskyldur upp fyrir lægsta fátæktarþröskuldinn. Þetta eru fjölskyldur í sárri fátækt.

Það kom líka í ljós núna að hjálparstofnun kirkjunnar gaf út yfirlýsingu um það að það væri vaxandi fátækt í landinu. Það væri vaxandi ákall eftir aðstoð og sá hópur sem ætti sér engrar undankomu auðið væru öryrkjar, þeir sem eru á berstrípuðum almannatryggingabótum. Og hvað skyldi nú ríkisstjórnin og stjórnvöld undanfarinna kjörtímabila og undanfarinna ára gera fyrir þetta fólk til að raunverulega aðstoða það að koma sér út úr þeirri fátæktargildru? Ekki nokkurn skapaðan hræranlegan hlut. Það er settur einn og einn plástur hingað og þangað og þetta er klætt í einhvern fallegan kjól sem skilar sér í rauninni takmarkað til örfárra, og jafnvel ekki neitt til annarra.

Flokkur fólksins hefur mælt hér ítrekað fyrir frumvörpum um að gefa öryrkjum tækifæri á því að bjarga sér sjálf og fara út á vinnumarkaðinn án skerðinga í ákveðinn tíma. Við höfum gögn frá öðrum löndum sem við berum okkur saman við þar sem berlega kemur í ljós, t.d. í Svíþjóð, að þeir öryrkjar sem nýttu sér þetta tækifæri og treystu sér til að leita fyrir sér á vinnumarkaði skiluðu sér í 32% tilvika ekki aftur inn í almannatryggingakerfi landsins. Ég velti fyrir mér hvaða óútskýranlegi máttur það er sem gerir það að verkum að stjórnvöld, sem eru að tala um að allir eigi að fá jöfn tækifæri og stjórnvöld sem eru að tala um og viðurkenna að það sé ákveðinn hópur sem á um sárt að binda — ég skil ekki hvers vegna ekki er hægt að stíga út fyrir rammann. Ég skil ekki hvers vegna ekki er hægt að gefa þessu fólki kost á því að bjarga sér sjálft. Hvers vegna er verið að skerða fólk í sárri fátækt og koma í veg fyrir það að það geti reynt fyrir sér á vinnumarkaði? Hér er oft látið líta út fyrir að með því að skerða ekki fólk á vinnumarkaði en greiða því almannatryggingar þá værum við að mismuna, þá værum við að mismuna með því að þeir sem væru að vinna væru enn þá að fá almannatryggingagreiðslur en í raun og veru væru einnig á vinnumarkaði. Að sjálfsögðu er þak á þessu. Að sjálfsögðu hefur ríkisstjórnin löngu sett á sig belti og axlabönd til að koma í veg fyrir að nokkur sem þarf að nýta sér þetta kerfi geti hagnast á því og að sjálfsögðu munu einstaklingarnir greiða tekjuskatta af sínum launum. Það liggur á borðinu fyrir alla sem vilja sjá að þetta er hagur fyrir alla, allt samfélagið. Þetta er hagur fyrir okkur öll, hvað þá ef þeir sem treystu sér til að reyna fyrir sér á vinnumarkaði myndu skila sömu niðurstöðu og við sjáum bæði í Hollandi og í Svíþjóð sem ég nefndi hér áðan sérstaklega, 32% öryrkja skiluðu sér ekki aftur inn í almannatryggingakerfið.

Það var furðulegt að hlusta á að verið væri að fórna höndum yfir því hvað það væri mikið nýgengi örorku hérna þegar ég var að koma hérna inn á þingið fyrst, alveg ótrúlegt nýgengi örorku, en að það sé verið að gera eitthvað í því að koma í veg fyrir þessa áframhaldandi þróun, nei, ég ætla ekki að segja að svo sé. Ég ætla ekki að samþykkja það að þær breytingar sem er verið að básúna hér um, sem ég veit ekki hvenær koma til framkvæmda en er áætlað að verði í vor, breytingar á almannatryggingakerfinu hvað öryrkjana varðar, ég ætla ekki að leyfa mér að vona það einu sinni að það sé til hagsbóta fyrir öryrkja vegna þess að þetta er hið svokallaða starfsgetumat. Við höfum fengið að sjá það svart á hvítu, bæði frá Danmörku og Bretlandi, hvaða áhrif það hefur haft á þennan þjóðfélagshóp. Ég veit að meðal öryrkja er mikill kvíði fyrir því hvað þetta muni raunverulega leiða af sér fyrir þá. Er ég 70% öryrki? Á ég sem sagt að vinna 30%? Munu þá almannatryggingarnar greiða mér bara 70% af þessari fátækt sem ég er hnepptur í í þeirra skjóli? Mun ég þá kannski bara fá 70% af almannatryggingunum af því að ég á að vera bær um það að geta farið út og unnið 30%? Þetta eru spurningarnar og eðlilega er spurningin líka: Hvar get ég fengið þessa vinnu, hver er búinn að undirbúa garðinn? Hvar á ég að fá vinnu? Hver vill mig í vinnu, 30% öryrkja? Auðvitað eru þetta spurningar sem á að svara og stjórnvöld eru skyldug til að svara, því þetta eru áhyggjurnar sem þessi sárfátækasti þjóðfélagshópur Íslands er að spyrja sig og býr við. Það er okkur til ævarandi skammar að tala um að setja hluti áfram í nefnd og spjall og spjall og nefnd þegar það er svart á hvítu hver raunveruleg staða þúsunda fjölskyldna í landinu er: Sárafátækt. Þau fá ekkert fleiri kartöflur á diskinn eða fleiri bita í pottinn þó svo að við séum að tala um það hvernig raunveruleg staða er. Það eina sem getur bætt þeirra stöðu er að gera eitthvað róttækt í málinu. Það er að stíga inn í málið og ganga hreint til verks.

Það var athyglisvert að jafnaðarmannaflokkur Íslands, hin frábæra Samfylking, sem hefur nú gjarnan viljað skrifa greinar upp úr stefnu Flokks fólksins í hinum ýmsu málum, skuli loksins vera skriðinn upp úr holunni og segi náttúrlega einfaldlega að þau gefi lítið fyrir okkar málatilbúnað og okkar málefni hvað lýtur að því að útrýma fátækt og hvað lýtur að því að koma á raunverulegum jöfnuði og hjálp fyrir fátækasta fólkið í landinu. Það var athyglisvert. Það var athyglisvert að heyra hér að nei, þau eru ekki með því að laga þetta almannatryggingakerfi. Nei, þau eru ekki með 400.000 kr. lágmarksframfærslu skatta- og skerðingarlaust. Nei, þau eru ekki til í að færa persónuafsláttinn frá hinum ríku til hinna fátæku. Nei, þau eru ekki til í það. Þetta er grímulaus jafnaðarmannastefna þeirra. Það er þó ágætt að það er þá komið upp á yfirborðið loksins, enda líka einn af fjórflokknum. Í því kerfi sem við erum að bögglast í dag og hefur fengið að vera við lýði er það gjörsamlega á þeirra ábyrgð eins og annarra sem tilheyra þessum fjórflokki. Þau hafa haft sín tækifæri eins og allir þessir stjórnmálaflokkar hér. Þau hafa sannarlega haft sín tækifæri til þess að breyta stöðunni og gera öllum í landinu kleift að búa hér með þokkalegri sæmd.

Hér er fátækt fólk ekki að biðja um eitthvað umfram það sem lýtur að nauðþurftum. Ég hef aldrei hitt einn einasta einstakling sem er haldið hér í sárri fátækt sem biður um það að fá að skreppa til Tene einu sinni á ári og sóla á sér tærnar, aldrei. Þau biðja um að hafa fæði, klæði, húsnæði og hafa ráð á því að komast í heilbrigðisþjónustu. Þetta eru kröfurnar sem fátækasta fólk landsins hefur. Hvernig er þeim svarað? Með einu á kjaftinn, virðulegi forseti. Þannig eru svörin: Halt þú áfram að hokra því að hér er enginn sem ætlar að koma í veg fyrir það. Skilaboðin eru skýr og að hugsa sér að það skuli bitna á bláfátækum börnum okkar, að hugsa sér að geta horft upp á að börn getið ekki farið í tónlistarnám, að börn geti ekki stundað íþróttir, að börn geti ekki tekið þátt í samfélaginu út af fátækt foreldra. Ég fyrirlít svona stjórnmál, ég fyrirlít þau af öllu hjarta og þau eru til ævarandi skammar fyrir land og þjóð.

###

Virðulegi forseti. Þegar Flokkur fólksins var stofnaður 2016 þá var það eftir að ég hafði fengið að líta skýrslu UNICEF á Íslandi sem sýndi fram á að 9,1% íslenskra barna liði hér mismikinn skort. Ef við tækjum lægsta mögulega samnefnara af skýrslum sem hafa komið út að undanförnu þá er þessi tala núna á bilinu 13,1–15% eins og kemur reyndar fram í skýrslunni. Ef það er raunverulegt að fátækt íslenskra barna hafi vaxið úr 9,1%, og við tökum lægsta samnefnara, í 13,1%, þá hefur fátækt íslenskra barna vaxið um 44% í tíð þessarar ríkisstjórnar. Hversu mikið þurfum við að vera með skýrslur og tölur á blaði til að grípa inn í og hreinlega lyfta þessu fólki upp úr fátækt og draga það úr röðum fyrir framan matargjafastofnanir að biðja þar um ölmusu?

Ég bara verð að segja það, virðulegi forseti, mig langar líka að nefna þetta þriðja skattþrep sem svo gjarnan hefur verið nefnt hér, ég er að njóta þess líka. Þetta þriðja skattþrep sem mikið var básúnað um og nýtist best fátæku fólki nýtist mér og öllu hátekjufólki líka. Hefði ekki verið nær í rauninni að einskorða þetta þriðja þrep við þá sem væru undir fátæktarmörkum?

###

Virðulegi forseti. Ég þakka hæstv. forsætisráðherra Katrínu Jakobsdóttur fyrir hennar flutning á þessari skýrslu um fátækt, stöðu fátækra á Íslandi. Ég heyri að hér er talað um hvað það kostar að lyfta fátæku fólki upp fyrir fátæktarmörk, eða a.m.k. upp að þeim vendipunkti. Þannig að það sem mér liggur á hjarta — þar sem ég heyri að ráðherrann er að tala um enn fleiri stýrihópa og að bíða í einhver tvö ár eftir að fá niðurstöðu úr þeim þá velti ég því óneitanlega fyrir mér hvort það sé í raun og veru ekkert á kortinu nú þegar til þess að koma með fjármagn inn í hóp fátæks fólk til að lyfta því upp úr fátæktinni.

Í fyrsta lagi velti ég því fyrir mér hversu lengi hæstv. forsætisráðherra telur eðlilegt að láta þetta fólk bíða eftir réttlætinu.

Í öðru lagi langar mig að minnast á það að Flokkur fólksins hefur ítrekað mælt fyrir frumvarpi til laga um staðgreiðslu við innborgun í lífeyrissjóði sem gæfi ríkissjóði 70 milljarða kr. á ári sem væri með glöðu geði hægt að setja nákvæmlega í fátækasta fólkið í landinu, öryrkja sem aðra, og útrýma þessum endalausu skerðingum og ótrúlegri skattlagningu á fátækt.

Að lokum langar mig að spyrja hæstv. ráðherra hvernig henni líst á frumvarp Flokks fólksins um 400.000 kr. lágmarksframfærslu skatta- og skerðingarlaust sem flokkurinn hefur jú þegar fjármagnað.

###

Virðulegi forseti. Við stöndum víst á ákveðnum tímamótum. Ég myndi segja um þau tíðindi sem við höfum verið að ræða hér í þinginu í morgun, núna í fundarstjórn forseta og það sem af er störfum þingsins, að við stöndum á ákveðnum krossgötum. Við stöndum á sögulegum stjórnmálalegum krossgötum þar sem fjármálaráðherra hefur stigið fram — og ég segi það af virðingu. Honum var ekki hrint fyrir björgin, hann var ekki þvingaður í það og hann heyktist ekki við og hékk ekki á embættinu eins og hundur á roði, eins og við höfum oftar en ekki upplifað hér, heldur sagði hann af sér embætti. Mér finnst í rauninni að hann sé að sýna hér ákveðið fordæmi.

Með þá stjórnmálafræðimenntun sem ég hef finnst mér í rauninni mjög spennandi að hugsa: Hver er þessi leikur? Hvert er ríkisstjórnin að stefna? Hvert stefnir Sjálfstæðisflokkurinn? Og hefur Bjarni Benediktsson, hæstv. fjármálaráðherra, í rauninni komið með blaðamannafund hálfellefu í morgun og, að mér skilst,  hér í þingsal  hafi bara ekki nokkur einasti maður vitað af þessu? Bjarni er búinn að vita af þessu í dálítinn tíma og þetta er gert að vel ígrunduðu máli. Hann sýnir hér fordæmi sem ég held að verði ansi erfitt fyrir hæstv. matvælaráðherra að standast, ef álit umboðsmanns fellur í þá átt að hún hafi brotið stjórnsýslulög, meðalhóf og fleiri reglur stjórnsýslulaga þegar hún steig harkalega inn í hvalveiðarnar sem áttu að hefjast hér fyrr í sumar og lagði bann á þær daginn áður en skipin lögðu úr höfn. Og það er algjörlega burt séð frá því hvað okkur finnst um hvalveiðar eða ekki hvalveiðar.

Hér eru ákveðin tímamót, stjórnunarleg og stjórnmálafræðileg tímamót að verða sem mér finnst vert að ígrunda og skoða. Við erum hér að nálgast það sem við höfum meira séð í löndunum í kringum okkur þar sem ráðherrar axla ábyrgð og stíga til hliðar þegar þeim finnst ástæða til.   Hæstv. ráðherra Bjarni Benediktsson sagði að völdum fylgdi ábyrgð og að hann væri að axla þá ábyrgð. Ég segi bara: Áfram veginn: Ég vona að þetta fordæmi sé nákvæmlega eins og ég  les í það, að við eigum eftir að sjá þessa hluti gerast, algerlega skilyrðislaust  þegar vitað er að ráðherrar hafi farið á svig við lög.

###

Frú forseti. Ég þakka hv. þm. Óla Birni Kárasyni fyrir síðara andsvar. Afskaplega sem honum var mikið niðri fyrir. En það kemur mér svo sem ekkert á óvart að fá aðra eins hrákaslummu hérna í andlitið á manni  eins og frá hv. þingmanni, enda í takti við það sem hans stjórnmálaflokkur er að boða. Að ætla að gera lítið úr 100 milljörðum kr. árlega inn í ríkissjóð og hvaða hagsmuni það myndi í rauninni geta verndað hjá íslenskum almenningi sem millitekjufólki — ég á ekki eitt einasta orð. Mér er í rauninni algerlega misboðið með þennan málflutning; að tala um að þetta sé árás. Og ég  stend hér sem formaður Flokks fólksins, stolt af því að vilja verja lífeyrisréttindi þannig að fólk fái að njóta þess á meðan það er enn þá við þokkalega fulla heilsu. Ég veit  ekki betur  en að það kæmi  öllum betur.

Og 50 millj. kr. eftir 40 ár með 3,5%  skylduávöxtun lífeyrissjóðanna? Mér er svo gjörsamlega misboðið vegna þess að það er ekki nokkur einasti maður sem fær að njóta þeirra lífeyrisréttinda sem mönnum var talin trú um að þeir væru að byggja upp með því að vera skylduþvingaðir til að greiða hér í lífeyrissjóði án þess í rauninni að hafa nokkurt val um það hvert þeirra eigin launatekjur væru settar. Hvað væru margir búnir að ávaxta peninga sína mun betur  en í lífeyrissjóðskerfinu, sem á margan hátt er eitthvað það andstyggilegasta sem við höfum séð. Og það er ekki einu sinni svo að þessi ágæti Sjálfstæðisflokkur  tali um hvernig væri hægt að laga það eins og með gegnumstreymi eða öðru slíku þannig  að fólk myndi raunverulega njóta þess að hafa verið lögþvingað til að greiða í þessa sjóði. Íslenskur almenningur á skilið að fá þessa hátt í 100 milljarða á ári beint inn í ríkissjóð til þess að taka utan um þjóðfélagið árlega til viðbótar við það sem nú er gert, enda veitir ekki af á þeirri vargöld sem hér ríkir í boði þessarar auðvaldsríkisstjórnar.

###

Frú forseti. Ég þakka hv. þm. Óla Birni Kárasyni fyrir andsvarið. Hvaða áhrif hefur það á launafólk? Það hlýtur náttúrlega að vera háð því hvað launafólk hefur í tekjur.  Mér skildist að hv. þingmaður væri að tala um meðallaunafólk, þá sem væru með svona meðallaun. Þau áhrif eru í rauninni engin.  Það hlýtur algerlega að liggja í því hvernig gengur að ávaxta fjármunina. Ég veit ekki betur en að það hafi tapast og gufað upp 600 milljarðar í  einhverju bríaríi hjá lífeyrissjóðunum hérna eftir hrun. Ég veit ekki betur en að árið 2000 hafi eignir lífeyrissjóðanna numið um 80% af vergri landsframleiðslu en árið 2022 var hlutfallið komið upp í 180%. Og ég veit ekki betur en að meðaljónarnir núna, með þessu kerfi sem hv. þingmaður er hér að mæra, skilji ekkert í því hvers vegna í ósköpunum  þeir eru að lepja dauðann úr skel og hvað þeir hafa verið að gera allan þennan tíma þegar þeim var talin trú um að með því að greiða lögþvingað í lífeyrissjóði þá væru þeir að skapa sér einhverja betri lífsafkomu til efri áranna. Það sem þessi þingsályktunartillaga felur í sér er grundvallarbreyting fyrir ríkissjóð án þess að hækka skatta til að taka utan um þá sem við í Flokki fólksins teljum að þurfi nauðsynlega á aðstoð að halda.

Fyrst ég er ekki alveg búin ætla ég að bæta því við fyrir hv. þingmann: Hver einasti einstaklingur sem ég hef talað við hefði frekar viljað greiða skattinn sinn við innborgun í lífeyrissjóðina en við útborgun. Ég spyr hv. þingmann á móti: Hefurðu spurt einhvern meðallaunamann um það hvort hann hefði ekki frekar viljað vera laus við skattgreiðsluna þegar hann var að fá þessa hungurlús sína út úr lífeyrissjóðunum?

###

Frú forseti. Ég mæli hér fyrir þingsályktunartillaga um staðgreiðslu við innborgun í lífeyrissjóði, í fimmta sinn. Með mér á þingsályktunartillögunni er gjörvallur þingflokkur Flokks fólksins, Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson.

Það skal tekið fram að öllum þingmönnum sem ráðherrum var boðið að gerast meðflutningsmenn á þessari tillögu en enginn þáði það.

Þingsályktunartillagan hljóðar svo:

„Alþingi ályktar að fela fjármála- og efnahagsráðherra að leggja fram lagafrumvarp fyrir lok ársins 2024 þess efnis að staðgreiðsla skatta fari fram við innborgun í lífeyrissjóð en ekki við útgreiðslu lífeyrissparnaðar. Þeim fjármunum sem breytingin skilar ríkissjóði skuli varið í þágu aukinnar velferðar.“

Tillagan er nú endurflutt óbreytt eins og ég segi og það í fimmta sinn en eðli málsins samkvæmt hefur hún ekki náð fram að ganga til þessa.   Á síðustu árum hafa eignir lífeyrissjóðanna stóraukist og námu um 6.950 milljörðum kr. í lok júní 2023 samkvæmt upplýsingum á vef Seðlabanka Íslands. Inngreiðslur í samtryggingarsjóði eru um 290 milljarðar kr. á ári. Árið 2000 námu eignir lífeyrissjóðanna um 80% af vergri landsframleiðslu en árið 2022 var hlutfallið komið í hvorki meira né minna en 180% samkvæmt hagtölum lífeyrissjóða sem birtast á vef Landssamtaka lífeyrissjóða, lífeyrismál.is.

Það er áhyggjuefni hve mikil umsvif lífeyrissjóða eru í íslensku viðskiptalífi. Stjórnir þeirra eru skipaðar fulltrúum verkalýðsfélaga og atvinnulífsins sem síðan skipa stjórnarmenn til að sitja fyrir hönd sjóðanna í stjórnum fyrirtækja sem sjóðirnir eiga hlut í. Þannig eru tengslin á milli eigenda fjármagnsins (sjóðfélaga) og þeirra sem annast fjárreiður lífeyrissjóða lítil sem engin. Útkoman er sú að stór hluti íslenskra fyrirtækja er í eigu óvirkra aðila sem starfa samkvæmt lögbundinni ávöxtunarkröfu en ekki vilja sjóðfélaga sjálfra. Undanfarin ár hafa lífeyrissjóðir sætt gagnrýni fyrir að fjárfesta í áhættusömum fyrirtækjum, greiða stjórnarmönnum ofurlaun og styðja viðskipti sem sjóðfélögum blöskrar hreinlega. Með því að greiða skatta af iðgjöldum við innlögn í lífeyrissjóði má sporna við því að lífeyrissjóðir verði óeðlilega stórir miðað við stærð hagkerfisins.

Fjármuni skortir til að ráðast í nauðsynlegar úrbætur á íslenska velferðarkerfinu. Heilbrigðiskerfið stendur á brauðfótum, bætur almannatrygginga duga ekki til framfærslu og bilið milli hinna ríku og hinna fátæku eykst ár frá ári. Því er nauðsynlegt að auka tekjur ríkissjóðs og nýta þær í þágu fólksins. Skattlagning við innlögn í lífeyrissjóð í stað útgreiðslu er sársaukalaus leið til að stórauka tekjur ríkissjóðs og gerir okkur kleift að styrkja velferðarkerfið án þess að skerða ráðstöfunartekjur almennings.

Samkvæmt gildandi fyrirkomulagi eru iðgjöld í lífeyrissjóði og mótframlög vinnuveitenda ekki skattlögð. Þess í stað eru greiðslur úr lífeyrissjóðum til lífeyrisþega skattlagðar. Þannig er skattlagningu þeirra fjármuna sem mynda stofn lífeyrissparnaðar frestað þar til kemur að útgreiðslu þeirra. Ávöxtun lífeyris er ekki áhættulaus og hefur borið við að lífeyrissjóðir skili verulegu tapi. Með þingsályktunartillögu þessari er lagt til að ríkissjóður sæki skatttekjurnar strax í upphafi og geti því ráðstafað þeim á eigin forsendum í stað þess að treysta lífeyrissjóðum alfarið til að ávaxta allt þetta fé.

Eðli málsins samkvæmt lækkar það fjármagn sem streymir inn í lífeyrissjóðina um það sem nemur staðgreiðslunni verði breytingin að veruleika. Á móti kemur að ekki greiðist skattur þegar sá sparnaður er leystur út og því hefur breytingin ekki í för með sér hlutfallslega rýrnun á ávöxtun lífeyrissjóða.

Miðað við greiðslur í lífeyrissjóði á árinu 2022 og 36% skatt myndi staðgreiðsla við innborgun skila ríkissjóði og sveitarfélögum samtals rúmum 100 milljörðum kr. árlega. Samþykkt þessarar tillögu myndi því veita þjóðinni einstakt tækifæri til úrbóta. Það er þörf á aukinni fjárfestingu í velferð og því er brýnt að ríkið nýti auknar tekjur vegna staðgreiðslu við innborgun í þágu þeirra sem mest þurfa á aðstoð að halda. Efla þarf rekstur heilbrigðiskerfisins og fjölga dvalar- og hjúkrunarrýmum. Átaks er þörf til að auðvelda atvinnuþátttöku öryrkja. Það myndi leiða til þess að fleiri kæmust aftur inn á vinnumarkað og skiluðu ríkissjóði enn auknum skatttekjum. Draga þarf úr skattbyrði láglaunafólks og lífeyrisþega og auka ráðstöfunartekjur þeirra. Þá myndu líkurnar minnka á að fólk þyrfti að fjármagna neyslu með skuldsetningu og festist í fátæktargildru. Grundvallarforsenda þessarar tillögu er að auknir fjármunir hins opinbera verði nýttir í þágu fólksins.

Ég vil taka það fram að ég hef frá því að ég kom á Alþingi Íslendinga og varð kjörinn fulltrúi fyrir fólkið í landinu, til að vinna fyrir fólkið í landinu eins og við gerum í Flokki fólksins af hug og hjarta, talað við hundruð einstaklinga sem eiga uppsafnaðan lífeyrissjóð eftir starfsævi sína og hafa ekki greitt staðgreiðslu við innborgun í sjóðina. Ég hef spurt að þessu einmitt: Hvort telur þú farsælla að afnema skerðingar og hætta að skattleggja fátækt fólk, koma lágmarksframfærslu upp í 400.000 kr. eins og nú er forgangsmál Flokks fólksins, það var þingsályktunartillaga sem ég mælti fyrir í gær, hvort viltu það og greiða staðgreiðsluna strax og fá í rauninni peningana þína útborgaða þegar þú þarft á þeim að halda, ert kominn á eftirlaun eða hefur jafnvel lent í slysum og hrakningum og þarft þá að nýta lífeyrissjóðinn — hvort telur þú farsælla að greiða skattinn strax eða láta lífeyrissjóðinn ávaxta þessa peninga og þú greiðir skattinn af útborguninni þegar kemur að þeirri útgreiðslu? Það voru ekki bara 90% eða 95%, það voru 100% allir á því að þeir vildu frekar vera búnir að greiða staðgreiðsluna, eins og allir aðrir í samfélaginu gera reyndar, hvort sem þeir eru launþegar eða fyrirtæki. Við þurfum að standa skil á okkar sköttum og skyldum mánaðarlega, alltaf. Við búum við staðgreiðslukerfi en lífeyrissjóðir hafa fengið undanþágureglu frá þeirri staðgreiðslu. Þannig hafa þeir fengið að halda eftir í sínu risaveldi, peningaveldi með tæplega 7.000 milljarða kr. til að ávaxta, og tekið í rauninni þessa peninga, staðgreiðsluna okkar, til sín líka sem annars kæmu til okkar í okkar sameiginlegu sjóði. Það myndi um leið, eins og kemur fram í þessari þingsályktunartillögu, hjálpa og styðja við þá sem bágast standa í samfélaginu og styrkja þær stoðir velferðar sem Flokkur fólksins berst fyrir og vill styrkja.

Ég verð að segja það, frú forseti, ég átta mig engan veginn á því hvers vegna í ósköpunum við sækjum ekki þetta fé, ég bara átta mig engan veginn á því. Ég skil ekki hvernig stendur á því. Hérna megin erum við að selja banka eins og það hefur gengið þokkalega fyrir sig eða hitt þó heldur, erum að taka inn einskiptisfjármuni í ríkissjóð þar sem hæstv. fjármálaráðherra er óþreytandi að tala um hversu vel það fjármagn nýtist og hversu frábært það sé að fá þarna inn t.d. 53 milljarða kr. eingreiðslu. Þetta er einskiptisaðgerð, við erum ekki að fá þessa peninga árlega. Við erum að selja frá okkur gullgæsina. Við erum að selja frá okkur bankana sem eru að skila okkur alveg ómældum og ótrúlegum arði inn í ríkissjóð, enda eru þeir að mergsjúga samfélagið eins og við vitum og græða á tá og fingri á því hræðilega ástandi sem okurvextirnir og verðbólgan eru að skapa í samfélaginu. Hvers vegna í ósköpunum skyldum við ekki einfaldlega afnema þessa undanþágureglu og helst strax í gær eða fyrir þessum fimm árum þegar við byrjuðum í Flokki fólksins að mæla fyrir þessari þingsályktunartillögu? Ég næ ekki utan um það hvers vegna þessu er ekki fylgt eftir. Ég næ ekki utan um það hvers vegna við viljum ekki taka inn tugi milljarða á hverju einasta ári í staðgreiðslu frá sjóðunum.

Þeir sem hafa verið að mæla þessu í mót segja: Þið eruð í rauninni með þessu að koma í veg fyrir það að einstaklingar sem eru að borga í lífeyrissjóðina geti ávaxtað fé sitt þar til kemur að útgreiðslu. Á móti kemur að þessir einstaklingar hafa aldrei verið spurðir að því hvort þeir vilji heldur greiða við innborgun eða útborgun, hvort þeir treysti fullkomlega lífeyrissjóðunum yfir höfuð til að ávaxta peningana sína eða ekki. Þeir eru ekki spurðir að þessu, þeir eru ekki spurðir einu sinni að þessu. En staðreyndin er sú, sem er nú sorglegi þátturinn í öllu saman, að það eru ansi margir og allt of margir sem hafa dáið áður en kemur að því að fá að nýta sér það fjármagn sem þeir hafa greitt inn í lífeyrissjóðakerfið.

Ég tala í rauninni fyrir munn þeirra sem eru ellilífeyrisþegar og eiga mjög erfitt fjárhagslega sem hafa sagt það skilyrðislaust að það myndi koma sér betur fyrir þau að þurfa ekki að greiða 34–36% staðgreiðslu við útborgun af sínu fé heldur vildu þau fá útborgunina og hafa greitt staðgreiðslu af henni þegar þau voru ung og frísk og höfðu meira bolmagn til þess og gátu aflað sér frekari tekna, höfðu tækifæri til þess þá frekar en þegar maður er kominn á eftirlaun eða er orðinn öryrki eða hefur fatlast eftir slys. Allir sem ég hef talað við segja skilyrðislaust að þeir vilji afnema skerðingar, vilji fá að lifa með reisn og hafa lágmarksframfærslu þannig að fólk geti náð endum saman og lifað sómasamlegu lífi. Flokkur fólksins er ekki einungis flokkurinn sem segir fólkið fyrst, svo allt hitt. Við segjum líka: Það eru grundvallarmannréttindi og það er skylda allra stjórnvalda að sjá til þess að þegnunum séu tryggð grundvallarmannréttindi, fæði, klæði og húsnæði.

Hér erum við með sjóði sem eru að springa af peningum og við þá sem halda því fram að þetta myndi draga úr og fyrir rest eyðileggja sjóðakerfið segi ég einfaldlega: Dettur nokkrum í hug að fólk hætti að borga í lífeyrissjóði? Ég veit ekki betur en að okkur sé að fjölga, alveg ótrúlega hratt, og hér séu mörgum sinnum fleiri vinnandi hendur heldur en við höfum nokkurn tíma haft áður. Ég veit ekki betur en að þessar vinnandi hendur og nýjar kynslóðir haldi áfram að greiða í lífeyrissjóði. Ég get engan veginn áttað mig á því hvernig allir þessir 7.000 milljarðar ættu mögulega bara að gufa upp einhvers staðar á ferlinu, eins og við séum bara ekki endurnýjast að einu eða neinu leyti eða fá fleiri hendur sem leggja hönd á plóg á vinnumarkaðnum. Þannig að það er bara galið, það er bara fáránlegt. Það er eins og með þetta, græðgin er svo mikil að það er víst aldrei nóg af peningum þarna og yfirbyggingin á þessu lífeyrissjóðakerfi er komin langt yfir 20 milljarða kr. á ári og það þykir allt í lagi. Það þykir í lagi að vera með óráðsíu og yfirbyggingu í þessu sjóðakerfi fyrir yfir 20 milljarða kr. á ári en það þykir rosalega slæmt að vera með staðgreiðslu við innborgun í lífeyrissjóðina.

Þessi þingsályktunartillaga er frábær að mati Flokks fólksins og allra þeirra sem ég hef talað við fyrir utan þing, algerlega gjörsamlega frábær. Ef það væri raunverulegur vilji til þess að sækja fjármuni þangað sem þeir eru fyrir og forgangsraða þeim fyrir fólkið fyrst þá er þessi tillaga gullið tækifæri til þess. Ég segi ekkert annað en að það hefur eiginlega komið mér mjög á óvart hvað þessi þingsályktunartillaga hefur í rauninni notið lítillar jákvæðni. Hins vegar man ég það að hér á árum áður hafði sá góði og ágæti flokkur, Sjálfstæðisflokkurinn, þessar hugmyndir á einhverjum tímapunkti. Einhvern veginn hafa þeir beygt frá því, ég veit ekki alveg út af hverju. Flokkur fólksins er að leggja hér til ýmsar breytingar án þess að vera með skattahækkanir, án þess að boða auknar álögur á þegnana heldur viljum við sækja fjármuni þangað sem þeir eru fyrir og því skora ég á Sjálfstæðisflokkinn sem og alla aðra að taka utan um þingsályktunartillöguna og sækja þessa auðfengnu fjármuni. Okkur er í lófa lagið að gera það.

###

Frú forseti. Ég þakka hv. þm. Birni Leví Gunnarssyni fyrir síðara andsvar. Hann vísar hér í 62. gr. almannatryggingalaga, fyrrverandi 69. gr., og segir að við ættum nú kannski að fylgja betur gildandi lögum í landinu en hv. þingmaður veit mætavel að þessi grein hefur verið þverbrotin alla tíð. Það hefur í engu verið tryggt að henni sé framfylgt. Kjaragliðnunin og launabilið hefur vaxið jafnt og þétt í boði stjórnvalda. Það sem þessi þingsályktunartillaga okkar er að gera er þó að reyna að tryggja lágmarksgrunnframfærslu þrátt fyrir öll þessi lögbrot sem eru framin á þessum þjóðfélagshópi. Ég veit eiginlega ekki hvernig við eigum að fara að því öðruvísi. Ef þessum lögum hefði t.d. verið fylgt, þessari 62. gr. núverandi, fyrrverandi 69. gr. almannatryggingalaga, þá væri fólk sennilega að fá útborgað um 400.000 kr. á mánuði, það er ekkert flóknara en það, alveg eins og ef vísitölu hefði verið fylgt með persónuafsláttinn sem hefur ekki heldur verið látinn fylgja vísitölu. Það hefur í rauninni lítið verið gert frá hruni til þess að leiðrétta og bæta kjör þessa þjóðfélagshóps sem höllustum fæti stendur í samfélaginu. En ég efast ekkert um að ef þetta mál kæmi, ef svo furðulega vildi til að það kæmi til atkvæðagreiðslu, þá efast ég ekkert um að vinir okkar í Pírötum myndu styðja málið. Ég efast ekkert um það. Ég hefði samt sem áður viljað sjá einhvern með okkur á málinu. Það hefði óneitanlega glatt mig rosalega mikið.

###

Frú forseti. Ég þakka hv. þm. Birni Leví Gunnarssyni fyrir andsvarið. Hv. þingmaður veit það jafn vel og ég að fæst af okkar málum koma hingað inn í sal til atkvæðagreiðslu. Hv. þingmaður ætti líka að vita að þegar einhver flokkur gerir eitthvert frumvarp eða þingsályktunartillögu sem er ekki 100% alveg eins og viðkomandi vildi hafa hana erum við samt sem áður í prinsippinu oft með engu að síður til að sýna ákveðinn stuðning og samhygð. Í þessu tilviki finnst mér þessi þingsályktunartillaga ekki vera bara hvað sem er. Við erum að tala um lágmarksframfærslu fyrir fátækasta fólkið í landinu. Þetta er forgangsmál Flokks fólksins. Þetta er fyrsta þingmál Flokks fólksins á þessu löggjafarþingi sem við erum að mæla fyrir. Mér finnst þetta vera grundvallarmál fyrir fátækasta fólkið í landinu. Ég ætla ekkert að efast um að hv. þingmaður og Píratar, eins og þeir hafa venjulega sýnt, séu viljugir til þess að hjálpa þeim sem eiga bágt. Þess vegna hefði mér þótt enn vænna um að finna stuðninginn. Eins og hv. þingmaður veit er alltaf betra að hafa stuðninginn. Þó að við orðum ályktanir okkar og frumvörp ekki nákvæmlega eins og næsti þingflokkur vildi hafa það er gott að finna stuðninginn. Það hvetur okkur frekar til dáða heldur en hitt, að finna það að við erum ein einhvers staðar úti á rúmsjó að reyna að róa í land að einhverju sem öllum virðist vera sama um. Þannig upplifir maður það þegar enginn einasti þingmaður sér ástæðu til þess að koma hér á 400.000 kr. skatta- og skerðingarlaust, sér í lagi þegar það mun ekki kostað ríkissjóð eina einustu krónu.

###

Virðulegi forseti. Ég mæli fyrir þingsályktunartillögu um skattleysi launatekna undir 400.000 kr. á mánuði skatta- og skerðingarlaust — algerlega skatta- og skerðingarlaust. Með mér á þessu frumvarpi er gjörvallur þingflokkur Flokks fólksins, hv. þm. Ásthildur Lóa Þórsdóttir, Eyjólfur Ármannsson, Guðmundur Ingi Kristinsson, Jakob Frímann Magnússon og Tómas A. Tómasson.

Það skal tekið fram að rétt áður en þingið hófst voru send út boð til allra þingmanna, flokka og ráðherra um meðflutning á þessu máli. Það er skemmst frá því að segja að það er enginn þingmaður á málinu með Flokki fólksins. Það sér enginn stjórnmálaflokkur eða þingmaður ástæðu til þess að berjast fyrir 400.000 kr. skatta- og skerðingarlaust. Það er í hróplegu ósamræmi í raun og veru, virðulegi forseti, við þann fagurgala sem heyrist hér úr sumum hornum þessa dagana.

Snúum okkur að þingsályktunartillögunni. Áratuginn sem leið dafnaði íslenskur efnahagur. Fjárhagsstaða íslenska ríkisins batnaði statt og stöðugt frá hruni og verðlag hélst hér nokkuð stöðugt. Launaþróun var einnig jákvæð. Þrátt fyrir þann árangur skilaði ábatinn sér ekki til allra. Svo kom heimsfaraldur kórónuveiru og fjöldi fólks missti vinnuna. Dregið hefur úr atvinnuleysi frá hápunkti heimsfaraldurs en á móti hefur verðbólga aukist verulega og stýrivextir hafa ekki verið hærri síðan árið 2009, árið eftir hrun. Regluleg útgjöld fólks hafa aukist, húsnæðisverð hefur hækkað til muna á skömmum tíma og þegar verðlag hækkar þá bitnar það óumdeilanlega verst á þeim sem minnst eiga. Það bitnar verst á fátæku fólki, þeim hópi sem munar um hverja einustu krónu í sínum útgjöldum. Á tímum sem þessum er nauðsynlegt að standa vörð um þá sem hafa minnst á milli handanna. Við megum ekki ítrekað skilja fátækt fólk eftir hjá garði svo að það eigi ekki fyrir sárustu nauðþurftum.

Ég ætla ekki að tala meira um þessa greinargerð. Ég ætla heldur að snúa mér að staðreyndunum í samfélaginu, hvernig raunveruleg staða fátækra er í samfélaginu í dag. Það hefur komið í ljós, nú síðast í skýrslu sem gefin var út af Hjálparstofnun kirkjunnar, að það er stórkostleg aukning hjálparkalla til Hjálparstofnunarinnar um aðstoð vegna fátæktar í okkar ríka landi. Það er einn þjóðfélagshópur sem situr þar algerlega eftir og það virðist ekki vera nokkur lífsins leið, alveg sama hvaða ríkisstjórn situr hér við stjórnvölinn, það er ekki nokkur leið að koma til móts við öryrkja í þessu landi. Þetta er sá þjóðfélagshópur sem á ekki val. Hann á í flestum tilvikum ekki val um að drýgja tekjur sínar eða vinna vegna þess að hann er líkamlega eða andlega ekki með getu til þess. Og hvað gerir íslenska velferðarsamfélagið fyrir þessa einstaklinga? Jú, múrar þá enn þá betur inni í fátæktargildrunni.

Flokkur fólksins hefur ítrekað mælt fyrir frumvarpi um að gefa þeim einstaklingum sem mögulega treysta sér til tækifæri til að fara út á vinnumarkaðinn og vinna skerðingarlaust í tvö ár. Við erum með skýrslu og gögn frá öðrum löndum sem þetta hafa reynt sem sýnir fram á það að stór hluti — eins og í Svíþjóð, 32% þeirra öryrkja sem fóru út á vinnumarkaðinn og reyndu fyrir sér með þessum hætti skiluðu sér ekki aftur inn í almannatryggingakerfið þar. Mér er algerlega hulin ráðgáta að átta mig á því hvers vegna stjórnvöld hér gefa ekki þessum þjóðfélagshópi von og möguleika á því að hjálpa sér sjálfir ef þeir mögulega hafa nokkra getu til. Það er algerlega með hreinum ólíkindum. Það er sárara en tárum taki að þurfa að horfast í augu við að það er vegna þess að þeir áttu ekki hugmyndina. Það virðist engu máli skipta hversu góðar tillögur og mál við komum með hér, hvort sem það er Flokkur fólksins eða aðrir stjórnarandstöðuþingflokkar, þessi ríkisstjórn sem og ríkisstjórnin á undan og þar á undan — þetta virðist bara vera það form sem er haft viðhaft hér á okkar ágæta Alþingi. Nánast öll okkar vinna, öll okkar fyrirhöfn er gjörsamlega fótum troðin af ríkjandi ríkisstjórn hverju sinni. Það er í rauninni sárara en tárum taki að horfast í augu við að þó að hlutirnir jafnvel kostuðu ekki eina einustu krónu, væru ekkert annað en ávinningur fyrir alla, allt að vinna engu að tapa, stór hjálp fyrir hóp fólks sem annars á enga möguleika á því að hjálpa sér sjálft, þá er það slegið út af borðinu og sópað undir teppið.

Alveg frá því að Flokkur fólksins kom á Alþingi, var kjörinn á þing, höfum við mælt fyrir þessu. Við byrjuðum með 300.000 kr. skatta- og skerðingarlaust á 148. löggjafarþingi og á hverju löggjafarþingi síðan þá höfum við mælt fyrir þingsályktunartillögu sem felur hæstv. fjármálaráðherra að koma með frumvarp sem tryggir að það sé lágmarksframfærsla í landinu, skatta- og skerðingarlaust. Við í Flokki fólksins berjumst gegn því að fátækt fólk sé skattlagt, við berjumst gegn skattlagningu á fátæku fólki, hvað þá sárafátæku fólki. Ég ítreka að það er enginn þingmaður fyrir utan Flokk fólksins með okkur á þessari þingsályktunartillögu þrátt fyrir boð um slíkt, ekki einn, þannig að ég velti fyrir mér hugarfarinu almennt, virðulegi forseti.

Það hefur gjarnan verið sagt: Hvernig ætlið þið að fara að því að fjármagna 400.000 kr. skatta- og skerðingarlaust? Hvar ætlið þið að taka peningana? Við í Flokki fólksins höfum líka ítrekað mælt fyrir frumvarpi sem felur það í sér og það er ég einmitt að fara að gera síðar í dag vonandi ef við höfum tíma til og það færist ekki yfir á einhvern annan dag. Að öllu jöfnu mun ég mæla fyrir því frumvarpi sem mun auka tekjur ríkissjóðs hvert einasta ár um á bilinu 60–70 milljarða kr. Það felur ekki í sér einhverja einskiptisaðgerð, það að selja hluta í banka, hvernig svo sem það hefur tekist til, heldur einfaldlega tryggir þessa föstu innkomu í ríkissjóð sem felur það í sér einfaldlega að afnema undanþágu lífeyrissjóða frá staðgreiðslu við innborgun í sjóðina. Við viljum að allir þeir sem greiða í lífeyrissjóði greiði strax staðgreiðslu af því. Við í Flokki fólksins viljum fá þetta fé strax inn í ríkissjóð. Við í Flokki fólksins viljum afnema skerðingar og við viljum afnema skattlagningu á sárafátækt. Í gegnum þennan tíma minn á þingi hef ég talað við hundruð einstaklinga sem hafa greitt í lífeyrissjóð. Margir eru farnir að taka út úr sjóðnum núna sem ellilífeyrisþegar og það ber öllum saman um að þau hefðu frekar viljað vera búin að greiða staðgreiðsluna í stað þess að láta taka hana af sér seinna á æviskeiðinu. Svo er líka vert að benda á að margir einstaklingar hafa fallið frá áður en kemur að töku úr lífeyrissjóði, áður en þeir geta nýtt sér greiðslurnar úr lífeyrissjóðnum sem þeir voru þó búnir að vinna fyrir.

Flokkur fólksins, eins og sumir aðrir þingflokkar hér, hann fæddist tilbúinn. Hann hefur verið með lausnir og hann hefur bara gengið eina línu, eina beina línu: Réttlæti, sanngirni og útrýming á fátækt. Til þess erum við hér og til þess var Flokkur fólksins stofnaður og ekki til neins annars. Nú er það alveg sýnilegt að það er ekki bara að það sé vaxandi kjaragliðnun í landinu, það hefur ekki farið fram hjá neinum nema þeim sem þykjast ekki sjá, eins og ríkisstjórnin, að matarkarfan hefur hækkað stórkostlega, allur aðbúnaður, öll gjöld og allt í kringum okkur hefur rokið upp í verði. Þeir sem hafa setið eftir eru því í rauninni í enn verri stöðu ef þess er nokkur kostur. Hér í Reykjavík eru hátt í 400 einstaklingar t.d. á götunni, í orðsins fyllstu merkingu húsnæðislausir. Það líður ekki sá dagur að ég fái ekki bréf, neyðaróp frá einhverjum einstaklingum úti í bæ sem spyrja mig hvort ég geti ekki útvegað honum herbergi eða útvegað henni húsnæði.

„Hjálpaðu mér upp. Mér finnst ég vera að drukkna.“

Það er alveg ótrúlega erfitt, virðulegi forseti, að vera með hugsjónir og risahjarta til að taka utan um þá sem eiga bágt og finna sig svona vanmáttugan. Það er enn erfiðara að koma með lausnir og góð mál sem myndu hjálpa og finna ekki stuðning frá einum einasta þingmanni á Alþingi Íslendinga fyrir utan Flokk fólksins þrátt fyrir óskir þar um. Dæmi hver sem vill.

Það er ekki bara það að við viljum staðgreiðslu við innborgun í lífeyrissjóði til að ná í fjármagn til að standa straum af kostnaði við þær aðgerðir sem við erum að boða hér heldur felur þessi þingsályktunartillaga í sér mjög auðvelda og þægilega útfærslu á svokölluðum fallandi persónuafslætti sem færir í rauninni persónuafsláttinn frá okkur sem erum hátekjufólk og þurfum minna á honum að halda til þeirra sem raunverulega eru að glíma við sárafátækt og þurfa meira á honum að halda heldur en við. Við í Flokki fólksins teljum ósanngjarnt að milljónamaðurinn sé að fá persónuafslátt upp á tæpar 60.000 kr. á mánuði þegar sá sem er að fá útborgað undir 300.000 kr. þyrfti meira á því að halda. Með því að koma með þennan fallandi persónuafslátt inn í kerfið, með því að stýra fjármagninu þaðan sem er nóg af því og betur niður og dreifa því jafnar, þangað sem meiri þörf er á því, þyrftum við nánast ekki að nota neitt af þessum 70 milljörðum sem við ætlum að fá við staðgreiðslu við innborgun í lífeyrissjóði í þessa breytingu, þ.e. 400.000 kr. skatta- og skerðingarlaust.

Í þessari þingsályktunartillögu er líka gert ráð fyrir því að það sé tekið sérstaklega utan um sveitarfélögin vegna þess að það fyrsta sem við erum að greiða, af lágu laununum ekki síður en öðrum launum, er útsvarið til sveitarfélaganna. Þessi útfærsla myndi þó bitna helst á sveitarfélögunum ef þau ættu ekki að fá útsvarið sitt greitt, sem er það fyrsta sem greitt er af. Það á að tryggja sveitarfélögunum að þau muni í engu missa af sínum tekjum, enda hafa þau sannarlega ekki ráð á því. Mörg sveitarfélögin okkar eru hreinlega að róa lífróður þar sem ríkisvaldið er búið að fleygja í fangið á þeim svo mörgum verkefnum þar sem fjármagn hefur ekki fylgt að þau eru mörg hver að sligast undan þeirri ábyrgð.

Við skulum t.d. taka húsnæðismarkaðinn. Við í Flokki fólksins segjum: Fólkið fyrst, svo allt hitt. Einhverra hluta vegna er ég farin að heyra það hljóma einhvers staðar úr öðrum stjórnmálaflokki, fólkið fyrst, en það er mjög gott og sérstaklega ef viðkomandi hefðu viljað vera með okkur á þessari þingsályktunartillögu. En hvað um það, fólkið fyrst, svo allt hitt — hættum að skattleggja fátækt.

Við í Flokki fólksins hvetjum alla til þess að opna hug og hjarta gagnvart okkar minnstu bræðrum og systrum. Tökum utan um fólkið okkar sem þarf virkilega á hjálp okkar að halda. Það á ekki að skipta máli í hvaða flokki við stöndum. Við eigum að geta tekið saman höndum, hvar í flokki sem við stöndum. Við eigum að geta staðið okkur fyrir alla og við eigum að geta gert það með reisn og við eigum að geta gert það þannig að við getum horfst í augu við sjálf okkur, ánægð með störfin og verkin sem við hér erum að vinna í þágu allra sem á þurfa að halda.

###

Virðulegi forseti. Það er ekki á hverjum degi sem við fáum ákveðin og skýr svör ráðherra við óundirbúnum fyrirspurnum í þessum sal en það gerðist einmitt í gær. Þau undur og stórmerki áttu sér stað í gær þegar ég var hér í óundirbúnum fyrirspurnum við hæstv. heilbrigðisráðherra, Willum Þór Þórsson, vegna þess skelfilega ástands sem ríkir í samfélaginu vegna fíknisjúkdóma. Ég var að benda á ótímabær dauðsföll vegna þess að fárveikt fólk — hversu alvarlegt getur það verið að vera fárveikur á Íslandi, getur það verið alvarlegra en að deyja á biðlista? Nei, það er ekki hægt að glíma við eins alvarlega hluti í heilbrigðiskerfinu og það að deyja á biðlista þegar það skortir fjármagn til að halda úti nauðsynlegri heilbrigðisþjónustu. En þau undur og stórmerki áttu sér stað í gær að hæstv. heilbrigðisráðherra sagði að það væri í rauninni SÁÁ í sjálfsvald sett hvernig þau sæju um sína meðferðarþjónustu og þar vorum við að vísa til sex vikna lokunar á eftirmeðferðarheimilinu Vík. Það er lífsnauðsynlegt fyrir nánast alla þá sem leita sér meðferðar á sjúkrahúsinu Vogi að fá eftirmeðferðina á Vík. Það hefur hingað til í dálítið langan tíma tíðkast að í sex vikur á sumri hverju hefur hreinlega verið lokað á Vík. Það eru ekki til peningar, ekki til fjármagn til að halda úti þeirri nauðsynlegu heilbrigðisþjónustu. En heilbrigðisráðherra sagði það hér í gær fyrir framan allt og alla, og alþjóð um leið: SÁÁ og fárveikir sjúklingar fíknisjúkdóma þurfa ekki að hafa lengur áhyggjur af því að það þurfi að loka á Vík, þeirri meðferðarstofnun, því að heilbrigðisráðherrann sagði það hér í gær að það myndi ekki verða á hans vakt. Þannig að ég myndi segja að það væru gleðitíðindi, í allri þeirri sorg eru það gleðitíðindi og ég ætla að vona að það sé satt.

###

Virðulegi forseti. Ég þakka hæstv. ráðherra fyrir svarið. Guð minn almáttugur hvað það var rosalega sorglegt að hlusta á þetta svar. Ég er einfaldlega að spyrja um hvað verið sé að gera núna til að koma í veg fyrir þennan ótímabæra dauða. Hvað er verið að gera núna til að tryggja að eftirmeðferðarstofnun eins og Vík þurfi ekki að taka sex vikna sumarfrí vegna þess að það eru ekki fjárveitingar til þess að halda úti þessari lífsnauðsynlegu þjónustu? Hvernig í ósköpunum stendur á því að við erum að glíma hér við og tala um krónur og aura? Jú, það er rangt hjá hæstv. ráðherra, með fullri virðingu — það er verið að draga úr fjárframlögum. Ég veit ekki betur en að t.d. Krýsuvík sé ekki að fá þær 150 milljónir sem hún fékk í fyrra. Ég veit ekki betur, samanber fjárlagafrumvarpið.

En ég segi ekkert annað en það, mín spurning snýst um það: Hvað erum við að gera núna í dag til að stíga inn í þennan vanda og koma í veg fyrir fleiri ótímabær dauðsföll? Hvað erum við að gera í dag til að taka utan um fólkið okkar sem biður um hjálp? Hvað erum við að gera í dag til að koma í veg fyrir það að á morgun, hæstv. ráðherra, deyi einhver á biðlista þar sem hann er að biðja um hjálp?

###

Herra forseti. Hversu sorglegt er að standa hér og tala um ótímabæran dauða fárveiks fólks en á síðasta ári eru 12 einstaklingar, 12 fárveikir fíklar og einstaklingar með fíknivanda, dánir ótímabærum dauða á meðan þeir biðu á biðlista eftir því að fá sjúkrahjálp, eftir að fá hjálp við veikindum sínum. Hvernig má það vera að við erum að draga úr fjárframlögum í heilbrigðisþjónustu? Það er að verða einhver sú yfirgripsmesta og ömurlegasta ásýnd sem við getum litið á í heilbrigðiskerfinu. Hvernig má það vera að sá sjúkdómur sem er farið að viðurkenna sem einn alvarlegasta sjúkdóm sem heimsbyggðin er að glíma við í dag, er í rauninni hornreka í okkar ríka samfélagi? Hvernig má það vera að 50 einstaklingar eru dánir á einu ári ótímabærum dauða vegna fíknisjúkdóma? Hvernig stendur á því, virðulegi forseti, að þegar einstaklingur hringir inn á sjúkrahúsið Vog og biður um hjálp þá þarf hann að bíða í tíu mánuði? Ég vil spyrja hæstv. heilbrigðisráðherra: Hvað eru heilbrigðisyfirvöld að gera nú? Nýjasta sagan, nýjasta dauðsfallið: Ung kona sem útskrifast af sjúkrahúsinu Vogi núna í lok ágúst, þrem dögum seinna var hún dáin frá tveimur litlum börnum sínum vegna þess að það eru ekki til fjárveiting, það eru ekki nógir fjármunir til að sinna þessari heilbrigðisþjónustu. Fólk er látið bíða á biðlistum og það er hipsum happs hvort það lifir það af eða ekki.

Hæstv. ráðherra: Hvað er heilbrigðisráðuneytið að gera í þessari stöðu? Hvenær megum við búast við forvörnum? Hvenær megum við búast við því að sé tekið utan um þennan vanda þessara sjúklinga eins og allan annan heilbrigðisvanda í samfélaginu?

###

Herra forseti. Kæra þjóð. Þetta er í sjöunda sinn sem mér hlotnast sá heiður að vera hér í ræðu við stefnuræðu forsætisráðherra Katrínar Jakobsdóttur,  í sjöunda sinn sem hún flytur stefnuræðu fyrir okkur, kæru landsmenn og þingmenn og allir hinir.

Nú segir hæstv. forsætisráðherra að það séu góðar horfur fram undan og það sé ánægjulegt að vita til þess að fátækt hafi verið að minnka á Íslandi. Er það nema furða að hlutirnir séu eins og þeir eru þegar sjálfur forsætisráðherrann og ríkisstjórn hennar voga sér að koma hér upp og segja það blákalt upp í opið geðið á vaxandi fátækt á Íslandi að hún sé að minnka? Síðast í dag var Hjálparstofnun kirkjunnar að koma með skýrslu sem bendir til þess alla leið — alla leið — að það eina sem þau hafi séð sé vaxandi fátækt, vaxandi neyðaróp á hjálp. En hér sitja þessir háu herrar og frúr, hér situr ríkisstjórn auðvaldsins blind á báðum augum. Og ég hélt að ég væri sjónlausi þingmaðurinn. En hvað um það.

Á þessum sama degi, 13. september 2017, rétt áður en þáverandi ríkisstjórn sprakk í loft upp með tilheyrandi hvelli, þá stóð hæstv. ráðherra Katrín Jakobsdóttir  hér full af orku og hugsjón, að því er virtist,  fyrir baráttunni gegn fátækt. Það sem hún sagði hér blákalt, berum orðum, var að það að láta fátækt fólk bíða eftir réttlætinu væri það sama og að neita því um réttlæti. En þetta fólk er enn að bíða eftir réttlætinu sex árum síðar. Á þeim tíma sem þessi sami ágæti þingmaður, nú hæstv. forsætisráðherra, Katrín Jakobsdóttir, er búinn að vera með stýri skútunnar í fanginu hefur fátækt ekki bara vaxið, það er gegnumgangandi, heldur hafa komið fram skýrslur sem sýna að fátækt íslenskra barna hefur aukist um heil 44% á síðustu sex árum. Ég get líka sagt eins og hv. þm. Kristrún Frostadóttir, að það myndi sennilega vera skárra hér á landi ef ég væri að stýra þessari skútu, ef Flokkur fólksins, sem eingöngu var stofnaður til að berjast gegn óréttlæti og fátækt, hefði fengið tækifæri til að stýra þessari skútu.

En ég er ekki hér til að biðja um völd. Ég er hér til að biðja þá sem stjórna að standa við stóru orðin. Að koma hér skipti eftir skipti með fagurgala fullan af engu — við erum löngu búin að fá nóg af því. Í þessari skýrslu núna frá Hjálparstofnun kirkjunnar, hvaða þjóðfélagshópur er það sem gegnumgangandi kemst aldrei út úr fátæktargildrunni, sem er þar fastur? Það eru öryrkjar. Öryrkjar eru fastir í fátækt. Þeir hafa ekki einu sinni tækifæri til að hjálpa sér sjálfir. Og þessi hæstv. ríkisstjórn — það er sama þótt Flokkur fólksins komi hér ár eftir ár með úrræði til að gefa þessu fólki tækifæri á því að hjálpa sér sjálft, það er þurrkað út af borðinu. En nú á að gera allt fyrir öryrkja, nú á nefnilega að slengja á þau svokölluðu starfsgetumati. Það á að vera lausnin. Hvers vegna í ósköpunum höfum við ekki gefið þessu fólki von? Þetta eru yfir 20.000 einstaklingar á landinu í dag. Hvers vegna höfum við ekki gefið þeim von? Hvers vegna erum við ekki þau sem hjálpa fólki til sjálfshjálpar? Ég veit ekki betur en að Sjálfstæðisflokkurinn sé sá flokkur sem hefur gumað mest af því og sagt að við eigum að reyna að gera allt til að efla einstaklinginn til dáða. En það er svo sannarlega ekki hægt að segja það í dag, svo sannarlega ekki.

Ég hef verið sex ár á þingi og er núna í sjöunda skiptið að flytja hér ræðu við stefnuræðu forsætisráðherra og ég verð að segja það að til að byrja með þá trúði ég því virkilega að hér væru góðir hlutir að gerast þótt þeir gerðust hægt. En hér gerast litlir sem engir hlutir og þeir gerast meira en hægt, þeir gerast bara alls ekki neitt. Enn þá er fátækt fólk að bíða og bíða og bíða eftir réttlætinu og fátækt er að vaxa í landinu. Það er alveg sama hvaða silkihúfa kemur og segir eitthvað annað, það er rangt. Allar hjálparstofnanir eru að tala um það hversu ofboðslega mikil ánauðin er orðin úti í samfélaginu. Það að við skulum vera hér, kjörnir fulltrúar, 63 einstaklingar sem þjóðin treystir til að ala önn fyrir henni, er til skammar. Ég segi ekki annað en það. Það er frumskylda okkar að hjálpa þegnunum. Það er frumskylda okkar að taka utan um alla og gefa þeim kost á að lifa í samfélaginu með reisn, hvort sem það eru ungir eða aldnir.

Ég segi bara: Kæra þjóð. Ég vildi óska þess að ég væri einráð í dag, þá væru hlutirnir betri. Svo mikið er alveg víst.

###
