
Virðulegur forseti. Þó að verðbólgan hér hafi ekki verið drifin áfram af orku- og matarverði þá var hún drifin áfram af húsnæðiskrísu og fákeppni og það er í raun alveg sambærilegt. Það er óhætt að segja að Joseph Stiglitz  hafi staðfest allan málflutning minn og þeirra sem hafa mótmælt þessu vaxtabrjálæði Seðlabankans frá því að hækkunarferlið hófst. Seðlabankinn var hreinlega flengdur. Ég veit ekki hversu oft ég hef bent  á að verðbólgan á Íslandi er ekki heimilum landsins að kenna og það myndi ekki skila neinu að leggja allar þessar byrðar á þau  nema að festa þau í langvarandi kreppu.

Ég hef einnig bent á hvernig þessar vaxtahækkanir frysta nær algerlega uppbyggingu á húsnæðismarkaði, en þá kom í ljós að það var sérstakt markmið Seðlabankans að draga úr uppbyggingu á húsnæði þrátt fyrir viðvarandi húsnæðisskort, svo fáránlegt sem það er. Ég hef einnig mjög oft bent á að fyrirtæki myndu að sjálfsögðu  velta þessum aukna vaxtakostnaði beint út í verðlagið og auka þannig verðbólguna. Vaxtahækkanir Seðlabankans hafa fyrir löngu snúist upp í andhverfu sína og aðgerðir hans gegn verðbólgunni eru miklu, miklu verri en verðbólgan sjálf. Spurningin er hins vegar: Hver ætlar að axla ábyrgð á gjörðum Seðlabankans   og hver ætlar og hvernig á að bæta heimilunum þetta gríðarlega tjón   sem þau hafa orðið fyrir? Og ætlar hæstv. efnahagsráðherra að sjá til þess að snúið verði af þessari villubraut strax áður en skaði heimilanna verður meiri,   enda virðist þetta byggja mest á tilfinningu?

###

Virðulegur forseti. Í gærkvöldi var viðtal á RÚV við Joseph Stiglitz nóbelsverðlaunahafa í hagfræði. Ég ætla að rekja þetta viðtal að hluta enda er boðskapur hans eins og beint út úr mínu eigin hjarta. Stiglitz segir seðlabanka heims hafa hækkað vexti að nauðsynjalausu og að þeir hafi með því hellt olíu á verðbólgubál síðustu ára. Hann var gríðarlega gagnrýninn á þá sem fara með völdin í seðlabönkum heimsins og sagði að þar horfðu menn of mikið á hagfræðikenningar í stað þess að horfa á stóru myndina eins og hagvöxt, atvinnustig, fjármálastöðugleika og misskiptingu. Hann sagði að vegna menntunar og uppruna þessara seðlabankastjóra hefðu þeir tilhneigingu til að einbeita sér meira að verðbólgu en nokkru öðru, að það væri næstum því í genum þeirra að þegar þeir sæju verðbólgu þá hækkuðu þeir vexti, hvort sem hækkun vaxta væri lausn á vandamálum eða ekki. Hann ræddi um þetta nýjasta verðbólguskeið sem matar- og orkuverð hafði mikil áhrif á og kastaði fram þeirri spurningu hvort hækkun vaxta gæti skapað meira af orku eða meira af mat sem gæti lækkað verðið. Svarið er að sjálfsögðu nei. Þvert á móti þyrfti að auka fjárfestingar til að auka framboð og þar með lækka verðið á meðan hækkun vaxta hefði þveröfug áhrif bæði á matar- og orkuverð. Hann sagði það sama eiga við um húsnæðisskort, sem er vandi sem við þekkjum vel á Íslandi, og sagði hækkun vaxta eingöngu gera illt verra, enda sjáum við að það hefur hægt verulega á byggingu nýs íbúðarhúsnæðis eftir að vextir voru hækkaðir. Hann sagði það einnig staðreynd að fyrirtækin næðu auknum vaxtakostnaði til baka með því að velta honum beint út í vöruverð til neytenda sem aftur hækkaði verðbólguna. Að lokum sagði hann að þótt vissulega væri verðbólgan á niðurleið þá væri það ekki vegna hækkunar stýrivaxta. Því ættu seðlabankar engar þakkir skildar fyrir sitt vaxtablæti.

Til að draga saman erindi nóbelsverðlaunahafans þá hafa seðlabankar heims of þrönga sýn á verðbólguna og hafa aukið vandann með vaxtahækkunum sínum.

Ég spyr því hæstv. fjármála- og efnahagsráðherra: Er ekki kominn tími til að ríkisstjórnin axli ábyrgð sína og sjái til þess að snúið verði af þessari glötunarbraut grimmilegra vaxtahækkana áður en ástandið verður enn verra? Þarf ekki einhverja varnagla inn í lög um sjálfstæði Seðlabankans svo að fólk sem enginn hefur kjörið og er bersýnilega á rangri leið geti ekki sett tugþúsundir í jafn mikil vandræði og raun ber vitni?

###

Virðulegi forseti. Ég er algerlega andvíg fjáraukalagafrumvarpi fjármálaráðherra um 30 milljarða lántöku í erlendri mynt. Ég geri mér að sjálfsögðu grein fyrir að uppkaup á heilu bæjarfélagi kosta sitt og að sjálfsögðu þarf að fjármagna þau með einhverjum hætti, en það er ekki sama hvernig það er gert og ég tel enga þörf á lántöku vegna þess. Það er allt flæðandi í peningum á þessu landi en þeir eru bara ekki aðgengilegir fyrir almenning eða þegar kemur að hagsmunum hans. Núna þurfum við að sækja þann afgang. Forðast þarf með öllum ráðum að nauðsynleg fjármögnun þessa mikilvæga verkefnis auki byrðar heimilanna í landinu í gegnum aukna verðbólgu og þá auknu vaxtabyrði sem alltaf virðast fylgja í kjölfarið sem eina úrræðið í baráttu gegn henni.

Heimilin sem mest skulda og minnst eiga hafa borið allar byrðarnar í baráttunni gegn verðbólgunni á meðan aðrir hafa hagnast stórlega á henni. Auknar lántökur ríkissjóðs munu hafa bein áhrif á verðbólguna sem mun án tafar gefa Seðlabankanum fleiri ástæður til frekari vaxtahækkana. Í frumvarpi fjármálaráðherra er því ekki slegið föstu hversu mikið þurfi að draga á þessa lánalínu en reynslan kennir manni að það sé líklegra en ella að gengið verði á hana að fullu. Það er hægt að vinna þetta með öðrum hætti, t.d. með því að skattleggja þann gríðarlega hagnað sem stórfyrirtæki hafa sýnt á undanförnum árum með einhverjum hætti. Það er hreinlega óeðlilegt að skattleggja ekki þann gríðarlega hagnað sem bankarnir hafa fengið á undanförnum árum beint frá heimilum landsins.

Ég kom með nokkrar tillögur um betri leiðir til fjármögnunar en lántöku í ræðu minni við 1. umræðu um þessi fjáraukalög og nefndi þar m.a. hvalrekaskatt, eins og t.d. bankaskatt og auðlindaskatt, sem valkost. Þar fjallaði ég ítarlega um þessa valkosti og mun ekki endurtaka það allt hér. En til að leggja á bankaskatt þarf bara einfalda lagabreytingu til. Hins vegar skortir á viljann hjá ríkisstjórnarflokkunum og þar stendur hnífurinn í kúnni. Sé ríkisstjórninni einhver alvara með því að hennar forgangsmál sé að sigrast á verðbólgunni og slá á þenslu hlýtur hún að þurfa að skoða aðrar leiðir en lántöku og þær eru vissulega margar til eins og ég hef þegar bent á.

Það eru til gríðarlega miklir fjármunir í þessu þjóðfélagi og mikið af þessu fé er í höndum aðila sem hafa hagnast gríðarlega á verðbólgunni, ekki af því að þeir séu svo svakalega klárir heldur hafa þeir fengið fjármuni heimilanna til sín í bílförmum. Tugþúsundir heimila á Íslandi eru komin fram á ystu nöf. Það að tafir verði á lækkun vaxta getur nægt til að ýta þeim fram af brúninni því að þau hafa einfaldlega ekki úthald í meira. Ef ekki verður bara um tafir á lækkun vaxta að ræða heldur enn meiri hækkanir þarf ekki að spyrja að leikslokum.

Eitt af því sem þarf að huga að, hvort sem farið verður í lántökur eða aðrir möguleikar nýttir, sem ég vona svo sannarlega, eru áhrif alls þess á húsnæðisverð. Eins og við vitum er hækkun húsnæðisverðs einn stærsti þátturinn í vísitölumælingum Seðlabankans og án húsnæðisliðar í vísitölunni væri verðbólgan komin undir 5% og væru vextir þar með mun lægri. Burt séð frá öllu öðru mun aukin eftirspurn um kannski 1.000 heimili hafa veruleg áhrif á eftirspurn á fasteignamarkaði og þar með fasteignaverð. Hægt er að fyrirbyggja slík áhrif með því að taka húsnæðisliðinn út úr vísitölu neysluverðs. Flokkur fólksins hefur lengi mælt fyrir því en um það eru ekki allir á Alþingi sammála. Hins vegar má færa rök fyrir því að innflæði Grindvíkinga á húsnæðismarkaðinn sé þess eðlis að það eigi ekki að hafa áhrif á vísitöluna almennt, enda einstakur viðburður sem mætti kalla einskiptisaðgerð vegna utanaðkomandi óvæntra atburða. Hækkun húsnæðisverðs vegna þessa innflæðis og aðgerða ríkisstjórnarinnar til að auðvelda Grindvíkingum fasteignakaup ætti því alls ekki að hafa áhrif á vísitölu neysluverðs. Sú hækkun sem kann að verða vegna þessara atburða hefur lítið sem ekkert að gera með kostnaðinn við það að byggja nýtt húsnæði eða viðhalda gömlu. Sem fyrirbyggjandi aðgerð þarf því að taka húsnæðisliðinn úr vísitölunni, a.m.k. aftengja hann á meðan áhrif þeirra aðgerða sem varða Grindavík eru sem mest.

Ég trúi því ekki fyrr en það verður að staðfestum veruleika og samþykkt hér á hinu háa Alþingi að ekki sé hægt að gera betur en að fara beint í lántökur, með tilheyrandi afleiðingum fyrir þjóðina alla en þó sérstaklega þau sem verst standa. Eins mikill og stuðningur minn við Grindvíkinga er mun ég því segja nei við lántökuheimildinni í fjáraukalögunum af fyrrgreindum ástæðum.

###

Ég vil þakka aftur hv. þingmanni fyrir andsvarið. Mig langar reyndar aðeins að ræða í upphafi það sem hann sagði um að það mætti ekki hækka skatta, það væri eitt af kosningaloforðum nokkurra flokka í ríkisstjórninni. Ef það þarf að borga er enginn munur fyrir heimilin hvort peningarnir fari í skattgreiðslur eða vaxtagreiðslur, þeir eru hvort sem er farnir úr vasa heimilanna. Þess vegna hef ég aldrei skilið að það sé með nokkru móti hægt að réttlæta 200.000–300.000 kr. aukningu á greiðslubyrði í hverjum einasta mánuði á meðan við þurfum að togast á um hvern einasta skatt. Og nú er ég ekki að mæla með skattahækkunum, ég er bara að segja: Þarna fer ekki saman hljóð og mynd, sem reyndar er eiginlega orðið bannað að segja. Þetta er farið úr vasa heimilanna hvort eð er en ég ætla svo sem ekki að fara nánar út í það.

Hvað varðar fyrstu kaupendur, nei, það náðist ekki í gegn að gera eitthvað sérstakt fyrir þá. Það virðist bara almennt vera litið þannig á að ef þú lendir í einhverjum hamförum þá berirðu alltaf einhvern skaða og það var gripinn þarna stærsti hluti fólksins. Við gátum sem betur fer komið til móts við búseturéttinn og ég er mjög ánægð með það. Hvað varðar þennan hóp, hvað þyrfti að gera sérstaklega fyrir hann? Það þyrfti væntanlega að bæta honum útborgunina með einhverjum hætti vegna þess að væntanlega er það bara útborgunin og svo fá þau brunabótamatið og þá er í rauninni útborgunin farin því að brunabótamatið fer væntanlega mest í að borga upp skuldirnar. Þannig að já, það þyrfti að bæta þeim þetta upp með einhverjum hætti en við náum því miður ekki utan um það í þessu frumvarpi.

###

Virðulegi forseti. Ég vil þakka hv. þm. Gísla Rafni Ólafssyni fyrir andsvarið. Eins og ég sagði í ræðu minni hérna áðan er allt flæðandi í peningum á Íslandi. Það er fullt af peningum og fjármagni til á Íslandi en það er einhvern veginn búið að setja það í einhver uppistöðulón sem bara fáeinir útvaldir hafa aðgang að. Og ef einhvers staðar er talað um að það eigi að skattleggja þetta eða ná í eitthvað af þessu fé til góðs fyrir almenning í landinu er eins og það sé verið að tala um einhvern fjarstæðan veruleika sem geti ekki átt sér stað. Það er náttúrlega bara ekkert þannig. Þetta er bara pólitísk ákvörðun. Ég hef t.d. mælt fyrir hækkun bankaskattsins held ég í fjórgang, að hann verði hækkaður í það sem hann var fyrir lækkun sem var 0,376%, undir 0,4%. Inga Sæland mælti fyrir því um daginn að hann yrði hreinlega settur upp í 0,838% sem er undir 1%. Bara sú hækkun á bankaskatti myndi gefa okkur 30 milljarða, sem er nákvæmlega upphæðin sem við erum að fara í lántökur núna með, nákvæmlega upphæðin. Þetta eru aðilar sem hafa fengið til sín — þeir eru ekkert svona klárir, hagnaður þeirra er ekki út af því að þeir séu svona klárir bisnessmenn heldur af því að það er búið að færa þeim fjármuni heimilanna í gegnum vaxtahækkanir í bílförmum, það má eiginlega segja á tankskipum, vegna þess að þetta er einhver stærsta eignatilfærsla sem hefur nokkurn tíma átt sér stað, alla vega frá hruni og með þeirri undantekningu kannski. Þetta er með ólíkindum. Ríkisstjórnin myndi aldrei hækka skatta um 200.000–300.000 kr. á hverjum einasta mánuði á heimilin en það er gert með vöxtum. Þau standa ekki undir þessu. Þarna liggur þetta fé inni hjá bönkunum sem hafa fengið það til sín án þess að þurfa að hafa nokkuð fyrir því, á silfurbakka, og við megum ekki koma við það.

###

Virðulegi forseti. Það er ekki oft sem ég er með á nefndaráliti meiri hluta efnahags- og viðskiptanefndar en ég er á áliti meiri hluta nefndarinnar í þessu máli. Það er fyrst og fremst vegna þess að loksins er hægt að ganga frá þeim uppkaupum sem svo margir Grindvíkingar hafa kallað eftir þannig að þeir ráði yfir fjármagni til að geta tekið sjálfstæða ákvörðun um framtíð sína og búsetu en einnig vegna þess að jafnvel þó að verkefnið sem við stóðum frammi fyrir hafi verið risavaxið var augljóst að allir sem að því komu lögðu sig fram um að finna þá bestu og sanngjörnustu niðurstöðu sem unnt var.

Að þessu sögðu er samt ljóst að ekki verða allir á eitt sáttir því ekki var hægt að taka á öllu sem óskað var eftir og bent á enda þarfirnar gríðarlega margar og misjafnar. Ég ásamt Oddnýju G. Harðardóttur skrifa undir nefndarálitið með fyrirvara sem lýtur að hlutfalli útgreiðslu af brunabótamati til íbúðareigenda og vegna fjármögnunar eignaumsýslufélagsins. Ég kem nánar að þessum atriðum síðar í þessari ræðu.

Leiðarljósið í þessu frumvarpi er orðað svo í nefndarálitinu, með leyfi forseta:

„Árétta ber að frumvarpinu er ekki ætlað að bæta einstaklingum tjón af völdum hamfaranna sem orðið hafa í Grindavík heldur að gefa einstaklingum kost á að losna undan áhættu sem fylgir eignarhaldi íbúðarhúsnæðis í bænum og taka upp búsetu annars staðar.“

Frá upphafi snerist frumvarpið sem sagt um að hjálpa Grindvíkingum að koma sér upp nýju heimili í stað þess sem glataðist. Nú má að sjálfsögðu deila um þetta markmið og hvort markmiðið hefði átt að vera víðtækara. Persónulega myndi ég vilja bæta Grindvíkingum allt þeirra tjón án nokkurra fyrirvara, en ég tel að það hefði verið verulega erfitt að mæta öllum þörfum með þessu frumvarpi og hefði bara hugsanlega getað skapað ný vandamál. Þá verður að hafa hugfast að þó að þessi stuðningsaðgerð verði samþykkt þá er ekki þar með sagt að það komi ekki fleiri úrræði til handa Grindvíkingum í framtíðinni ef þörf krefur.

Miðað við áðurnefnda afmörkun viðfangsefnisins tel ég að vel hafi tekist til. Komið var til móts við flestar athugasemdir og ábendingar Grindvíkinga en ekki náðist samstaða um að miðað yrði við 98% brunabótamat. Helstu rökin fyrir því viðmiði voru að mínu mati þau að það er hlutfallið sem náttúruhamfaratryggingarsjóður greiðir út við altjón ef t.d. hús fer undir hraun. Vegna þessa gerði ég fyrirvara við að miðað væri við 95% af brunabótamati. Að því sögðu er vert að hafa í huga að í upphafi stóð til að miða við 90% af brunabótamati þannig að hækkun upp í 95% er bót til hins betra.

Það er ástæða til að fagna því sérstaklega að við fasteignakaup njóti allir Grindvíkinga sömu réttinda og fyrstu kaupendur þannig að veðsetningarhlutfall þeirra geti verið 85% í stað 80% og afborgun lána megi miðast við 40% af ráðstöfunartekjum í stað 35%. Einnig er ánægjulegt að tímafrestir í frumvarpinu hafi verið lengdir en margir umsagnaraðilar bentu á hvað það væri Grindvíkingum mikilvægt. Ég hef, eins og sennilega margir aðrir þingmenn, ekki síst úr þessu kjördæmi, fengið fjölda skilaboða og símtala vegna íbúða einstaklinga sem eiga ekki lögheimili í þeim. Það er t.d. vel þekkt að fyrsta eign ungs fólks sé á nafni foreldra þeirra og svo búi unga fólkið jafnvel heima hjá foreldrum og leigi út íbúðina til að auðvelda kaupin. Svo gerast alls konar hlutir í lífinu eins og þegar fólk sem á sitthvora íbúðina verður ástfangið og flytur saman í aðra íbúðina en leigir út hina sem sá eigandi á þá ekki lögheimili í lengur, eða að einstaklingur leigir öðrum fjölskyldumeðlim íbúð ódýru verði en á ekki lögheimili þar sjálfur eða að námsmenn erlendis leigja íbúðina sína meðan á námi stendur. Hvað verður um þetta fólk? Það er ekki lögaðilar. Er það þar með búið að tapa eignum sínum?

Allir sem að vinnu við frumvarpið komu höfðu mikinn skilning á stöðu þessa fólks en þó var ljóst að einhver mörk yrðu að vera og að ekki væri hægt að skrifa allar undantekningar inn í frumvarpið. Niðurstaðan varð því sú að í lögunum er haldið inni lögheimilisskilyrðinu, en engu að síður er gefinn kostur á undanþágu í 3. mgr. 1. gr. frumvarpsins þar sem stendur, með leyfi forseta:

„Heimilt er að víkja frá skilyrði um lögheimili ef tímabundnar aðstæður skýra að viðkomandi hafi ekki verið með skráð lögheimili í íbúðarhúsnæðinu.“

Gengið er út frá því að öll vafaatriði skuli túlka einstaklingi í vil svo hann njóti alltaf vafans.

Persónulega hafði ég þrennt að leiðarljósi í þessari vinnu: Í fyrsta lagi að Grindvíkingar fengju eins mikið fyrir heimili sín og mögulegt væri. Í öðru lagi að aðgerðin hefði ekki neikvæð áhrif á verðbólgu og vexti og svo í þriðja lagi að vinna við frumvarpið tæki stuttan tíma. Alveg sama hve vel er unnið og hve mikið við leggjum okkur fram þá er alltaf ljóst í svona málum að þegar línurnar eru dregnar verða ekki allir sáttir. En einhvers staðar þarf að draga línurnar og niðurstaða þessarar vinnu er frumvarpið sem lagt var fyrir þingið í dag. Vinnan við þetta frumvarp hefur í raun tekið ótrúlega stuttan tíma því að mörgu var að hyggja og sé litið til þess að markmið frumvarpsins var að gefa einstaklingum í Grindavík kost á að losna undan áhættu sem fylgir eignarhaldi íbúðarhúsnæðis í bænum og koma sér upp búsetu annars staðar, tel ég að það hafi tekist. Hvort ganga hefði átt lengra er svo önnur og flóknari umræða.

Ég gerði fyrirvara við fjármögnun frumvarpsins. Ég er algerlega andvíg fjáraukalagafrumvarpi fjármálaráðherra um 30 milljarða lántöku í erlendri mynt. Ég geri mér að sjálfsögðu grein fyrir að uppkaup á heilu bæjarfélagi kosta sitt og að sjálfsögðu þarf að fjármagna þau með einhverjum hætti en það er bara ekki sama hvernig það er gert. Ég tel enga þörf á lántökum vegna þeirra. Það er allt flæðandi í peningum í þessu landi. Þeir eru bara ekki aðgengilegir fyrir almenning eða þegar kemur að hagsmunum þeirra. En núna þurfum við að sækja þann aðgang. Forðast þarf með öllum ráðum að nauðsynleg fjármögnun þessa mikilvæga verkefnis auki byrðar heimilanna í landinu í gegnum aukna verðbólgu og aukna vaxtabyrði sem alltaf virðist fylgja í kjölfarið sem eina úrræðið í baráttunni gegn henni.

Nú er það svo að heimilin sem mest skulda og minnst eiga hafa borið allar byrðarnar af baráttunni gegn verðbólgunni á meðan aðrir hafa hagnast stórlega á henni. Auknar lántökur ríkissjóðs munu hafa bein áhrif á verðbólguna sem mun án tafar gefa Seðlabankanum fleiri ástæður til frekari vaxtahækkana. Í frumvarpi fjármálaráðherra er því ekki slegið föstu hve mikið þurfi að draga á þessa lánalínu en reynslan kennir manni að það sé líklegra en ella að gengið verði á hana að fullu. Það er hægt að vinna þetta með öðrum hætti, t.d. með því að skattleggja þann gríðarlega hagnað sem stórfyrirtæki hafa sýnt á undanförnum árum með einhverjum hætti. Það er hreinlega óeðlilegt að skattleggja ekki þann gríðarlega hagnað sem bankarnir hafa fengið á undanförnum árum beint frá heimilum landsins.

Ég kom með nokkrar tillögur um betri leiðir til fjármögnunar en lántökur í ræðu minni við 1. umræðu um fjáraukalög fjármálaráðherra til að mæta mögulegri fjárþörf vegna þeirrar óvissu sem ríkir sökum jarðhræringa á Reykjanesi. Ég nefndi þar m.a. hvalrekaskatta eins og t.d. bankaskatt og auðlindaskatt sem valkosti. Í þeirri ræðu fjallaði ég ítarlega um þessa valkosti og mun ekki endurtaka það allt hér en sé ríkisstjórninni einhver alvara með því að hennar forgangsmál sé að sigrast á verðbólgunni og slá á þenslu hlýtur hún að skoða aðrar leiðir en lántökur og þær eru vissulega margar til eins og ég hef þegar bent á. Það eru gríðarlega miklir fjármunir til í þessu þjóðfélagi og mikið af því fé er í höndum aðila sem hafa hagnast gríðarlega á verðbólgunni og fengið fjármuni heimilanna til sín í bílförmum. Tugþúsundir heimila á Íslandi eru aftur á móti komin fram á ystu nöf. Það að tafir verði á lækkun vaxta getur nægt til að ýta þeim fram af brúninni því þau hafa einfaldlega ekki úthald í meira. Þannig að verði ekki bara um tafir á lækkun vaxta að ræða heldur enn meiri hækkanir þarf ekki að spyrja að leikslokum.

Ég trúi því ekki fyrr en það verður að staðfestum veruleika og samþykkt hér á hinu háa Alþingi að það sé ekki hægt að gera betur en að fara bara beint í lántökur með tilheyrandi afleiðingum fyrir þjóðina alla en þó sérstaklega þau sem verst standa. Eins mikill og stuðningur minn er við Grindvíkinga mun ég því segja nei við lántökuheimild í fjáraukalögunum af fyrrgreindum ástæðum.

Að þessu sögðu fagna ég því að frumvarpið um uppkaup á húsnæði Grindvíkingar sé komið fram og vona að það gefi sem flestum möguleika á að koma sér upp nýju heimili og von um bjarta framtíð eftir erfiða tíma sem ekki sér enn fyrir endann á.

###

Virðulegur forseti. Stærsti einstaki orsakavaldur verðbólgu er sífellt hækkandi húsnæðisverð. Þetta veldur keðjuverkandi áhrifum sem leiða til þess að greiðslubyrði heimilanna þyngist og lánin hækka til muna. Verðbólgan nú er 6,7% en væri komin niður í 5% ef ekki væri fyrir áhrif hárra vaxta á húsnæðislið vísitölunnar. Það væri áhugavert að reikna út hvað húsnæðisliðurinn í vísitölunni hefur kostað íslensk heimili og fyrirtæki en þar er um háar upphæðir að ræða. Og til hvers? Hverjum er það til gagns að íslensk heimili séu að borga hærra vöruverð og hærri vexti til að ná niður verðbólgu sem þarf ekki að vera 6,7%, svo að ekki sé minnst á hversu mikið hærri hún hefur verið á undanförnum rúmum tveimur árum en ef húsnæðisliðurinn hefði ekki verið í vísitölunni? Við vitum svo sem hverjum það er til gagns. Það blasir við í hagnaðartölum ýmissa stórfyrirtækja, svo að ekki sé minnst á bankana, hver er að græða á því að halda verðbólgu sem hæstri á Íslandi.

Húsnæðisliðurinn er í neysluvísitölunni en af hverju er liður í neysluvísitölunni sem ekki er neysluvara? Samkvæmt íslenskri nútímaorðabók er neysluvara skilgreind sem vara sem framleidd er til neyslu. Ef ég slægi upp ensku skilgreiningunni á „consumer product“, með leyfi forseta, þá kemur upp í lauslegri þýðingu, þar sem þingmálið er íslenska: Vara sem keypt er af einstaklingum eða heimilum til neyslu. Það er erfitt að halda því fram að húsnæði sé neysluvara. Húsnæði er nauðsyn sem fólk hefur ekki val um að kaupa. Öll þurfum við þak yfir höfuðið. Hins vegar er það neysla sem snýr að afnotum af húsnæðinu, eins og t.d. rafmagn og hiti, en ekki húsnæðið sjálft. Leiga og afborganir lána sem greiddar eru fyrir afnot af húsnæði í hverjum mánuði gætu einnig átt heima í vísitölunni en ekki vísitala húsnæðisverðs því að þar er um notkun og þar með neyslu húsnæðis að ræða.

Það eru nákvæmlega engin rök fyrir því að skilgreina húsnæðisverð sem neyslu, enda allt annað sem er í vísitölu neysluverðs, sem eru smærri hlutir sem saman mynda stóra upphæð. Í alls konar þrautum eru stundum settar fram myndir þar sem ein passar ekki. Það gæti t.d. verið mynd af osti, mjólk, húsi og rjóma og spurt hvað eigi ekki heima þar. Svarið er augljóst, húsið passar ekki inn í þessa mynd. Ef sams konar mynd væri sett upp með neysluvísitöluna blasir við að húsnæðisliðurinn passar engan veginn inn í hana. Flokkur fólksins hefur lengi barist fyrir því að húsnæðisliðurinn verði tekinn út úr vísitölunni og það er ánægjulegt að sjá að þessi skoðun er að öðlast meira fylgi. Við sem viljum taka húsnæðisliðinn úr vísitölunni erum krafin um rök en í raun ætti þetta að vera öfugt. Það þarf að færa mjög sterk rök fyrir því að hafa húsnæðisliðinn í vísitölunni en þau hef ég ekki heyrt.

Svo að talað sé inn í aðstæðurnar sem við sem þjóð stöndum frammi fyrir núna eru a.m.k. tvenn mjög sterk rök fyrir því að húsnæðisliðnum sé kippt úr vísitölunni án tafar. Í fyrsta lagi er það staðreynd að gríðarlegar vaxtahækkanir Seðlabankans hafa snúist upp í andhverfu sína. Verðbólgan væri komin niður í 5% ef ekki væri fyrir áhrif þeirra háu vaxta á húsnæðislið vísitölunnar sem eiga að vinna gegn verðbólgunni. Þetta náttúrlega nær ekki nokkurri einustu átt. Það er ekki heil brú í þessu.

Í öðru lagi er nauðsynlegt að taka húsnæðisliðinn úr vísitölunni, náttúrlega helst af öllu fyrir fullt og allt en þó ekki væri nema tímabundið, því að sú hækkun sem líklega verður vegna aukningar á eftirspurn sem innflæði Grindvíkinga á fasteignamarkaðinn mun valda, sem er einsdæmi og hefur lítið sem ekkert að gera með kostnaðinn við það að byggja nýtt húsnæði eða viðhalda gömlu, innflæði Grindvíkinga á húsnæðismarkaðinn, sem er fyrirsjáanlegt að mun valda þenslu á húsnæðismarkaði, á ekki að hafa áhrif á húsnæðislið vísitölunnar með tilheyrandi afleiðingum. Þetta innflæði má kalla einskiptisaðgerð sem á því ekki að hafa áhrif á vísitöluna, verðbólgu eða vaxtahækkanir sem allar hafa langvarandi áhrif. Þess vegna er nauðsynlegt að taka húsnæðisliðinn úr vísitölunni án tafar.Fjármögnunarúrræði fyrir Grindvíkinga má ekki hafa áhrif á afkomu heimilanna í landinu sem mörg hver eru komin á ystu nöf og það má ekki ýta þeim fram af henni.

Að því sögðu ítreka ég að náttúrlega er löngu orðið tímabært að taka húsnæðisliðinn alfarið úr vísitölunni áður en hann veldur meiri skaða en orðið er, eins og þetta frumvarp Ingu Sæland og Flokks fólksins mælir fyrir um. Svo er það í raun kaldhæðnislegt í ljósi þess hve mikil baráttan hefur verið fyrir því að taka húsnæðisliðinn úr vísitölunni að vandinn er í raun ekki vísitalan heldur það að vísitalan hafi áhrif á lánin okkar. Við búum við þau ósköp hér að vera með verðtryggð lán. Án þeirra myndum við hafa litlar sem engar áhyggjur af vísitölunni eða því hvað hefur áhrif á hana. Ef ekki væri fyrir verðtryggð lán myndi húsnæðisliðurinn í vísitölunni eiginlega ekki skipta okkur neinu máli. Við þurfum náttúrlega að útrýma verðtryggingunni en húsnæðisliðurinn í vísitölunni væri mikilvægt fyrsta skref sem við þurfum að taka strax, áður en skaðinn verður meiri en hann er þegar orðinn.

###

Virðulegi forseti. Það verður að fagna því að farið sé í endurskoðun laga um greiðsluaðlögun einstaklinga, nr. 101/2010. Umrædd lög voru sett í kjölfar bankahrunsins 2008 með því yfirlýsta markmiði að leysa úr greiðsluerfiðleikum og skuldavanda sem fjöldi einstaklinga og heimila lenti í vegna afleiðinga þess. Samhliða þeim var komið á fót embætti umboðsmanns skuldara sem var falið að veita atbeina til umleitana til samninga um greiðsluaðlögun á grundvelli laganna. Þrátt fyrir þessi háleitu markmið er ljóst að þessi lög reyndust hvergi nærri nógu vel til að leysa vanda allra þeirra sem þurftu á því að halda á sínum tíma og endurskoðun þessi er því löngu tímabær.

Frá gildistöku laganna hefur fengist talsverð reynsla af framkvæmd þeirra, bæði jákvæð og neikvæð eftir atvikum. Fyrst um sinn var gríðarleg ásókn í greiðsluaðlögun vegna þeirrar örvæntingar sem þúsundir heimila stóðu frammi fyrir þá sem leiddi til mikils álags á starfsfólk umboðsmanns skuldara og þá aðila sem falið var hlutverk umsjónarmanna með greiðsluaðlögun sem í mörgum tilfellum voru ekki starfsmenn umboðsmanns skuldara heldur utanaðkomandi lögmenn sem voru fengnir til að taka slík verkefni að sér. Eftir það hefur í áranna rás dregið smám saman úr ásókn í úrræðið og á allra síðustu árum hafa umsóknir um aðstoð umboðsmanns skuldara verið mun færri en í fyrstu og jafnan vegna eðlisólíkra erfiðleika, t.d. hefur umsækjendum um húsnæðislán fækkað mikið og á síðustu árum hafa flestir þeirra verið á leigumarkaði.

Ég ætla í þessari ræðu minni að rekja ýmis sjónarmið sem Hagsmunasamtök heimilanna vildu leggja áherslu á í tengslum við endurskoðun ofangreindra laga og sendu í samráðsgátt í júlí í fyrra. Því miður var ekki tekið tillit til neinna athugasemda og ábendinga hagsmunasamtakanna nema að mjög litlu leyti og þá aðeins varðandi búsetu- og lögheimilisskilyrði. Það er verulega miður að þannig hafi farið í meðförum þessa frumvarps því að það eru fáir ef nokkrir aðilar eða samtök á Íslandi sem þekkja áhrif og afleiðingar þessara laga á einstaklinga í greiðsluvanda og vita betur en flestir hvar skórinn kreppir.

Helstu efnisatriði eftirfarandi umfjöllunar hagsmunasamtakanna voru: Búsetu- og lögheimilisskilyrði, kröfur utan greiðsluaðlögunar, synjunar- og niðurfellingarástæður, sala fasteigna umsækjenda, frestun greiðslna og meðferð krafna, réttindagæsla fyrir umsækjendur og eftirfylgni um afdrif umsækjenda.

Fyrst um búsetu- og lögheimilisskilyrði. Í gildandi lögum geta þeir einir leitað greiðsluaðlögunar sem eiga lögheimili og eru búsettir á Íslandi. Eftir bankahrunið var algengt að einstaklingar sem lentu í vanda, svo sem vegna atvinnuleysis, flyttu af landi brott og þá gjarnan til hinna Norðurlandanna til að leita sér að vinnu og reyna að hefja nýtt líf. Sumir þeirra sem það gerðu hafa þó engu að síður mátt sitja undir innheimtuaðgerðum eftir að hafa misst heimili sín og allar eigur á Íslandi því að þá hafa kröfuhafar leitað til erlendra innheimtuaðila í viðkomandi löndum og falið þeim að innheimta meintar kröfur á hendur þeim einstaklingum. Þessir einstaklingar hafa stundum reynt að leita greiðsluaðlögunar til að leysa úr þeim skuldavanda, sem þannig elti þá til hins nýja heimalands eins og gamall draugur, en án undantekninga verið synjað um greiðsluaðlögun á grundvelli laga. Þannig hafa viðkomandi einstaklingar ekki setið við sama borð og einstaklingar búsettir á Íslandi og fyrir vikið lent í lakari stöðu en ella.

Hagsmunasamtökin hafa margoft bent á að þetta feli í sér mismunun á grundvelli búsetu sem vandséð er að samræmist reglum EES-samningsins um frjálst flæði fólks og bann við slíkri mismunun. Það er því fagnaðarefni að verið sé að rýmka umrætt búsetu- og lögheimilisskilyrði þótt það sé ekki afnumið að fullu eins og samtökin óskuðu eftir. En a.m.k. er lagt til í frumvarpinu að heimilt verði að víkja frá skilyrði um lögheimili og búsetu hér á landi að vissum skilyrðum uppfylltum, þ.e. þeim að upplýsingar um fjárhagsstöðu skuldara erlendis liggi fyrir, að hann skuldi ekki eða í óverulegum mæli erlendum kröfuhöfum og eigi ekki húsnæði eða aðrar eignir með umtalsvert verðgildi utan Íslands nema ljóst sé að eignastaða valdi ekki vandkvæðum í greiðsluaðlögunarumleitunum.

Þó að þetta sé til mikilla bóta er þetta samt það matskennt í frumvarpinu að það er ekki ljóst fyrr en á það reynir í framkvæmd hvenær og hvernig þessi undanþáguheimild yrði nýtt og þá yrði að styðjast við skýringar að baki ákvæðinu í greinargerð frumvarpsins. Af þessu tilefni er rétt að benda á að sambærilegt skilyrði um lögheimili á Íslandi kemur fram í 1. mgr. 4. gr. laga nr. 21/1991, um gjaldþrotaskipti, en það hefur komið í veg fyrir að einstaklingar sem hafa flutt til annarra landa hafi getað leitað gjaldþrotaskipta eða nauðasamninga vegna atvika sem hafa orðið hér á landi. Þó að gjaldþrotalögin falli e.t.v. utan þeirrar endurskoðunar sem hér er þá er full ástæða til að hugað verði að þessu í samráði við dómsmálaráðuneytið, einkum vegna tengsla við úrræði umboðsmanns skuldara á grundvelli laga um fjárhagsaðstoð til greiðslu tryggingar fyrir kostnaði vegna gjaldþrotaskipta.

Þá komum við að kröfum utan greiðsluaðlögunar. Vissar kröfur standa utan greiðsluaðlögunar, þar á meðal kröfur vegna námslána og skuldir við opinbera aðila vegna meðlags. Þegar einstaklingar hafa leitað til Hagsmunasamtaka heimilanna vegna greiðsluerfiðleika í tengslum við skuldir af einkaréttarlegum toga, svo sem vegna húsnæðislána og neytendalána, er algengt að þeir standi einnig frammi fyrir óviðráðanlegum skuldum vegna námslána eða meðlagsskulda, enda er augljóst að þegar erfitt er að standa í skilum skiptir engu máli hvers konar skuldir er þá um að ræða. Þess vegna er mikilvægt að kröfur vegna ábyrgðarskuldbindinga af námslánum falli innan greiðsluaðlögunar eins og er áformað við umrædda endurskoðun. En það þarf að ganga lengra en það og sjá til þess að allar kröfur vegna námslána og meðlagsskuldir við opinbera aðila geti fallið undir greiðsluaðlögun til að auka líkurnar á því að það markmið náist að leysa greiðsluerfiðleika umsækjenda um greiðsluaðlögun. Í því sambandi má benda á að í lögum um Innheimtustofnun sveitarfélaga, nr. 54/1971, sbr. lög nr. 45/2023 og reglugerð á grundvelli þeirra laga, er að finna ýmis ákvæði sem heimila ívilnanir og jafnvel niðurfellingu skulda vegna fjárhagslegra erfiðleika. Þessi úrræði mætti samræma við greiðsluaðlögun með því að fella slíkar skuldir þar undir eða kveða á um samstarf á milli umboðsmanns skuldara og aðila sem hafa með höndum innheimtu þeirra til að ná fram heildstæðri úrlausn. Þótt það falli e.t.v. utan þeirrar endurskoðunar sem hér um ræðir er rétt að ítreka nauðsyn þess að fella brott undanþágu námslána frá fyrningaráhrifum gjaldþrotaskipta skv. 26. gr. laga um Menntasjóð námsmanna, nr. 60/2020. Huga mætti að þessu í samráði við háskóla-, iðnaðar- og nýsköpunarráðuneyti í tengslum við yfirstandandi endurskoðun þeirra laga.

Þá komum við að synjunar- og niðurfellingarástæðum. Það er ótrúlegt að í 6. gr. laga um greiðsluaðlögun einstaklinga eru taldar upp í 12 liðum ýmsar ástæður til að synja um heimild til greiðsluaðlögunar en hvergi í lögunum er fjallað á svipaðan hátt um ástæður til að samþykkja heimild til greiðsluaðlögunar. Þessar synjunarástæður eru víðtækar og margar þeirra opnar fyrir túlkun sem hefur leitt til þess að þeim hefur stundum verið beitt með ósanngjörnum hætti fyrir umsækjendur. Sem dæmi má nefna að umsækjandi hafi hagað fjármálum sínum á verulega ámælisverðan hátt eða tekið fjárhagslega áhættu sem ekki var í samræmi við fjárhagsstöðu hans.

Nú er það svo að það eitt að reyna að eignast húsnæði til að koma þaki yfir höfuð sér og fjölskyldu sinni hér á landi hefur nánast alltaf haft í för með sér umtalsverða áhættu. Sú sem hér stendur hefur oft lýst því sem áhættusömustu fjárfestingu í heimi að koma sér þaki yfir höfuðið á Íslandi, enda skipta dæmin sem styðja þá skoðun mína tugþúsundum. Þegar aðstæður hafa breyst til hins verra vegna aðstæðna sem almenningur ber enga ábyrgð á, eins og t.d. í kjölfar bankahrunsins og þess sem við horfum upp á núna, hafa iðulega komið fram viðhorf á þá leið að þeir sem lenda í vandanum geti sjálfum sér um kennt, að þeir hafi lifað um efni fram eða reist sér hurðarás um öxl. Því miður endurspeglast slík viðhorf í umræddri 6. gr. En hver er í raun þess umkominn að leggja mat á hvað sé óhófleg áhættutaka í landi þar sem öflun húsnæðis er næstum alltaf fjárhættuspil fyrir stóran hluta almennings? Að standa frammi fyrir því að ráða ekki við skuldbindingar sínar og eiga það jafnvel á hættu að missa heimili sitt er mikið áfall fyrir fólk sem lendir í slíku. Að viðurkenna það fyrir sjálfum sér að maður ráði ekki við slíkan vanda og svo fyrir öðrum með því að sækjast eftir hjálp til að leysa úr stöðunni er afskaplega auðmýkjandi. Að þurfa svo að gangast undir ítarlega skoðun á einkahögum sínum og reyna að uppfylla ströng skilyrði til að geta fengið einhverja aðstoð getur jafnframt verið beinlínis niðurlægjandi lífsreynsla. Það er því ljóst að enginn gerir það af léttúð að sækja um úrræði eins og greiðsluaðlögun með öllum þeim áhrifum sem því fylgja.

SyrpuSyrpurÞess vegna legg ég til að 6. gr. verði breytt þannig að heiti ákvæðisins verði Samþykkt heimildar til greiðsluaðlögunar og að meginreglan verði sú að samþykkja skuli umsókn um greiðsluaðlögun. Aftur á móti þurfi mikið að koma til svo að umsókn verði synjað og að ástæður til þess verði skilgreindar sem undantekningar. Að sama skapi eru í 12. gr. laganna taldar upp ýmsar skyldur sem umsækjandi skal undirgangast á meðan leitað er greiðsluaðlögunar, þar á meðal að leggja til hliðar af launum og öðrum tekjum sínum það fé sem er umfram það sem hann þarf til að sjá sér og fjölskyldu sinni farborða og segja upp samningum um útgjöld í framtíðinni sem ekki tengjast vöru og þjónustu sem er nauðsynleg honum eða heimili hans til lífsviðurværis eða eðlilegs heimilishalds. Bregðist umsækjandi þessum skyldum er hægt að fella niður greiðsluaðlögunarumleitanir hans. Þessi ákvæði eru einnig opin fyrir túlkun og eru dæmi um að í framkvæmd hafi þeim verið beitt með íþyngjandi og jafnvel niðurlægjandi hætti. Sem dæmi má nefna að umleitanir hafa verið felldar niður af léttvægum ástæðum á borð við að umsækjandi hafi keypt áskrift að teiknimyndasögum fyrir börnin sín. Þannig er raunverulegt dæmi um að áskrift að teiknimyndabókunum fyrir níu ára barn hafi verið nóg til þess að greiðsluaðlögun væri hafnað því að, eins og viðkomandi ráðgjafi sagði með nokkrum þjósti: Það er hægt að lifa án þess að fá. Foreldrarnir sögðu upp áskriftinni. Ég tek að sjálfsögðu undir með Hagsmunasamtökum heimilanna og legg til að þessi skilyrði verði skilgreind betur þannig að þau verði ekki til að þrengja um of að möguleikum umsækjanda og fjölskyldu hans til að lifa einhvers konar eðlilegu lífi og að allan vafa þar að lútandi skuli túlka honum í vil.

Þá er það varðandi sölu fasteigna umsækjenda. Skv. 13. gr. laganna getur umsjónarmaður ákveðið að selja skuli eignir skuldara sem hann telur af sanngirni og með hliðsjón af greiðslugetu og fjölskylduaðstæðum að skuldari geti verið án. Þetta ákvæði er opið fyrir túlkun og dæmi eru um að því hafi verið beitt á íþyngjandi og niðurlægjandi hátt, svo sem með því að fyrirskipa umsækjanda að losa sig við gæludýr. Samkvæmt upplýsingum frá umboðsmanni skuldara voru 422 fasteignir umsækjenda um greiðsluaðlögun seldar á þessum grundvelli á tímabilinu 2010–2017. Hvernig í ósköpunum getur það verið lausn á vanda fólks að gera því að selja heimili sitt?

Að undanförnu hafa verðbólga og vextir tekið miklum hækkunum á stuttu tímabili með tilheyrandi áhrifum á húsnæðiskostnað heimilanna, hvort sem um er að ræða leiguhúsnæði eða eigið húsnæði sem við fjármögnum með húsnæðislánum. Þessar hækkanir eru þegar byrjaðar að þrengja talsvert að fjárhagsstöðu margra heimila og ljóst er að þeim mun fara fjölgandi á næstunni, nú þegar vextir eru farnir að losna á lánum þeirra sem náðu að semja um að festa þá tímabundið áður en vaxtahækkanir hófust á nýjum lánum og lánum með breytilegum vöxtum. Þannig hafa mörg þúsund heimili staðið frammi fyrir stökkbreytingum á greiðslubyrði á undanförnum mánuðum og fleiri munu því miður bætast í þann hóp á næstu misserum. Það sem er þó ólíkt því ástandi sem skapaðist í kjölfar bankahrunsins, þegar þúsundir misstu húsnæði sitt, er að núna er mikill skortur á húsnæði hér á landi og má segja sem svo að það sé nú þegar nánast allt uppselt. Það er því full ástæða til að hafa áhyggjur af því að ef fram heldur sem horfir geti komið upp sú staða að þau sem ekki ráða við stökkbreytta greiðslubyrði og gætu misst húsnæði sitt myndu raunverulega hafa í engin önnur hús að venda og lendi einfaldlega á götunni. Þess vegna lögðu hagsmunasamtökin það til að við 13. gr. laganna verði bætt áskilnaði um að forðast skuli eins og frekast er kostur að knýja umsækjanda um greiðsluaðlögun til að selja húsnæði sitt nema í algerum undantekningartilfellum og þá ef hægt er að sýna fram á að hann geti keypt ódýrara eða viðunandi húsnæði í staðinn og leyst þannig úr vandanum.

Þá komum við að frestun greiðslna og meðferð krafna. Skv. 1. mgr. 11. gr. laganna hefst tímabundin frestun greiðslna þegar umboðsmaður skuldara hefur samþykkt umsókn um greiðsluaðlögun en skv. 2. mgr. falla þá vextir á skuldir meðan á frestun stendur en þeir eru þó ekki gjaldkræfir. Lengi vel túlkuðu sumir kröfuhafar þetta þannig að þeir gætu engu að síður krafðist dráttarvaxta fyrir það tímabil sem frestun greiðslna stóð yfir en það var ekki fyrr en með dómi Hæstaréttar Íslands 8. mars 2018 í máli nr. 159/2017 sem allur vafi var tekinn af um að það væri ekki heimilt, heldur mætti aðeins krefjast samningsvaxta. Skv. 3. mgr. 3. gr. laganna á greiðsluaðlögun jafnframt að leiða til brottfalls skulda sem hefðu orðið eftirstaðan við gjaldþrotaskipti en þar á meðal eru vextir, verðbætur og fleira. Allur gangur virðist hafa verið á því hvort gætt sé að þessu en sýnishorn af samningum um greiðsluaðlögun sem borist hafa Hagsmunasamtökum heimilanna benda til þess að svo hafi alls ekki alltaf verið. Þá eru fjölmörg dæmi um að einstaklingar sem hafa verið lengi í greiðsluaðlögunarferli en að lokum verið synjað eða samningar ekki náðst hafi þá setið uppi með mun hærri skuldastöðu en þegar þeir sóttu um úrræði vegna uppsafnaðra vaxta þannig að vandi þeirra versnaði aðeins fyrir vikið. Það er augljóslega engum greiði gerður með því að kveða á um frestun greiðslna á meðan umleitanir um greiðsluaðlögun standa yfir sem leiðir svo til þess eins að vextir hlaðast upp og hækka þær skuldir sem þá þegar voru orðnar óviðráðanlegar og þess valdandi að skuldarinn þurfti að leita greiðsluaðlögunar. Því lögðu hagsmunasamtökin til að umræddum ákvæðum yrði breytt og í stað frestunar á greiðslum yrði kveðið á um algjöra frystingu skulda á meðan leitað yrði greiðsluaðlögunar og allt þar til því ferli væri lokið, hvort sem það leiddi til samnings um greiðsluaðlögun eða ekki. Með því er átt við að á meðan verið sé að vinna úr umsókn um greiðsluaðlögun falli hvorki vextir né verðbætur á skuldir umsækjanda.

Þá komum við að réttindagæslu fyrir umsækjendur. Meðal þess sem hagsmunasamtökin hafa gagnrýnt við greiðsluaðlögunarúrræðið er að hvergi í ferlinu er gætt að því hvort þær kröfur sem umsækjendur eru krafðir um að greiða séu á lögmætum grunni reistar. Þetta átti ekki síst við í kjölfar bankahrunsins þegar smám saman kom í ljós að umtalsverður hluti lána sem fjármálafyrirtæki höfðu veitt voru með ólöglegum skilmálum og uppreiknuð staða skulda var í þeim tilvikum mun hærri en ef farið hefði verið að lögum. Þetta getur einnig átt við þegar ekki hefur verið gætt að reglum um fyrningu, svo sem vegna vaxta sem hafa mun styttri fyrningartíma en höfuðstóll kröfu vegna peningaláns. Fyrir vikið enduðu mörg slík álitamál á borði Hagsmunasamtaka heimilanna í stað umboðsmanns skuldara.

Greiðsluaðlögun einstaklinga hefur því miður ekki reynst vera sú töfralausn á skuldavanda sem var gefið í skyn af hálfu stjórnvalda að úrræðið yrði þegar það var kynnt í upphafi. Það skýrist að nokkru leyti af því að hvergi í löggjöfinni er gert ráð fyrir greiningu á lögmæti þeirra krafna sem kröfuhafar myndu lýsa á hendur umsækjendum. Jafnframt var embættinu, sem var komið á fót til að fara með framkvæmd úrræðisins, valin nafngift sem er beinlínis villandi, þ.e. umboðsmaður skuldara. Samkvæmt skilgreiningu hugtaksins er umboðsmaður einhver sem tekur að sér að vera staðgengill umbjóðanda síns og gæta hagsmuna hans og réttinda til hins ýtrasta, svo sem fyrir dómstólum eða í samningaviðræðum og samningagerð við gagnaðila umbjóðandans. Þessi skilgreining lýsir alls ekki vel hlutverki umboðsmanns skuldara eins og það hefur verið framkvæmt af hálfu embættisins. Þess í stað hefur það starfað eins og milligönguaðili á milli skuldara og kröfuhafa sem einbeitir sér að því að leggja mat á hversu mikið sé hægt að láta umsækjendur greiða og ganga frá samningum við kröfuhafa þar að lútandi, sem á mun meira sameiginlegt með nauðasamningum en gæslu hagsmuna og réttinda. Sú sem hér stendur hefur stundum sagt að umboðsmaður skuldara matreiði skuldara fyrir bankana. Sú lýsing hefur því miður allt of oft átt við. Til að bæta úr þessu þyrfti að fela umboðsmanni skuldara viðeigandi valdheimildir til réttindagæslu í þágu umsækjenda.

Að lokum er rétt að fjalla um eftirfylgni og afdrif umsækjenda. Að fenginni nokkurri reynslu af framkvæmd greiðsluaðlögunarmála virðist skorta talsvert á eftirfylgni með málefnum umsækjenda eftir að umsóknir þeirra hafa fengið afgreiðslu. Sem dæmi um slík mál sem hafa komið á borð Hagsmunasamtaka heimilanna má nefna tilvik þar sem í samningi var kveðið á um niðurfellingu hluta veðskulda að samningstímabili loknu þegar samningur um greiðsluaðlögun hafði verið efndur að fullu en viðkomandi vissi ekki hvert ætti að snúa sér og rakst á ýmsar hindranir í því ferli.

Fleira mætti nefna en nú ætla ég aðeins að hlaupa yfir og segja: Eins og ég sagði í upphafi hafa fáir jafn mikla reynslu af greiðsluaðlögun einstaklinga og Hagsmunasamtök heimilanna. Þau hafa, svo að það sé sagt, hjálpað álíka mörgum og umboðsmaður skuldara þrátt fyrir að vera grasrótar- og sjálfboðaliðasamtök með aðeins eitt og hálft stöðugildi. Það eru því mikil vonbrigði að ekki sé gætt betur að athugasemdum hagsmunasamtaka sem þekkja lögin um greiðsluaðlögun einstaklinga betur en flestir aðrir, kosti þeirra og galla ásamt afleiðingum þeirra. Ég hvet hv. velferðarnefnd eindregið til að lesa umsagnir þeirra, ekki síst umsögnina sem þau sendu í samráðsgátt í júlí á síðasta ári.

###

Virðulegi forseti. Við ræðum frumvarp fjármálaráðherra um allt að 30 milljarða lántöku í erlendri mynt til að mæta mögulegri fjárþörf vegna jarðhræringa á Reykjanesi. Nú er það svo að það er algjör samstaða í þinginu um að hjálpa Grindvíkingum og sú samstaða varð t.d. allt að því áþreifanleg í samráðshópi þingmanna vegna uppkaupa húsnæðis í Grindavík sem ég sat í fyrir hönd Flokks fólksins. Þar var ákveðið að fara í uppkaup á eignum þeirra Grindvíkinga sem þess óska og ákveðið að miða við 95% af brunabótamati eignanna. Að sjálfsögðu þarf að fjármagna þau kaup með einhverjum hætti en það er bara ekki sama hvernig það er gert og forðast þarf með öllum ráðum að sú fjármögnun auki byrðar heimilanna í landinu með meiri verðbólgu og þeim auknu vaxtabyrðum sem alltaf virðist fylgja í kjölfarið sem eina úrræðið í baráttunni gegn henni.

Nú er það svo að heimilin sem mest skulda og minnst eiga hafa borið allar byrðarnar af baráttunni gegn verðbólgunni á meðan betur stödd heimili hafa sloppið gríðarlega létt frá þeim. Það er augljóslega ekki hægt að réttlæta það með neinum hætti því a.m.k. ættu heimilin að bera hlutfallslega svipaðan kostnað af verðbólgunni en þess í stað bera þau sem minnst hafa hann allan, á meðan efnuð og skuldlítil heimili sleppa alveg.

Auknar lántökur ríkissjóðs munu hafa bein áhrif á verðbólguna sem mun án tafar gefa Seðlabankanum fleiri ástæður til frekari vaxtahækkana. Það er lítið unnið ef hjálpa á Grindvíkingum með því að koma öðrum heimilum á vonarvöl og ég er algjörlega sannfærð um að eins mikið og Grindvíkingar þurfa á hjálp að halda þá eru þeir ekki að biðja um að kostnaðinum verði velt beint út í verðlagið.

Í frumvarpinu er því ekki slegið föstu hversu mikið þurfi að draga á þessa lánalínu en reynslan segir manni að það sé líklegra en ella að gengið verði á lánalínuna að fullu.

Það er hægt að vinna þetta með öðrum hætti.  Það væri hægt að skattleggja með einhverjum hætti þann gríðarlega hagnað sem stórfyrirtæki hafa sýnt á undanförnum árum. Flokkur fólksins hefur ítrekað lagt fram frumvörp um hækkun bankaskatts. Ég hef sjálf lagt til í þrí- eða fjórgang, að hann verði hækkaður upp í það sem hann var fyrir lækkun, 0,376%, sem myndi gefa ríkissjóði a.m.k. 10,3 milljörðum meira í aðra hönd en 0,145% sem hann er í núna. Fyrir síðustu jól lagði Inga Sæland svo til að bankaskatturinn færi upp í 0,838% tímabundið eða þar til stýrivextir myndu lækka niður fyrir 5%, enda græða bankarnir mest á hækkun vaxtanna. Hækkun bankaskattsins upp í 0,838% myndi skila 30 milljörðum í auknar tekjur á einu ári. Sömu upphæð og nú stendur til að taka með erlendu láni. Bara með því væri búið að leysa þann vanda sem ríkissjóður stendur frammi fyrir vegna uppkaupa húsnæðis í Grindavík. Athugið að þrátt fyrir hækkunina sem formaður Flokks fólksins lagði til, væri bankaskatturinn samt vel undir 1%.

Alltaf þegar mælt er fyrir hækkun bankaskatts eru helstu rökin gegn hækkuninni þau að bankarnir myndu velta þessum kostnaði beint út til neytenda í formi hærri vaxta og þjónustugjalda, eins og andmælendur þessara frumvarpa beri hag neytenda svo svakalega fyrir brjósti. En öll dæmi og sá kaldi veruleiki sem blasir við sýna fram á að svo sé alls ekki. Enda er auðvelt að mótmæla þessum rökum.

Í fyrsta lagi er nóg að skoða sögu bankanna frá lækkun, þar sem álögur þeirra á neytendur hafa bara alls ekki lækkað, heldur þvert á móti hækkað í jöfnu hlutfalli við undanlátssemi stjórnvalda gagnvart þeim.

Í öðru lagi sýna hagnaðartölur bankanna fram á það sem ég hef ítrekað og oft bent á; að með vaxtahækkunum sínum sé Seðlabankinn að beina fjármunum heimilanna til bankanna í bílförmum á færibandi því að stóraukinn hagnaður þeirra er fyrst og fremst vegna vaxtatekna. Heimilin eiga þetta fé. Þó að það bæti þeim ekki skaðann er a.m.k. hægt að nota það til að koma í veg fyrir að meira verði af þeim tekið og að hægt verði á flutningalestinni til bankanna.

Í þriðja lagi má sjá það á vaxtahækkunum undanfarinna tveggja ára að bankarnir fara almennt ekki slíku offari í vaxtahækkunum og við höfum horft á undanfarið nema með skýrum tilmælum frá Seðlabankanum. Þeir eru ekki alveg jafn fljótir að hlýða tilmælum hans niður á við, þó það sé önnur saga, en að jafnaði eru breytilegir vextir þeirra á fasteignalánum um 2% hærri en stýrivextir Seðlabankans.

Í fjórða lagi hafa þjónustugjöld bankanna hverfandi áhrif á fjárhag heimilanna. Þar spila vextirnir stærsta hlutverkið. Þjónustugjöld bankanna hafa hins vegar lítil áhrif á fjárhag heimilanna.  Með þessum orðum er ég ekki mæla bót öllum þeim matarholum sem þessi musteri Mammons hafa fundið til að ná fé af neytendum, ég er bara einfaldlega að benda á að þær eru ekkert í samanburði við vaxtabyrðina sem aukin verðbólga myndi hvetja Seðlabankann til að bjóða upp á.

Eingöngu þarf einfalda lagabreytingu til og ef einhversstaðar er fé að finna er það í bönkunum. Á neyðartímum er fáránlegt að halda áfram að hlífa þeim sem mest hafa á meðan endalaust er þjösnast á öðrum.

En það er fleira sem hægt er að gera til að fjármagna aðgerðir til stuðnings Grindavíkur annað en að fara í lántökur. Það mætti t.d. hækka veiðigjaldið. Það er einfalt að gera breytingar á veiðigjaldinu sem myndu skila ríkissjóði auknum tekjum. Hæglega mætti þannig auka tekjur ríkissjóð um hátt í 10 milljarða á ári.  Annað sem hægt væri að gera væri að taka upp staðgreiðslu við innborgun í lífeyrissjóð eins og Flokkur fólksins hefur lagt fram þingsályktunartillögu um. Með því að breyta framvegis tilhögun skattheimtu vegna lífeyrissjóðssparnaðar má auka tekjur ríkissjóðs verulega. Í dag er lífeyrissjóðssparnaður skattlagður við úttekt en með því að skattleggja hann í staðinn við inngreiðslu myndu tekjur ríkissjóðs aukast verulega án þess að það hefði áhrif á ráðstöfunarfé almennings. Inngreiðslur í lífeyrissjóði árið 2022 námu 389 milljörðum kr. Miðað við 31,45% skatt, sem er lægsta skattþrepið í dag, myndi breytt aðferð skila ríkissjóði auknum tekjum sem nemur 91 milljarði kr. á ári. Með því að sækja skatttekjurnar í upphafi fær ríkissjóður þetta fé til ráðstöfunar og mér sýnist á öllu að ekki sé vanþörf á, jafnvel þótt hinar hrikalegu náttúruhamfarir á Reykjanesskaga hefðu ekki komið til.

Á móti kemur að ekki greiðist skattur þegar sá sparnaður er leystur út og því hefur breytingin ekki í för með sér hlutfallslega rýrnun á ávöxtun lífeyrissjóða. Eins og áður sagði myndi þessi ráðstöfun færa ríkissjóði um 90 milljarða kr. sem myndi óneitanlega hafa víðtækari áhrif á allt það sem ríkið hefur tök á að gera en ekki bara það sem viðkemur Grindavík núna.

Eitt af því sem þarf að huga að, hvort sem farið verður í lántökur eða aðrir möguleikar nýttir, sem ég vona svo sannarlega, eru áhrif alls þessa á húsnæðisverð. Eins og við vitum er hækkun húsnæðisverðs einn stærsti þátturinn í vísitölumælingum Seðlabankans og án húsnæðisliðar væri verðbólgan komin undir 5% og vextir væru þar með einnig mun lægri. Burt séð frá öllu öðru þá mun aukin eftirspurn kannski þúsund heimila hafa veruleg áhrif á eftirspurn á fasteignamarkaði og þar með fasteignaverð. Hægt er að fyrirbyggja slík áhrif með því að taka húsnæðisliðinn út úr vísitölu neysluverðs. Flokkur fólksins hefur lengi mælt fyrir því og formaður flokksins, Inga Sæland, mun einmitt mæla aftur fyrir því síðar í dag. En því miður ríkir ekki samstaða um þetta á Alþingi þó fleiri séu farnir að sjá ljósið.

Hins vegar má færa rök fyrir því að innflæði Grindvíkinga á húsnæðismarkaðinn sé þess eðlis að það eigi ekki að hafa áhrif á vísitöluna almennt, enda einstakur viðburður sem mætti kalla einskiptisaðgerð vegna utanaðkomandi óvæntra atburða. Hækkun húsnæðisverðs vegna þessa innflæðis og aðgerða ríkisstjórnarinnar til að auðvelda þeim fasteignakaup ætti ekki því alls ekki að hafa áhrif á vísitölu neysluverðs. Sú hækkun sem líklega verður vegna þessara atburða hefur lítið sem ekkert að gera með kostnaðinn við það að byggja nýtt húsnæði eða viðhalda gömlu. Auðvitað á að taka húsnæðisliðinn alfarið úr vísitölunni, en sé ekki hægt að ná því gegn verður a.m.k. að aftengja húsnæðisliðinn á meðan áhrif þeirra aðgerða sem varða Grindavík eru sem mest.

Eftir stendur að nú má ekki vera með rörsýn. Heimilin á Íslandi eru komin að þolmörkum sínum og mörg þeirra yfir þau. Það er samstaða um að hjálpa Grindvíkingum en sú samstaða má bara alls ekki breytast í einhvers konar kergju gagnvart þeim þegar fram líða stundir. Nú þarf að nýta sköpunarkraftinn sem býr í flokkunum á Alþingi, alþingismönnum, fjármálaráðuneytinu og starfsmönnum þess. Ég trúi því ekki fyrr en það verður að staðfestum veruleika og samþykkt hér á hinu háa Alþingi að ekki sé hægt að gera betur en fara bara beint í lántökur með tilheyrandi afleiðingum fyrir þjóðina alla en þó sérstaklega þau sem verst standa hér.

Í þessari stuttu ræðu hef ég lagt fram þrjár tillögur sem allar koma úr ranni Flokks fólksins og við höfum margoft lagt fram. Til upprifjunar eru þær þessar:

Hækkun bankaskatts, enda fáir sem hafa hagnast jafn gríðarlega á hinum svokölluðu aðgerðum gegn verðbólgunni og þeir sem fá fjármuni heimilanna til sín í bílförmum. Sú aðgerð ein og sér gæti fært ríkissjóði 30 milljarða á ári.

Hækkun veiðigjalds gæti fært ríkissjóði hátt í 10 milljarða á ári.

Staðgreiðsla við innborgun í lífeyrissjóði sem myndi færa ríkissjóði um 90 milljarða á ári.

Auk þess hef ég bent á nauðsyn þess að taka húsnæðisliðinn úr vísitölunni því sú hækkun sem líklega verður vegna þeirrar aukningar á eftirspurn sem innflæði Grindvíkinga á fasteignamarkaðinn hefur, er einsdæmi sem hefur lítið sem ekkert að gera með kostnað við að byggja upp nýtt húsnæði eða að viðhalda gömlu. Innflæðið, eins og ég sagði áðan, má kalla einskiptisaðgerð sem á því ekki hafa áhrif á vísitöluna, verðbólgu eða vaxtahækkanir sem allar hafa langvarandi áhrif.

Til að draga saman allt sem ég hef sagt er inntakið það að fjármögnun úrræða fyrir Grindvíkinga megi ekki hafa áhrif á afkomu heimilanna í landinu sem mörg hver eru komin á ystu nöf. Það má ekki ýta þeim fram af henni. Þau eru ekki aflögufær. Á Íslandi eru til miklir fjármunir. Þeir eru bara fastir í girðingum hinna útvöldu. Við þurfum að ná í þá því að þeir koma frá fólkinu í landinu og tíminn til að ná í þá er núna.

###

Virðulegi forseti. Sem fulltrúi Flokks fólksins í samráðshópi þingmanna vegna Grindavíkur sem hefur fjallað um þetta frumvarp hafði ég þrennt að leiðarljósi: Í fyrsta lagi að Grindvíkingar fengju eins mikið fyrir heimili sín og mögulegt væri. Í öðru lagi að kostnaður ríkissjóðs hefði ekki neikvæð áhrif á verðbólgu og vexti. Í þriðja lagi að vinnan við frumvarpið tæki eins stuttan tíma og mögulegt væri. Alveg sama hve vel er unnið og hve mikið við leggjum okkur fram þá er alltaf ljóst í svona málum að þegar línurnar eru dregnar verða ekki allir sáttir. En einhvers staðar þarf að draga línurnar. Niðurstaða vinnu samráðshópsins er frumvarpið sem lagt er fyrir þingið í dag. Það ríkti algjör einhugur í hópnum sem að þessu kom um að gera eins vel við Grindvíkinga og unnt væri, hvort sem um var að ræða þingmenn stjórnar eða stjórnarandstöðu, starfsmenn ráðuneytisins eða ráðherra. Málin voru rædd af hreinskilni og komist að niðurstöðu.

Hvað varðar mín markmið þá er ég nokkuð sátt. Þegar umræðan hófst var í frumvarpsdrögum miðað við 90% af brunabótamati. Við vorum öll sammála því að brunabótamatið væri hagstætt fyrir Grindvíkinga því að það væri almennt svipað fasteignamati og stundum jafnvel hærra. Auðvitað eru undantekningar á því eins og öðru en við þurftum ákveða eitthvert viðmið. Þar þótti brunabótamatið henta betur en önnur tiltæk viðmið eins og t.d. fasteignamat. Það náðist samkomulag í samráðshópnum um að miða við 95% brunabótamats í staðinn fyrir 90% af því. Eins og við vorum sammála um þá munar Grindvíkinga um hvert prósentustig en af ýmsum orsökum sem ég ætla ekki að rekja hér var ekki talið rétt að miða við 100% sem auðvitað allir myndu helst vilja. En 95% er hærra en upphaflega var gert ráð fyrir og það er sigur.

Hvað varðar markmiðið um að frumvarp þetta verði ekki til þess að auka verðbólgu og standa í vegi fyrir lækkun vaxta þá held ég að það hafi gengið nokkuð vel. Svo virðist að með stofnun þessa félags og samkomulags við lánastofnanir séu útgjöld ríkisins vegna þessara uppkaupa ekki mikil og alls ekki þannig að þau muni hafa áhrif til hækkunar á verðbólgu og vöxtum. Ég vil almennt ekki tala fyrir skattahækkunum en mér finnst skipta gríðarlegu máli að þurfi sérstaka fjármögnun inn í þetta verkefni verði þess gætt að það auki ekki á nokkurn hátt álögur á heimili landsins vegna verðbólgu og vaxtahækkana. Heimilin sem mest skulda og minnst eiga að geta ekki borið meira. En í þjóðfélaginu eru hópar sem varla hafa orðið fyrir neinum áhrifum vegna hækkandi vaxta og komi til þess að auka þurfi framlag ríkisins má alls ekki fara í lántökur sem auka álögur á heimilin heldur væri frekar tilefni til að hækka skatta á best stöddu hópa þjóðfélagsins til að fjármagna aðgerðirnar, sem aftur myndi minnka peningamagn í umferð og þannig hjálpa til í baráttunni við verðbólguna. Eins og frumvarpið lítur út í dag virðist sem þetta markmið hafi náðst þó að enn séu ekki öll kurl  komin til grafar vegna ýmissa óvissuþátta.

Þriðja leiðarljós mitt var að unnið yrði að málinu eins hratt og hægt er. Frá því að ég kom inn á þing hef ég séð að hér vindur málum oft fram á hraða snigilsins, ef svo má segja. Fyrir því eru margvíslegar ástæður. Það þarf að vanda til verka við lagasetningu og lagafrumvörp eru yfirleitt flóknari en kann að virðast við fyrstu sýn. Það er ástæða til að halda því til haga að þó að Grindvíkingum þyki undanfarnar vikur hafa verið heil eilífð þá hefur verið unnið eins hratt í þessum málum og mögulegt hefur verið, enda er samstaðan innan þingsins algjör. Þó að eitthvað hafi verið tekist á um leiðir hafa markmiðin verið skýr.

Eftir að frumvarpið var birt í samráðsgátt komu 316 athugasemdir og eins og segir í samráðskafla frumvarpsins var nokkur samhljómur í þeim. Það er ánægjulegt að komið hafi verið til móts við flestar athugasemdirnar. Þó að í frumvarpinu sé ekki miðað við 100% brunabótamat, eins og margir höfðu viljað, verður að líta til þess að það átti upphaflega að vera 90%, þannig að 95% er ekki slæm lending. Í samráðskafla frumvarpsins er farið yfir þær breytingar sem urðu á drögunum vegna athugasemda sem bárust og þær eru þó nokkrar, enda um gagnlegar ábendingar að ræða. Að ákveðnum skilyrðum uppfylltum tekur frumvarpið nú t.d. til íbúðarhúsnæðis í eigu dánarbúa, komið er til móts við þá sem ekki eiga lögheimili í eignum sínum og það er mögulegt að selja félaginu sem stofnað verður íbúðarhúsnæði sem þegar hefur verið metið óviðgerðarhæft. Ekki reyndist mögulegt að koma til móts við óskir um veðflutning en engu að síður er verið að vinna að útfærslu samkomulags við lánveitendur sem felur í sér endurfjármögnun lána sem hvíla á eignum sem falla undir frumvarpið.

Um er að ræða nær 1.200 heimili og það er ljóst að einhverjir munu ekki verða alveg sáttir en yfir heildina tel ég að vel hafi tekist til. Það lögðust allir á eitt með hagsmuni Grindvíkinga í huga undir ákveðinni tímapressu og þetta er niðurstaðan. Að þessu öllu sögðu er ég nokkuð sátt við hana og vona að Grindvíkingar verði það líka. Málið fer nú til efnahags- og viðskiptanefndar þar sem þeir agnúar og gallar sem finnast verða væntanlega sniðnir af því og vonandi líður ekki á löngu áður en þeirri vinnu lýkur.

###

Virðulegi forseti. Staðan á Suðurnesjunum er alvarleg. Eftir nokkur krúttleg túristagos hefur alvaran tekið við og náttúran sýnt okkur að hún er ekkert lamb að leika sér við, að náttúran er ekki bara okkur til skemmtunar heldur geti hún líka valdið miklum skaða. Vandi Grindvíkinga og afleiðingar jarðhræringa og eldgosa fyrir þá er vel þekktur og verður því ekki ræddur sérstaklega hér en þó er ástæða til að taka fram að skaði þeirra er mun meiri en annarra íbúa á Suðurnesjum og það má ekki gleymast þegar við ræðum aðrar alvarlegar afleiðingar.

Við Íslendingar erum þekkt fyrir að trúa því að hlutirnir reddist og staðreyndin er sú að oft gera þeir það. Staðreyndin er líka sú að stjórnvöld hafi sofið á verðinum þangað til núna og uppbygging innviða hefur ekki fylgt spám um flutnings-, hita- og orkuþörf. Það er þetta „þangað til“ sem skiptir máli. Bíll gengur þangað til hann er eldsneytislaus og hægt er að komast upp með andvaraleysi á ýmsum sviðum þangað til allt í einu eitthvað klikkar. Það sem gerðist á Suðurnesjum í síðustu viku var að sénsarnir sem við höfðum kláruðust og okkar „þangað til“ var komið á leiðarenda og við vorum komin í: Guð minn almáttugur, hvað nú? Það verður að segjast að Íslendingar eru góðir í að redda málum enda hefði „þetta reddast“-hugsunin varla enst svona lengi þjóðarsálinni ef svo væri ekki. Þegar „hvað nú?“-ástandið varð að veruleika var gripið til róttækra aðgerða og allir lögðust á eitt. Unnið var myrkranna á milli og allt lagt í sölurnar til að koma á heitu vatni sem fyrst. Það er ekki orðum aukið að kraftaverk hefur verið unnið á síðustu dögum og ég á engin orð til að tjá aðdáun mína á öllum þeim starfsmönnum sem tókust á við ný og óvænt verkefni, bæði þeim sem skipulögðu aðgerðir og vinnuna við leiðsluna og einnig þeim sem svo byggðu og tengdu nýja heita vatnsleiðslu á tæpum þremur dögum, mun skemmri tíma en nokkur gerði ráð fyrir.

Það er líka í svona aðstæðum þar sem reynir á samkennd íbúa, að allir skilji að þeirra framlag til að orkusparnaður skiptir máli, að enginn ákveði að halda bara sínu striki á meðan aðrir taki á sig skortinn. Það er óhætt að segja að Suðurnesjabúar hafi staðist þessa prófraun með glæsibrag og allir hafi lagst á eitt. Núna er heitt vatn aftur komið á á Suðurnesjunum og húsin byrjuð að hlýna aftur. En hvað gerist næst? Næsta gosi er spáð innan nokkurra vikna og enginn veit hvar það kemur upp eða hvort það muni valda skaða á innviðum — og þá hvaða skaða, hversu mikill hann verður eða hverjar afleiðingar hans kunna að verða. Hraunflæði hefur aukist með hverju gosi og því verður að gera ráð fyrir að í næsta gosi kunni hraunið að flæða enn hraðar. Við erum í algjörri óvissu og bregðast þarf hratt við þegar og ef til kemur.

Við gosið 10. nóvember sönnuðu nýbyggðir varnargarðar gildi sitt. Þeir höfðu verið byggðir aðeins skömmu áður og málin stóðu það tæpt að þeir sem voru að vinna við varnargarðana voru að hamast við að ljúka þeirri vinnu og loka varnargörðunum með spúandi eldfjallið í baksýn á meðan gróandi hraunflæðið nálgaðist þá, þvílíkar hetjur, og þetta reddaðist eins og svo margt annað. En þá komum við að spurningunni hvort „þetta reddast“-hugarfarið sé ásættanlegt þegar um jafn mikilvæga innviði er að ræða og þá sem hafa bein áhrif á líf og öryggi þúsunda. Fimm ár eru síðan jarðskjálftahrynur hófust nálægt Grindavík. Það eru um þrjú ár síðan fyrst gaus og ljóst var að við værum að ganga inn í nýtt jarðhræringatímabil á Reykjanesskaganum sem kynni að vara um margra ára eða jafnvel áratugaskeið. Það má vissulega kalla það óheppni að svæði sem verið hefur til friðs í þúsund ár láti á sér kræla akkúrat núna á okkar líftíma en það er engu að síður staðreynd. Hefði ríkisstjórnin ekki átt að bregðast við um leið og þetta var ljóst, sem sagt fyrir þremur árum síðan? Hefði ríkisstjórnin ekki þá strax átt að byrja að skoða verstu sviðsmyndirnar og byrja að huga að því að tryggja innviði eins og orku, rafmagn og heitt vatn, með því að efla flutningskerfi raforku og kannski byggja aðra hitaveitulögn á öðrum stað en þá sem fyrir er?

Svartsengi stendur nákvæmlega þar sem óróinn er mestur. Ein allra versta sviðsmyndin er sú að virkjunin fari alveg, t.d. af því að hraun flæði yfir hana eða gos komi hreinlega upp undir henni. Varnargarðar sem reistir voru á síðustu stundu hafa nú þegar varið hana fyrir hraunflæði. En hvað ef það kýs undir henni? Það eru vissulega ekki miklar líkur á því að gosið kom upp nákvæmlega á þeim bletti af öllu því landflæmi sem það hefur úr að velja en það er þó mögulegt. Af hverju er ekki þegar hafinn undirbúningur að annarri virkjun á öðrum stað? Þó að hún væri ekki jafn kraftmikil og stór og Svartsengi hefðu Suðurnesjabúar a.m.k. eitthvað upp á að hlaupa og neyðarástand myndi ekki skapast á borð við það sem við horfðum á núna um helgina.

Það er sagt að eigendur HS Orku hafi greitt sér út tugi milljarða í arð á undanförnum árum. Sé það rétt má velta fyrir sér hvort því fé hefði ekki verið betur varið í uppbyggingu innviða á viðkvæmu svæði á undanförnum árum. Það er hins vegar erfitt að gagnrýna HS Orku of harkalega núna eftir þrekvirki helgarinnar þar sem fyrirtækið stóð sig óneitanlega með glæsibrag. En svona fregnir vekja engu að síður upp spurningar um einkavæðingu innviða. Nú kunna margir að halda að ég sé almennt á móti allri einkavæðingu enda hef ég t.d. barðist harkalega gegn einkavæðingu og sölu viðskiptabankanna, auk þess að velta upp spurningum um einkavæðingu hér í þessu samhengi. Það er hins vegar alls ekki rétt að ég eða Flokkur fólksins séum bara almennt á móti einkavæðingu. Við erum hins vegar alfarið á móti einkavæðingu á grunnkerfi innviða landsins. Allt það sem fólk neyðist til að kaupa, eins og t.d. rafmagn og hita, teljum við algjört glapræði að einkavæða. Almenningur hefur ekki val um að kaupa þjónustu þessara aðila og þrátt fyrir yfirlýst markmið um samkeppnismarkað verður sala á raforku og heitu vatni alltaf í raun á fákeppnismarkaði.

Það er staðreynd að allt flutningskerfið og veitur þessara markaða voru reistar af fólkinu og fyrir fólkið. Hitaveitur og virkjanir landsins voru reistar af framsýni og stórhug, af feðrum okkar og mæðrum fyrir okkur og komandi kynslóðir svo að öll þjóðin mætti njóta góðs af en ekki til að fáir útvaldir gæðingar gætu stórgrætt. HS Orka var til að mynda ekki einkavædd vegna þess að íbúar Suðurnesja vildu selja hlut sinna sveitarfélaga heldur vegna þeirra miklu skuldavandræða sem sveitarfélögin lentu í eftir hrunið þar sem lánaflétturnar sem viðskiptabankarnir höfðu platað bæjarfélögin í léku þau grátt. Það má náttúrlega alveg spyrja sig að því hvort hagnaður HS Orku hefði verið eins mikill undir stjórn ríkisins og hann varð undir stjórn fjárfesta. Það er fullkomlega eðlileg spurning því að ekki er allt vel rekið sem ríkið sér um. En það má líka spyrja sig hvernig svona gríðarlegur hagnaður verður til ef verið er að innheimta sanngjarnt verð fyrir heita vatnið. Annað sem alls ekki er víst er hvernig stjórnvöld hefðu varið þessum hagnaði ef HS Orka hefði ekki verið einkavædd. Hefðu fjárfestingar til uppbyggingar innviða aukist eða hefði hagnaðurinn bara runnið í einhver gæluverkefni? Það er því miður alls ekki auðvelt að svara því. Uppbygging innviða er því miður ekki alltaf vænleg til vinsælda þó að hún geti skipt gríðarlegu máli þegar upp er staðið.

Suðurnesin öll búa nú við mikla óvissu. Á ensku er talað um „wake up call“ og það má segja að við höfum verið vakin með háværri vekjaraklukku. Enginn veit fyrir víst hvað gerist næst og við þurfum að horfast í augu við vandann og takast á við hverja áskorun þegar hún kemur upp eða öllu helst áður en að því kemur ef áhættan er fyrirséð og viðbragðsaðgerðir mögulegar. Vonandi kemur næsta og næstu gos á öðrum stöðum þar sem þau valda ekki miklum skaða. En við þurfum engu að síður að búa okkur undir það versta, t.d. væri ekki úr vegi að fjölga varaaflstöðvum hér á landi og geyma þær á suðvesturhorninu þar sem mestar líkur eru á að þeirra verði þörf. Og við þurfum að útvega kyndistöðvar og koma þeim á Fitjar sem fyrst. Huga þarf að vörnum í kringum leiðslur sem gefa Suðurnesjum rafmagn og hita. Sjálfsagt er ekki hægt að verja þær alls staðar en við verðum að byrja þar sem hættan á hraunflæðinu er talin mest þó að það sé alltaf í besta falli ágiskun. Við sem ekki komum að þessu með beinum hætti þurfum að treysta almannavörnum og þeim sérfræðingum sem við höfum yfir að ráða. Við erum í raun alveg ótrúlega rík að hafa jafn hæft fólk í þessum verkefnum, ekki síst ef miðað er við hina frægu höfðatölu. Sennilega væri best ef ríkisstjórnin færi að ráðum þeirra í einu og öllu því að þau vita væntanlega best.

En við þurfum einnig að láta þetta okkur að kenningu verða og huga að innviðum á öðrum svæðum. Hvernig er t.d. raforku-, vatns- og hitaveituöryggi háttað á höfuðborgarsvæðinu þar sem stærstur hluti landsmanna býr? Hvað þarf til að svipað ástand verði hér á höfuðborgarsvæðinu eins og Suðurnesjabúar upplifðu nú um helgina? Hvað má verða stór Suðurlandsskjálfti til að skemmdir verði viðráðanlegar og neyðarástand skapist ekki? Hve stóran skjálfta þola orkumannvirkin á Hellisheiði t.d.? Einnig má nefna fámennari svæði. Það er allt of víða á árinu 2024 að öryggi innviða er ekki nægjanlegt. Staðir eins og Vestmannaeyjar koma upp í hugann, þar sem vatnslögn rofnaði t.d. nýverið, en þeir eru einnig nokkrir á fastalandinu þar sem innviðaöryggi er ábótavant. Fyrrverandi Rarik-karl, eins og hann kallar sjálfan sig, hafði samband við mig og sagði mér að ástand á línum austur á Hellisheiði væri orðið ákaflega dapurt og sagði svo orðrétt, með leyfi forseta:

Það er ekki spurning hvort heldur hvenær þetta kolryðgaða línudrasl austur á Hellisheiði hrynur í jörðina, hvort það verður jarðskjálfti eða illviðri eða hvort tveggja skiptir ekki máli, það tekur mjög langan tíma að koma rafmagni á aftur.

Ég hef ekki vit til að segja til um réttmæti þessara ábendinga en tel þó að viðkomandi sé almennt treystandi. Spurningin er hvort það sé til viðbragðsáætlun ef t.d. rafmagn fer af höfuðborgarsvæðinu til lengri tíma. Við verðum að draga lærdóm af því sem er að gerast á Suðurnesjum og fara að huga að innviðauppbyggingu um allt land. Ef atburðir undanfarinna daga og mánaða ættu að hafa kennt okkur eitthvað er það að náttúran lætur ekki að sér hæða og ekki er endalaust hægt að treysta á að þetta reddist. Við verðum að huga að innviðum og öryggi okkar í ófyrirsjáanlegum aðstæðum í víðu samhengi. Eitt er víst: Fram undan eru stórar áskoranir þar sem Suðurnesjamenn þurfa að standa saman og við sem þjóð að standa með þeim og almannavörnum.

###

Virðulegur forseti. Það er gott að við fjármálaráðherra erum sammála um ýmislegt en við erum greinilega ekki sammála um leiðir. Nú er það staðreynd að verðbólgan hefur lækkað um 3,5 prósentustig eða um 33,4% á einu ári. Samt talar seðlabankastjóri eins og vextir verða ekki lækkaðir á þessu ári. Veit hæstv. ráðherra hvað vextir myndu hækka mikið ef verðbólgan myndi hækka þetta mikið? Ætli það myndi ekki telja svona 2–3 prósentustig? En hvað varðar samhengi hlutanna, að ná verðbólgu niður fyrir lakast stöddu hópana, þá er það bara gott og blessað. En aðgerðirnar, vaxtahækkanirnar, koma verst niður á þeim sem verst standa og minnst eiga, bæði þeim sem skulda mikið í húsnæði sínu en ekki síður þeim sem eru í leiguhúsnæði vegna þess að allar vaxtahækkanir, allar hækkanir í húsnæðiskerfinu, fara beint inn í leiguverðið, allar. Þannig að þetta bara gengur ekki upp. Það verður að fara í einhverjar aðgerðir sem koma bæði jafnar niður og kannski meira niður á þeim sem meira hafa og hafa úr meiru að moða. Þetta gengur ekki upp svona og ríkisstjórnin getur ekki firrt sig ábyrgð á því.

###

Virðulegur forseti. Fyrir hvern er efnahagsstöðugleikinn sem alltaf er verið að stefna að? Svo mánuðum skiptir hafa ráðherrar, seðlabankastjóri og fleiri málsmetandi aðilar ítrekað sagt að stærsta hagsmunamál heimilanna sé að ná niður verðbólgu. Þó að verðbólgan sé slæm þá vil ég engu að síður mótmæla þessari framsetningu. Stærsta hagsmunamál heimilanna er húsnæðisöryggi og að hafa í sig og á. Í hinni svokölluðu baráttu Seðlabankans við verðbólguna hafa þúsundir fjölskyldna verið sviptar þessum grunnþörfum. Nú er það svo að 10% verðbólga veldur því að hafi útgjöld þín verið 100.000 kr. á mánuði verða þau 110.000. Hafi þau verið 500.000 kr. verða þau 550.000. Til að bjarga okkur undan kannski 50.000 kr. auknum útgjöldum hafa álögur á heimilin verið auknar um mörg hundruð þúsund í hverjum mánuði með biluðum og óhóflegum vaxtahækkunum. Hvernig í ósköpunum gengur þannig hagfræði upp? Að auki er það staðreynd að glórulausar vaxtahækkanir Seðlabankans hafa snúist upp í andhverfu sína. Verðbólgan væri komin niður í 5% ef ekki væri fyrir áhrif hárra vaxta og húsnæðislið vísitölunnar. Skuldir fyrirtækja hafa aukist og afborganir þeirra þyngst vegna þessara háu vaxta þannig að þau hækka að sjálfsögðu vöruverð sem aftur eykur verðbólguna. Þessi svokallaða hagfræði er augljóslega að gera illt verra. Heimilin sem allt þetta bitnar á og eru þolendur þessa ofbeldis Seðlabankans og stjórnvalda eru komin að þolmörkum, ef ekki yfir þau. Það hlýtur að vera fyrsta markmið læknis að gera sjúklinginn ekki veikari. Með aðgerðum sínum hefur Seðlabankinn gert illt verra. Hann er að kæfa þúsundir heimila með fullri blessun ríkisstjórnarinnar. Mörg þeirra munu seint eða aldrei fyllilega ná sér eftir þær grimmilegu aðgerðir sem Seðlabankinn hefur beitt gegn þeim og hagsmunum þeirra. Á sama tíma er hins vegar partí hjá fjármálafyrirtækjunum og fleiri stórfyrirtækjum sem sýna hagnaðartölur sem áður hafa ekki sést.

Ég spyr því aftur: Fyrir hvern er stöðugleikinn sem alltaf er verið að tala um? Hvað er unnið með verðstöðugleika sem kæfir þúsundir heimila? Er fjármálaráðherra tilbúinn til að taka húsnæðisliðinn úr vísitölunni strax áður en hann veldur meiri skaða? Eða er enn og aftur verið að fórna heimilunum, velsæld og draumum þúsunda fyrir hagsmuni fjármálafyrirtækja? Snýst þetta eftir allt saman bara um efnahagslegan stöðugleika og velferð þeirra?

###

Virðulegi forseti. Tilgangur þessa frumvarps er einfaldlega sá að gefa öryrkjum færi á að koma sér úr vítahring örorku eigi þeir þess nokkurn kost. Hluti þeirra sem eru á örorku almannatrygginga er öryrkjar vegna veikinda sem svipta þá allri starfsgetu á einhverjum tíma í lífinu en sumir þeirra eru svo heppnir að finna starfsorku sína aukast með tíð og tíma, hvort sem það er vegna hvíldar eða læknismeðferðar. Það hvort þeir búi yfir nægri starfsgetu til að fara aftur af fullum krafti á vinnumarkað kemur hins vegar ekki í ljós fyrr en á það reynir og þeir hafa þegar hafið störf, og nákvæmlega þar stendur hnífurinn í kúnni. Þarna lendir öryrkinn í klemmu sem oft er kölluð upp á ensku, með leyfi forseta, „Catch 22“. Hann veit ekki hvort hann hefur heilsu til að vera á vinnumarkaði nema með því að fara á vinnumarkaðinn og prófa að vera á vinnumarkaði. En til þess að gera það þarf hann að hætta að vera öryrki og missa örorkubæturnar. Það væri kannski ekki svo slæmt ef hann kæmist þá strax á örorkubætur aftur ef í ljós kæmi að hann réði ekki við að vera á vinnumarkaði. En svo er aldeilis ekki. Öryrkinn stendur þá frammi fyrir því að þurfa að sækja aftur um örorkubætur. Það ferli tekur a.m.k. þrjá mánuði og þann tíma er öryrkinn þá launalaus.

Allt þetta gerir það að verkum að margir öryrkjar, sem líður eins og þeir hafi nógan kraft til að ráða sig til vinnu á ný, þora ekki að taka skrefið því að ef þeim mistekst og ef þeir hafa ofmetið getu sína þá verða þeir tekjulausir svo mánuðum skiptir á meðan endurmat á örorku þeirra fer fram. Það að gefa öryrkjum tveggja ára svigrúm til að prófa getu sína og sjá hvort þeir ráði við að snúa aftur á vinnumarkaðinn hlýtur að vera allra hagur.

Ég hef aldrei verið á örorku en sumarið 2019 var ég skikkuð í veikindaleyfi vegna einhvers konar örmögnunar eða kulnunar sem var afleiðing margra ára ógnar og árása fjármálafyrirtækja og opinberra aðila á heimili mitt og öryggi. Þó að ég stæði enn upprétt og stundaði mína vinnu var ég algerlega búin á því og það sá læknirinn og skikkaði mig í frí. Þó að viðkomandi trúnaðarlæknir hefði efasemdir um að tveggja mánaða leyfi væri nóg taldi ég mig alls ekki þurfa meiri tíma. Ég ætlaði að verða fullfrísk eftir smá hvíld og myndi að sjálfsögðu hefja störf við upphaf næsta skólaárs. Það stóðst. Ég var sko eiturhress og ekkert að mér þegar ég hóf störf við upphaf skólaársins 2019. Allt gekk eins og í sögu og ekkert kom upp á sem olli neinu álagi eða vandræðum, en eftir tvær vikur í kennslu vaknaði ég á mánudagsmorgni og komst ekki fram úr rúminu. Bensínið sem ég var búin að safna á tankinn í gegnum tveggja mánaða veikindaleyfi var einfaldlega uppurið. Í framhaldi af því var sett í veikindaleyfi sem stóð á endanum í heilt ár.

Með þessari sögu er ég ekki að bera mína kulnun saman við það að lenda í örorku. Ég er að segja hana til að benda á tvennt. Í fyrsta lagi hversu auðvelt er að ofmeta getu sína þegar maður vill ekkert frekar en að ná heilsu og snúa aftur til vinnu. Í mínu tilfelli var ég svolítið eins og bifreið; ég var með bensín á tanknum og gekk vel á meðan það entist, en ég áttaði mig ekki á hversu hratt myndi ganga á bensínið þegar á reyndi.

Í öðru lagi var verulega erfitt að snúa aftur til vinnu eftir eins árs leyfi. Efasemdir um að ég réði við þetta sóttu á mig og þó að ég ynni á góðum vinnustað með frábærum samstarfsfélögum kveið ég því að horfast í augu við samstarfsfólk mitt eftir þennan aumingjaskap. Það er skemmst frá því að segja að sá kvíði reyndist ástæðulaus en hann var engu að síður til staðar. Ég var ein af þeim heppnu. Ég átti góðan vinnustað til að snúa til baka á og ég náði mér aftur. Hvorugt á við um alla. Hafi þetta verið mín reynsla eftir ekki stærra áfall, lengri tíma eða meiri veikindi en þau sem ég hef lýst hér að framan þá hljóta þessi skref til baka inn á vinnumarkaðinn að vera þeim mun erfiðari fyrir þá sem hafa gengið í gegnum erfiðari veikindi gegnum lengri tíma en þetta eina ár mitt frá vinnu. Fyrir utan líkamlega getu hljóta ýmiss konar sálrænar efasemdir líka að herja á þá öryrkja sem langar að snúa aftur á vinnumarkaðinn. Við þurfum því að veita öryrkjum svigrúm til að taka þessi skref á sínum hraða án þess að yfir þeim vofi ógn um margra mánaða tekjumissi hafi þeir misreiknað getu sína til starfa.

Á þessu frumvarpi tapar enginn, þvert á móti. Á þessu frumvarpi græða allir. Byrjum á ríkinu. Ríkið greiðir viðkomandi örorkubætur hvort sem hann er í vinnu eða ekki. Öryrkjar eru nú ekki ofsælir af kjörum sínum og jú, í þessi tvö ár myndi öryrkinn bæði fá örorkubætur og laun upp að þaki því sem skilgreint er í frumvarpinu. Kjarni málsins er samt sá að í því felst ekkert tap fyrir ríkið því ríkið væri hvort eð er að greiða öryrkjanum þessar bætur. Hins vegar er sá möguleiki fyrir hendi að að tveimur árum liðnum þurfi öryrkinn ekki lengur örorkubætur heldur sé orðinn fullgildur starfskraftur á vinnumarkaði. Það má því líta á þessar tveggja ára greiðslur ofan á laun öryrkjans, eins og skilgreint er í frumvarpinu, sem fjárfestingu til framtíðar því nái öryrkinn að festa sig í sessi á vinnumarkaði verður samfélagið ríkara sem um nemur vinnuframlagi hans. Þetta fyrirkomulag var reynt í Svíþjóð og þar voru það 32% öryrkja sem nýttu sér þetta tækifæri, þeir festu sig í sessi á vinnumarkaði og voru ekki lengur skilgreindir sem öryrkjar. Fyrir öryrkjann skiptir öllu máli að hann fái tækifæri til að prófa getu sína. Sé þetta kerfi ekki fyrir hendi er mjög ólíklegt að hann prófi þetta nokkurn tímann og verði því öryrki allt sitt líf, í stað þess að vera kannski einn af þessum 32% sem ná fullri heilsu á ný.

Það er því til mikils að vinna, bæði fyrir ríkisvaldið en ekki síður og í raun enn þá frekar fyrir þá einstaklinga sem hafa lent í örorku og þurfa bara tækifæri til að hugsanlega vinna sig út úr henni til framtíðar.

Ég treysti því að hv. velferðarnefnd taki þetta frumvarp til alvarlegrar íhugunar og veiti því framgöngu, þó að það sé lagt fram af stjórnarandstöðuflokki. Hér eru stærri hagsmunir undir en svo að flokkapólitík megi ráða för.

###

Virðulegi forseti. Það er hlutverk ríkisins að tryggja næga raforku. Ég man ekki eftir því á minni lífstíð að áður hafi blasað við raforkuskortur á Íslandi. Ríkinu hefur misfarist þetta verkefni með alvarlegum hætti. Það fer reyndar tvennum sögum af því hvort verið sé að nýta stóran hluta raforkunnar til einhvers konar uppgraftar á rafmyntum og umhverfis-, orku- og loftslagsráðherra þarf að veita skýr svör um hvort svo sé. Eigi slíkt sér stað ætti því að sjálfsögðu vera sjálfhætt. Heimilin eiga alltaf að njóta forgangs sé einhver skortur á raforku og það má aldrei gleymast að íslenskur almenningur byggði upp raforkukerfið hringinn í kringum landið og greiddi fyrir þá uppbyggingu með hag þjóðarinnar og framtíðarkynslóða í huga. Okkur ber að hugsa vel um arfinn, virkjanirnar og dreifikerfið, og gæta þess að þessir þjóðarinnviðir falli aldrei á fárra hendur. Það má aldrei gerast að einhverjir útvaldir fái að hagnast á þessari þjóðarauðlind.

Vegna þessarar sameiginlegu hugsjónar þjóðarinnar voru sveitarfélögin sem orkan kemur frá tilbúin til að gefa margt eftir svo orkuvæða mætti landið og gerðu ekki kröfur um hagnað af orkuframleiðslunni. Á undanförnum árum hefur það hins vegar gerst að hinir og þessir milliliðir eru farnir að hagnast á orkunni sem kemur frá þessum sveitarfélögum á meðan hlutur sveitarfélaganna er verulega rýr. Það er meira að segja þannig að beint tap eins helsta orkusveitarfélags landsins, Skeiða- og Gnúpverjahrepps, af orkuvinnslu þar í sveit nam heilum 45 milljónum árið 2022. Það er tap upp á 75.000 kr. fyrir hvern íbúa, sem samsvarar því að Reykjavíkurborg myndi tapa 10 milljörðum á orkuvinnslu. Það er því ekki nema von að þessi sveitarfélög krefjist breytinga á kerfinu og vilji ganga til samninga við ríkið og Landsvirkjun um jafnari skiptingu ágóðans sem vissulega er fyrir hendi.

Fram undan eru stórar áskoranir og þörf er á fleiri virkjunum og bættu dreifikerfi til að tryggja raforkuöryggi þjóðarinnar. Það er því mikið undir og ríkisstjórninni ber að ganga af heilindum til samninga við orkusveitarfélögin og takast á við verkefni framtíðarinnar í sátt við þau.

###

Virðulegi forseti. Þúsundir heimila á Íslandi eru að sligast undan vaxtabyrði Seðlabankans og ljóst að margir munu ekki standast þetta áhlaup á meðan aðrir, þó að þeir nái að halda heimili sínu, munu standa veikar að vígi mörg næstu ár og jafnvel aldrei ná vopnum sínum á ný. Já, ég kalla þetta áhlaup og árásir, því að eins og fjármálaráðherrum þessarar ríkisstjórnar er svo tamt að segja þá er sömu krónunum ekki eytt tvisvar.

Nú þurfa heimilin að afhenda krónurnar sem þau vinna fyrir hörðum höndum beint til bankanna í bílförmum. Þeim er þannig ekki eytt í mat, tómstundir fyrir börn, læknisþjónustu eða nokkuð annað sem skiptir fólk máli í lífinu. Bankarnir geta hins vegar eytt þessum krónum fólksins í landinu eins og þá lystir. Inn í þetta ástand kemur breiðfylking verkalýðsfélaganna með boð um samning; samning sem felur í sér tiltölulega litlar launahækkanir en mun þó skila meiri pening í launaumslagið. Þannig þurfa stjórnvöld, þ.e. þessi veruleikafirrta ríkisstjórn sem nú er við völd, að leggja til um 25 milljarða í tilfærslukerfin til að bæta fólkinu í landinu upp nokkrar af þeim fjölmörgu krónum sem því er gert með valdboði að greiða til bankanna. 25 milljarðar eru ekki mikið í samanburði við alls kyns útgjöld sem stjórnvöld hafa farið í, t.d. í Covid-faraldrinum eða eftir hrun, þegar mikið hærri upphæðum en þetta var beint til fyrirtækja. Og þar stendur hnífurinn væntanlega í kúnni. Þessi skelfilega ríkisstjórn er nefnilega alltaf tilbúin til að hlusta á umkvartanir stórfyrirtækja en lokar algerlega eyrunum fyrir neyðarópi illa staddra heimila.

Síðan gerir breiðfylkingin m.a. kröfu um lækkun vaxta. Þó að það sé erfitt að ímynda sér það er veruleikafirringin jafnvel enn meiri í Seðlabankanum en hjá ríkisstjórninni. Þar virðast vaxtalækkanir hljóma eins og einhvers konar föðurlandssvik á meðan þessu er einmitt þveröfugt farið. Já, það er vægast sagt dapurlegt, svo notuð séu orð formanns VR, ef ríkisstjórnin ætlar að nota Grindavík sem afsökun fyrir því að hleypa öllu í bál og brand á íslenskum vinnumarkaði. Ríkisstjórn Íslands á að vinna fyrir fólkið í landinu, ekki bankana og ekki Samtök atvinnulífsins, og það er löngu kominn tími til að hún átti sig á því.

###

Virðulegi forseti. Það þarf ekki að rekja frekar stöðuna í Grindavík fyrir þingheimi, við vitum öll hversu alvarleg hún er. Við vitum líka öll að verkefnið er stórt og sennilega fordæmalaust. Ég fór á íbúafund Grindvíkinga í síðustu viku og þar fann maður vel fyrir sjokkinu, kvíðanum og vanlíðaninni sem hlýtur að fylgja ástandi sem þessu og ekki má vanmeta. Óvissan er Grindvíkingum erfiðust og ég leyfi mér að efast um að óvissan hafi minnkað eftir blaðamannafund ríkisstjórnarinnar klukkan hálftvö í dag. Við ætlum að taka óvissuna í fangið, sagði hæstv. fjármálaráðherra. Það er virkilega fallega sagt en segir því miður ekki neitt. Reyndar fylgdi svo síðar í ræðu ráðherrans að hún vildi að fólk fengi að ráða ráðum sínum sjálft og gæti fjárfest á nýjum stað. Einnig var talað um að Grindvíkingum yrði tryggt eigið fé en enn er ekki ljóst hvernig að því verður staðið eða við hvað verði miðað til að reikna út eigið fé fólks. Það er samt sem áður mjög gott og veitir Grindvíkingum örugglega von að vita að þeim verði séð fyrir eigin fé þó að ekki sé ljóst hvenær það verður eða undir hvaða formerkjum það verði gert. Og þar stendur hnífurinn einmitt í kúnni. Óvissan hefur verið framlengd og Grindvíkingar sitja enn fastir í því tímabundna ástandi sem þeir eru í núna. Fólk sem er fast í krumlum leigufélagsins Ölmu hefur ekki enn fengið nein svör. Fólk sem býr í sumarhúsum, inni á ættingjum eða í iðnaðarhúsnæði, sem ekki er mannsæmandi, hefur ekki enn fengið nein svör. Ákall Grindvíkinga er mjög skýrt en svörin eru óskýr.

Á íbúafundinum í síðustu viku tóku margir Grindvíkingar til máls. Eins og áður þá dáðist ég að yfirvegun þeirra sem voru á fundinum og hversu málefnaleg og skýr þau voru sem tóku til máls. Ein þeirra sem tók til máls var Bryndís Gunnlaugsdóttir, íbúi í Grindavík, og þar sem undirtektir við hennar mál voru gríðarlega sterkar leyfi ég mér að vitna í hennar orð. Hún sagði, með leyfi forseta: „Við viljum vera sjálfstæð, við viljum fá sjálfsákvörðunarréttinn okkar aftur og fá öryggi til langs tíma.“ Ég held að í þessum orðum kjarnist vilji Grindvíkinga og að í þeim felist það leiðarljós sem stjórnvöldum ber að fara eftir. Bryndís sagði líka að Grindvíkingar vildu heimili en ekki hús með fjórum veggjum. Í þessum orðum hennar felst það að tímabundið húsnæði þar sem þú getur sofið er ekki heimili í nokkrum skilningi þess orðs. Það er þess vegna sem svo margir Grindvíkingar kalla eftir uppkaupum á húsnæði í Grindavík. Þau vilja geta búið sér heimili til frambúðar.

Ég skil þá afstöðu ríkisstjórnarinnar að það sé stór ákvörðun að ákveða að leggja niður heilt bæjarfélag með því að fara í uppkaup. En þá spyr ég: Er það í raun á borði ríkisstjórnarinnar að ákveða hvort það verði byggð í Grindavík áfram eða ekki? Er sú ákvörðun ekki Grindvíkinga sjálfra, ekki sem hóps heldur hvers og eins þeirra að taka ákvörðun um áframhaldandi búsetu sína í þessum fallega bæ? Ríkisstjórnin og við sem sitjum á Alþingi verðum að hafa vilja Grindvíkinga í huga og þá má ekki hugsa um þá bara sem einsleitan hóp heldur hóp einstaklinga og þar verður hver og einn að fá að ráða sínum málum eins og hverjum og einum hentar best. Ef ríkisstjórnin er á annað borð tilbúin í uppkaup á eignum Grindvíkinga þá á hún ekki að taka þá gerræðislegu ákvörðun að það geri hún annaðhvort fyrir alla eða engan. Það eru margir sem ekki eru tilbúnir til að taka endanlega ákvörðun um það strax hvort þeir vilji snúa til baka en aðrir eru þegar búnir að taka sína ákvörðun. Það er ekki ríkisstjórnarinnar að ákveða hvort Grindavík byggist aftur heldur Grindvíkinga sjálfra og þá ákvörðun verður hver og einn þeirra að taka fyrir sig. Það er sú ríkisstjórnarinnar að grípa þá eins og þörf er á.

Það er von okkar allra að þessi fallegi og blómlegi bær byggist upp á ný en það virðist einnig ljóst að á því kunni að vera nokkur bið ef af verður. Grindvíkingar hafa gengið í gegnum nóg og það er hlutverk okkar sem hér sitjum að styðja þá í þeirri baráttu eftir bestu getu þó að vissulega muni þurfa eitthvert regluverk í kringum það. En óskýr fyrirheit um að taka vandann í fangið þegar við höfum útfært regluverkið eru ekki þau skilaboð sem Grindvíkingar þurfa núna. Eins og forsætisráðherra sagði þá er þverpólitísk samstaða með Grindvíkingum. Nýtum hana og veitum þeim skýrari svör sem allra fyrst.

###

Virðulegur forseti. Með þessari breytingartillögu er lagt til að gistináttagjaldið renni til sveitarfélaganna. Það kemur fram í lögum um gistináttaskatt að honum sé ætlað til að greiða fyrir uppbyggingu innviða í ferðaþjónustu og þannig megi viðhalda og vernda fjölsótta ferðamannastaði og jafnframt stuðla að uppbyggingu svo tryggja megi öryggi á ferðamannastöðum. Sveitarfélögin þurfa sjálf að kosta mikið af þeirri uppbyggingu sem nauðsynleg er til að ná fyrrgreindum markmiðum. Því er mikilvægt að sveitarfélögin fái til sín gistináttaskattinn og í raun felst í því sanngirni. Ég furða mig á því að meiri hlutinn, svo ég tali nú ekki um landsbyggðarþingmenn, sé ekki tilbúinn til að styðja við tillögu sem þessa.

###

Virðulegi forseti. Í dag eru heimili landsins neydd til að afhenda bönkunum fé sem við vinnum fyrir hörðum höndum. Sá sem hefur 600.000 kr. í laun fær 444.000 kr. í vasann. Hafi hann tekið 40 millj. kr. lán á 4% vöxtum greiddi hann 133.000 kr. í vexti eða 30% af útborguðum launum þá. Í dag borgar hann hins vegar 358.000 kr. í vexti eða 81% af launum sínum og heildarafborgun lánsins komin í 442.000 kr. eða 99,5% af útborguðum launum. Svo er spurning hvað hann gerir við 2.000 kallinn, borðar hann eina máltíð eða greiðir af rafmagninu? Hvernig er þetta ekki ofbeldi? Hann hefði allt eins getað tekið lán hjá mafíunni. Mér er til efs að einu sinni hún hefði látið sér detta í hug að bjóða upp á þá afarkosti sem heimilum landsins er boðið upp á núna. Margir ráðherrar hafa tekið undir með seðlabankastjóra og sagt að það sé stærsta hagsmunamál heimilanna að ná niður verðbólgunni en það er hreinlega ekki rétt. Þó að verðbólgan sé slæm eru aðgerðirnar gegn henni mörgum sinnum verri og stærsta hagsmunamál heimilanna er að geta greitt af húsnæði sínu og eiga fyrir mat. Fæði, klæði og húsnæði eru grunnþarfir fjölskyldna og þegar þær greiða svona stóran hluta tekna sinna beint til bankanna engum til gagns er búið að svipta þær möguleikanum á því að uppfylla þessar grunnþarfir. Væru heimilin spurð er ég ekki í vafa um að þau myndu frekar vilja 10% verðbólgu sem þýðir 10.000–50.000 kr. aukningu á mánaðarlegum útgjöldum en að vera neydd til að greiða 200.000–300.000 kr. meira í hverjum einasta mánuði vegna vaxtahækkana sem þar að auki er vafasamt að lækki fyrrnefnda verðbólgu. Allt er þetta gert í boði og skjóli ríkisstjórnarinnar og Seðlabankans og í þeim göfuga tilgangi að sigrast á óvininum — verðbólgunni. Ekkert af þessu fólki sem tekur þessar ákvarðanir er að fara að lenda í neinum vanda og líður bara vel með sín ofurlaun. Þau hafa hins vegar ákveðið að pöpullinn á þriðja farrými sé ásættanlegur fórnarkostnaður, svipað og konungar og stríðsherrar allra tíma sem hafa litið á pöpulinn sem fallbyssufóður og ásættanlegan fórnarkostnað til að ná markmiðum sínum. Núna er það verðbólgan sem þarf að sigrast á, hvað sem það kostar, en við erum bara alls ekki öll á sama farrými.

###

Virðulegur forseti. Ég ætla að flytja breytingartillögu við þetta mál. Breytingartillagan hljóðar svo:

„Við 1. gr. bætist nýr stafliður, svohljóðandi: Við bætist ný málsgrein, svohljóðandi:   Ríkissjóður skal greiða andvirði innheimts gistináttaskatts til þess sveitarfélags þar sem þjónustan var innt af hendi.“

Með þessari breytingartillögu er lagt til að gistináttagjaldið renni til sveitarfélaganna en ekki ríkisins. Það kemur fram í lögum um gistináttaskatt að honum sé ætlað að greiða fyrir uppbyggingu innviða í ferðaþjónustu og þannig megi viðhalda og vernda fjölsótta ferðamannastaði og jafnframt stuðla að uppbyggingu svo tryggja megi öryggi á ferðamannastöðum. Sveitarfélögin þurfa sjálf að kosta mikið af þeirri uppbyggingu sem nauðsynleg er til að ná fyrrgreindum markmiðum. Því er mikilvægt að sveitarfélögin fái til sín gistináttaskattinn og í raun felst í því sanngirni.

Virðulegur forseti. Ég vil einnig fjalla um annan þátt þessa frumvarps. Í fyrsta málslið 11. gr. frumvarpsins segir, með leyfi forseta:

„3. mgr. 2. tölul. orðast svo: Þrátt fyrir ákvæði 1. mgr. skal tekjuskattur eftirlaunaþega og lífeyrisþega sem um ræðir í 2. tölul. 3. gr. reiknast af tekjuskattsstofni skv. 1.–3. tölul. 1. mgr. 66. gr. án persónuafsláttar.“

Ég endurtek, herra forseti: Án persónuafsláttar: Þessi grein snýr við gildandi lögum og sviptir þá lífeyrisþegar sem búsettir eru erlendis persónuafslætti. Samkvæmt greinargerð frumvarpsins á þetta ekki að rýra rétt fólks vegna þess að tvísköttunarsamningar taki á þessu en Öryrkjabandalag Íslands sendi inn umsögn þann 7. desember síðastliðinn og fjallaði um þetta atriði og þar sagði, með leyfi forseta:

„Stór hluti örorkulífeyristaka telst til tekjulágra og á erfitt með að láta enda ná saman og má því ekki við því að gerðar séu íþyngjandi breytingar, eins og að fella brott persónuafslátt af tekjum á Íslandi. Þá segir í greinargerðinni að ekki sé gert ráð fyrir að breytingin hafi mikil fjárhagsáhrif í för með sér þar sem flestir tvísköttunarsamningar Íslands heimila eingöngu heimilisfestarríki skattlagningarrétt á lífeyri og að sambærileg réttindi fá menn almennt í því ríki sem þeir búa. Þetta á ekki við um alla tvísköttunarsamninga og nær því ekki til allra lífeyristaka og ekki fá allir sambærileg réttindi í búseturíki.“

Efnahags- og viðskiptanefnd kallaði ekki Öryrkjabandalagið á fund vegna þessarar umsagnar enda var umfjöllun nefndarinnar þá við það að ljúka og það er miður. Þá er ekki að finna umfjöllun um þetta ákvæði í áliti meiri hluta efnahags- og viðskiptanefndar.

Virðulegur forseti. Ég tel að það sé afar mikilvægt að gengið verði úr skugga um að þetta ákvæði leiði ekki til þess að lífeyrisþegar verði fyrir tekjuskerðingum án nokkurs fyrirvara nú um áramótin. Ég óska því eftir því að málið gangi aftur til efnahags- og viðskiptanefndar milli 2. og 3. umræðu og að fyrsti málsliður 11. gr. verði skoðaður sérstaklega í ljósi umsagnar ÖBÍ.

###

Virðulegi forseti. Bankaskatturinn er smánarlega lágur, 0,145%. Hér er eingöngu verið að leggja til að hann hækki í það sem hann var fyrir lækkun enda hefur lækkun hans alls ekki leitt til lægri vaxta eða minni þjónustugjalda eins og ráð var fyrir gert. Þvert á móti eru þjónustugjöld bankanna í hæstu hæðum svo að ekki sé minnst á stjarnfræðilega háa vexti þeirra þar sem fé heimila og fyrirtækja er flutt í þeirra hirslur með stórvirkum færiböndum, svo að ekki sé fastar að orði kveðið.

Bankarnir hafa undanfarin misseri skilað miklum hagnaði í skjóli fákeppni og hárra stýrivaxta. Það er kominn tími til að þeir skili samfélaginu til baka þótt ekki sé nema hluta af þeim ágóða. Varðandi óttann um að þessum kostnaði verði velt yfir á neytendur vil ég meina að það hljóti þá að eiga við um alla skatta sem  nokkurn tímann eru lagðir á án þess að nokkur hafi nokkurn tímann áhyggjur af því. Það eru til leiðir til að koma í veg fyrir að kostnaðinum verði velt yfir á neytendur eins og margir óttast og við, hið háa Alþingi, erum löggjafarvaldið og eigum ekki að láta stjórnast af ótta við fjármálakerfið. — Ég segi já.



###

Virðulegi forseti. Árið 2019 var smánarlega lágur bankaskattur upp á 0,376% lækkaður í 0,145%, en ástæða lækkunarinnar var sögð vera að auðvelda bönkum að lækka vexti af útlánum samhliða vaxtalækkunum Seðlabanka Íslands og auka útlán þeirra. Auk þess var talið  að lækkun á bankaskatti myndi leiða til ódýrari lána til heimila og fyrirtækja sem þó er ljóst að hefur ekki skilað sér í minni vaxtamun og er hann svipaður nú og hann var árið 2018. Bankarnir hafa undanfarin misseri skilað miklum hagnaði í skjóli fákeppni og hárra stýrivaxta. Það er kominn tími til að þeir skili samfélaginu til baka þótt ekki sé nema hluta af þeim gróða. Því er lagt til að bankaskatturinn verði hækkaður um 0,838% sem myndi auka tekjur ríkissjóðs um rúma 30 milljarða kr. á næsta ári og þann tekjuauka yrði hægt að nýta til að draga úr hörðustu áhrifum verðbólgunnar á fátækt fólk og jafnframt draga úr skuldasöfnun ríkissjóðs. — Ég segi já.

###

Virðulegi forseti. Ég mæli fyrir því að stimpilgjöld verði afnumin af húsnæði til eigin nota. Sjaldan hefur verið erfiðara en nú að komast inn á húsnæðismarkað og meðal þess sem gerir það erfiðara eru stimpilgjöld. Þau eru ekkert annað en skattur á þá lífsnauðsyn sem íbúðarhúsnæði er. Hér er því lagt til að stimpilgjöld af íbúðarhúsnæði sem aflað er til eigin nota verði afnumin. Það er til þess fallið að auka hreyfanleika á húsnæðismarkaði. Jafnframt myndi það lækka þröskuldinn fyrir ungt fólk sem er að reyna að komast inn á húsnæðismarkað og bæta samkeppnisstöðu þeirra sem eru að reyna að koma þaki yfir höfuðið gagnvart fjárfestum sem stunda fasteignakaup í öðrum tilgangi en til eigin nota, en þeir myndu ekki njóta niðurfellingar stimpilgjalda.

###

Virðulegi forseti. Við í Flokki fólksins leggjum til að eignaskerðingarmörk vaxtabóta verði hækkuð um 12% á milli ára sem er í raun samhljóða tillögu Samfylkingarinnar. Við munum því styðja hana og óvíst að okkar komi þá til atkvæða.

Heyr, heyr.Ég vildi óska að ekki væri þörf á vaxtabótum. Ég tel að áherslan ætti að felast í því að koma í veg fyrir að bankarnir fái að blóðmjólka heimilin og græða stórkostlega á því en ekki að ríkið komi með plástur í formi vaxtabóta og leggi út kostnað til að bæta heimilunum skaðann sem bankarnir hafa valdið. Bankarnir eiga að greiða fyrir skaðann sem þeir hafa valdið, ekki skattgreiðendur. Það er eitthvað mjög öfugsnúið við þetta allt. En það er þyngra en tárum taki að ríkisstjórn Katrínar Jakobsdóttur skuli ekki sýna meiri skilning á stöðunni sem blasir við 5.000 fjölskyldum sem hafa það lágar tekjur og skulda svo mikið að þær hefðu átt rétt á vaxtabótum áður en vextir fóru að hækka en munu ekki fá þær þegar vextir hafa hækkað svo mikið að skuldabyrði þeirra hefur aukist um tugi eða hundruð þúsunda í hverjum mánuði vegna þess að verðmat á íbúðum þeirra hefur hækkað á pappír þó að ráðstöfunartekjur þeirra séu þær sömu og áður. Að svipta þetta fólk vaxtabótum heitir einfaldlega að ráðast á garðinn þar sem hann er lægstur, um það hljótum við öll að vera sammála hvað sem okkur finnst um vaxtabætur að öðru leyti.

###

Virðulegi forseti. Flokkur fólksins mótmælir hækkun útvarpsgjaldsins. Það á ekki að hækka nefskatta í blússandi verðbólgu. Ekki hægt að leggja meira á heimilin auk þess sem Flokkur fólksins mótmælir öllum þensluaukandi gjöldum þegar illa gengur að ná verðbólgu niður nema það sé til þess að styðja heimilin og þá verst settu með beinum hætti.

###

Virðulegur forseti. Allt sem ég sagði áðan á við núna þannig að ég læt hér við sitja.

###

Virðulegi forseti. Í frumvarpi til fjárlaga árið 2024 er gert ráð fyrir að fé verði tekið úr Framkvæmdasjóði aldraðra til að standa straum af rekstri hjúkrunarrýma. Í frumvarpinu sem hér um ræðir er það útfært með því að leggja til framlengingu á ákvæði til bráðabirgða sem hefur áður verið framlengt tíu sinnum. Í lögum um málefni aldraðra segir um Framkvæmdasjóð aldraðra:

„Sjóðnum er ætlað að stuðla að uppbyggingu og efla öldrunarþjónustu um allt land og skal fé úr honum varið til byggingar stofnana fyrir aldraða, þjónustumiðstöðva og dagdvala, að mæta kostnaði við nauðsynlegar breytingar á slíku húsnæði og til viðhalds húsnæðis dagdvalar-, dvalar- og hjúkrunarheimila, auk annarra verkefna sem stuðla að uppbyggingu öldrunarþjónustu.“

Það fer þvert gegn upphaflegum tilgangi framkvæmdasjóðsins að nýta fjármuni hans í rekstur hjúkrunarheimila en ekki í raunverulegar framkvæmdir, uppbyggingu hjúkrunarheimila, sem sannarlega er skortur á. Þess vegna leggjum við í Flokki fólksins til að umrædd heimild verði felld brott.

###

Virðulegi forseti. Samkvæmt frumvarpinu stendur til að hækka krónutöluskatta um 3,5% milli ára. Hvernig samræmist þessi hækkun, sem mun hafa bein áhrif á vísitöluna, markmiðum ríkisstjórnarinnar um að lækka verðbólguna, eitthvað sem ráðherrar hennar hafa ítrekað sagt vera mikilvægasta verkefnið hennar? Þessar skattahækkanir leggjast á alla óháð efnahag og bitna því hlutfallslega meira á þeim efnaminni. Auk þess má leiða að því líkur að krónutöluhækkanir geti haft ólík áhrif á karla og konur enda eru konur að meðaltali með lægri tekjur en karlar. Vert er að hafa í huga að krónutöluskattar hafa alls ekki alltaf fylgt verðlagi. Flestir hagsmunaaðilar, svo sem Heildarsamtök launafólks og vinnuveitenda og Öryrkjabandalag Íslands eru sammála um að hækkun krónutöluskatta um 7,7% síðustu áramót hafi aðeins aukið verðbólguþrýsting. Í aðdraganda komandi kjarasamninga þegar mikilvægt er að ríkið setji gott fordæmi leggur Flokkur fólksins til að krónutöluskattar taki ekki breytingum um næstu áramót. Flokkur fólksins mun ekki greiða atkvæði með neinum þensluhvetjandi sköttum eða gjöldum sem geta aukið við verðbólguna.

###

Virðulegi forseti. Ég ætla að byrja á að svara þessu með sóknargjöldin, þetta voru einhverjir tugir króna og eins og ég færði rök fyrir þá er það út af því að við þurfum á því framlagi að halda sem kirkjan er með til hjálparstarfs núna þegar neyðin er að aukast í þjóðfélaginu. Við megum ekki við því að hún fari að draga saman seglin enda er ríkið ekki að standa sig í þeim málum sem skyldi. Það er alveg á hreinu. Hv. þingmaður talaði um að lífskjör hefðu batnað á Íslandi. Það fer nú alveg eftir því hvaða mælikvarðar eru notaðir. Þegar við erum að horfa upp á það núna að allar forsendur hjá fólki eru brostnar og það er að borga upp undir, eins og ég færði rök fyrir í grein sem ég skrifaði bara núna um daginn, 98,5% tekna sinna, af útborguðum tekjum í kostnað vegna lána, vegna húsnæðiskostnaðar, þá er nú lítið eftir af þessum góðu lífskjörum. Þetta með framboð á húsnæði, að það sé verið er að auka framboð á húsnæði, þá hefði náttúrlega átt að vera fyrir löngu búið að auka framboð á húsnæði. Við hjá Hagsmunasamtökum heimilanna höfum talað um það síðan 2012 að það þyrfti að auka framboð á húsnæði og núna er verið að gera það. Það tekur mörg ár. Fyrir utan það að margt af því sem ríkisstjórnin er að lofa er ekki einu sinni á hennar valdi. Það er á valdi sveitarfélaga að útvega lóðir. Það er spurning með verktaka sem hver á fætur öðrum eru núna að bregða búi af því að þeir geta ekki verið á þessum markaði sem Seðlabankinn er búinn að botnfrysta. Ég spyr þá: Hvað á að gera núna? Hvernig verður þetta þegar fólk fer í hrönnum að gefast upp? Þessar krónutöluhækkanir, jú, jú, fínt, að hugsa fyrir hlutum núna og fram í tímann, hóflegar hækkanir. Það getur vel verið. En þær eru engu að síður verðbólguhvetjandi og það passar ekki þegar hver ráðherrann á fætur öðrum segir: Okkar stærsta verkefni er að vinna bug á verðbólgunni.

###

Virðulegi forseti. Ég vil þakka hv. þm. Steinunni Þóru Árnadóttur fyrir andsvarið. Það er gott að við erum alla vega sammála um 1% til sveitarfélaganna. En, já, ég segi að ekkert hafi verið gert fyrir heimili í neyð vegna þess að neyðin er gríðarlega mikil og mér finnst ríkisstjórnin almennt séð vera í afneitun um hversu mikil hún er. Alltaf er öll hjálp bundin við að tala um þá verst stöddu sem hv. þingmaður gerði núna áðan. Þessi vandi er orðinn þannig í dag að það eru ekki bara þeir verst stöddu sem eiga í erfiðleikum heldur líka þau sem kannski mætti kalla hina svokölluðu millistétt, fólk sem er með meðaltekjur er komið í vandræði. Og ef fólk á meðaltekjum er komið í vandræði þá get ég varla ímyndað mér, eða ég reyndar veit sumt af því en það er varla hægt að ímynda sér vandræðin sem þau verst stöddu eru þá komin í. Sú hjálp sem hugsanlega hefur verið boðin er bara ekkert í samræmi við vandann, ekki í neinu samræmi við vandann. Þegar leiga er farin að telja 400.000 kr., algeng leiga 300.000–400.000 kr. á mánuði og fólk er með tekjur sem eru jafnvel bara rétt það og svo eru vextirnir og þeir eru líka búnir að vaxa sem þessu nemur — hvaða hjálp er þetta fólk að fá? Ef þingmaðurinn gæti veitt mér dæmi um það þá væri það gott. Og ef við komum að krónutöluhækkununum þá skulum við bara takast á við það þegar betur árar, hvernig við jöfnum það út.

###

Virðulegi forseti. Í frumvarpi þessu, hinum árlega bandormi, eru lagðar til breytingar á ýmsum lagaákvæðum til samræmis við stefnumótun í ríkisfjármálum og með tilliti til verðlagsþróunar. Að meginstefnu er um að ræða breytingar á sköttum og gjöldum, en einnig er fjallað um hvaða tímabundnu úrræði og tímabundnu bráðabirgðaheimildir í lögum verða framlengdar um ár.

Sem kennari lærði ég að byrja á jákvæðu hlutunum. Alltaf skal þakka það sem vel er gert. Þannig er það jákvætt að meiri hlutinn leggi til 1% yfirfærslu á tekjum til sveitarfélaga til að fjármagna lögbundna þjónustu þeirra við fatlað fólk.   Sveitarfélögin hafa lengi átt erfitt með að fjármagna þessa þjónustu þannig að þetta er löngu tímabær aðgerð sem ber að fagna.

Ég er einnig ánægð með að sóknargjöld verði ekki verið lækkuð frekar en orðið er. Sem landsbyggðarþingmaður geri ég mér sífellt betur grein fyrir mikilvægi þeirrar þjónustu sem kirkjan veitir, ekki hvað síst á erfiðum tímum í lífi fólks, bæði í formi félagsstarfs, sálgæslu og í formi hjálparstarfs. Það er engin spurning að þörfin fyrir t.d. matargjafir mun aukast á næstu mánuðum eftir því sem herðist að heimilunum. Þar hefur kirkjan aðstoðað fleiri en við gerum okkur almennt grein fyrir.   Alveg burtséð frá trú fólks þá veitir kirkjan alls kyns hjálp til allra þeirra sem á þurfa að halda, bæði í formi matargjafa og ráðgjafar. Opinberir aðilar eru ekki að fara að fylla það skarð ef kirkjan þarf að draga saman seglin. Hún er afar mikilvæg samfélagsleg stofnun á landsbyggðinni. Það sama á við á höfuðborgarsvæðinu, þó við verðum bara ekki jafn vör við það vegna fjölmennis enda vinnur hún almennt störf sín í hljóði.

Þegar við ræðum ríkisfjármál er nauðsynlegt að hafa í huga efnahagsástand í þjóðfélaginu. Regluleg útgjöld heimilanna hafa aukist verulega undanfarin misseri. Verð á nauðsynjavörum hefur hækkað statt og stöðugt og stýrivaxtahækkanir Seðlabankans hafa stóraukið mánaðarlega greiðslubyrði hjá þeim sem tóku óverðtryggð húsnæðislán og reyndar líka hinna sem tóku verðtryggð lán. Þá eru vextir að losna á óverðtryggðum lánum hjá þeim sem enn eru í skjóli, með tilheyrandi afleiðingum fyrir heimilisbókhald þeirra. Fram undan eru kjarasamningsviðræður og það er afar mikilvægt að forsendur þeirra samninga haldi.   Því hefur t.d. Vilhjálmur Birgisson, formaður Starfsgreinasambandsins, kallað eftir því að ríki, sveitarfélög, verslun og þjónusta skuldbindi sig um að hækka ekki gjaldskrár umfram 2,5% á næsta ári.

Það er í þessu samhengi sem við þurfum að ræða áform ríkisstjórnarinnar um að hækka skatta og gjöld. Samkvæmt frumvarpinu stendur til að hækka krónutöluskatta um 3,5% milli ára. Hækkunin er rökstudd með vísan til samræmis við almennar verðlagsbreytingar í samræmi við forsendur fjárlagafrumvarps fyrir árið 2024. Þessar skattahækkanir leggjast jafnt á alla, óháð efnahag, og bitna því hlutfallslega meira á þeim efnaminni. Tekjulægsta fólkið greiðir hærra hlutfall af sínum ráðstöfunartekjum í slíka skatta og ver hæstu hlutfalli tekna sinna til nauðsynja.   Auk þess má leiða að því líkur að krónutöluhækkanir geti haft ólík áhrif á karla og konur, enda eru konur að meðaltali með lægri tekjur en karlar og þær komi því að meðaltali hlutfallslega verr niður á konum en körlum. Vert er að hafa í huga að krónutöluskattar hafa alls ekki alltaf fylgt verðlagi.

Flestir hagsmunaaðilar, svo sem heildarsamtök launþega og vinnuveitenda og Öryrkjabandalag Íslands, eru sammála um að hækkun krónutöluskatta um 7,7% um síðustu áramót hafi aðeins aukið verðbólguþrýsting. Í aðdraganda komandi kjarasamningsviðræðna þegar mikilvægt er að ríkið setji gott fordæmi leggur 2. minni hluti til að krónutöluskattar taki ekki breytingum næstu áramót.

Ekki stendur til að gera breytingar á fjárhæðum eða viðmiðum vaxtabóta milli ára þrátt fyrir að vaxtakostnaður heimilanna sé í hæstu hæðum. Fyrirsjáanlegt er að fjöldi fólks muni fá lægri vaxtabætur á næsta ári eða jafnvel detta út úr vaxtabótakerfinu. Ein algengasta skýring þess að fólk fái greiddar minni vaxtabætur á milli ára er hækkun fasteignamats. Það eitt og sér getur þýtt að fólk fái minni vaxtabætur, jafnvel þótt tekjur og afborganir haldast óbreyttar. Árið 2023 hækkaði heildarmat fasteigna á Íslandi um 19,9% frá árinu áður og fasteignamat fyrir árið 2024 gerir ráð fyrir 11,7% hækkun.   Þessi hækkun samsvarar 31,6% hækkun á tveimur árum. Hærra fasteignamat felur hvorki í sér lægri afborganir af húsnæðislánum né auknar mánaðarlegar tekjur. Tekið er undir sjónarmið ÖBÍ um að mikilvægt sé að eignamörk séu í takt við breyttar forsendur svo einstaklingar sem búa í eigin fasteign en standa höllum fæti fjárhagslega fái ekki skertar vaxtabætur sökum þenslu á húsnæðismarkaði. Þessi minni hluti tekur undir ábendingu ÖBÍ og leggur til að eignarskerðingarmörk vaxtabóta verði hækkuð um 12% milli ára.

Það er ótrúlegt að ríkisstjórnin sé enn við sama heygarðshornið og hún var árið 2022 þegar ég sendi fjármála- og efnahagsráðherra fyrirspurn um áhrif hækkunar fasteignamats  þrátt fyrir hve gríðarlega staðan hefur versnað síðan. Þá strax lá fyrir, samkvæmt svari ráðherra, að um 2.800 framteljendur myndu missa réttinn til vaxtabóta en núna eru þeir orðnir um 5.000 talsins. Það þýðir að um 5.000 fjölskyldur sem hefðu átt rétt á vaxtabótum áður en fasteignamat eigna þeirra hækkaði munu ekki eiga hann þó að aðstæður þeirra séu í raun verri en áður vegna hækkandi vöruverðs í blússandi verðbólgu og gríðarlegrar hækkunar vaxta.   Jafnframt kom fram í fyrrnefndu svari ráðherra að þá væri áætlað að allt að 90% þeirra sem þó fengju vaxtabætur myndu verða fyrir auknum skerðingum vegna hækkandi fasteignamats. Útlit er því fyrir að stuðningur ríkisins til fjölskyldna sem glíma við okurvexti fari gríðarlega mikið lækkandi milli ára.

Á sama tíma og húsnæðiskostnaður er hærri en nokkru sinni fyrr virðist ríkisstjórnin enn vera við sama heygarðshornið og hyggst ekki hækka skerðingarmörk vaxtabóta þrátt fyrir allar þessar gríðarlegu hækkanir.   Í svari sínu við skriflegri fyrirspurn minni kom fram hjá fjármálaráðherra að spenna væri mikil í þjóðarbúinu á alla mælikvarða, sem kallaði á aðhald á sviði peninga- og ríkisfjármála. Í svari ráðherra sagði orðrétt:

„Hækkun eignarskerðingarmarka myndi draga úr sjálfvirkri sveiflujöfnun kerfisins, þvert á hagstjórnarstefnu stjórnvalda, og myndi eingöngu gagnast íbúðareigendum, einkum þeim sem hafa orðið eignameiri vegna hækkunar íbúðaverðs.“

Svo mörg voru þau orð. Í svari fjármálaráðherra fannst honum einnig ástæða til að benda á það í þessu samhengi að fjárhagsstaða heimilanna hefði almennt styrkst síðustu ár þvert á tekjuhópa og að fjárhagsstaða fólks sem byggi í eigin húsnæði hefði styrkst sérstaklega vegna mikillar hækkunar húsnæðisverðs.

Ríkisstjórnin virðist enn vera á þessari furðulegu skoðun þó að staðan hafi versnað til mikilla muna síðan ég lagði þessa fyrirspurn fram fyrir rúmu ári síðan, a.m.k. ætlar hún ekkert að gera fyrir heimili í neyð. Þetta eru kaldar kveðjur til heimila landsins sem geta almennt ekki einu sinni losað þetta fé sitt  þar sem fasteignamarkaðurinn er svo til botnfrosinn. Jú, fasteignaverðið hefur hækkar, en ekkert selst. Alveg séríslenskt eins og venjulega.   Tekjur hafa ekkert aukist hjá þessum heimilum en útgjöld þeirra hafa margfaldast á undanförnum mánuðum. Staðan er mun verri en hún var, en ekkert bólar á raunverulegum aðgerðum ríkisstjórnarinnar. Fólkið í landinu er verr statt en áður þrátt fyrir tölur á pappír sem engin áhrif hafa á getu þeirra til að standa undir mánaðarlegum útgjöldum, sem er það eina sem skiptir þau raunverulegu máli.

Nú er það svo að ég vildi óska að ekki væri þörf á vaxtabótum. Ég tel að áherslan ætti að felast í því að koma í veg fyrir að bankarnir fái að blóðmjólka heimilin og græða stórkostlega á því, en ekki að ríkið komi með plástur í formi vaxtabóta og leggi út í kostnað til að bæta heimilunum skaðann sem bankarnir hafa valdið. Það er eitthvað verulega öfugsnúið við það. Bankarnir eiga sjálfir að greiða fyrir skaðann sem þeir hafa valdið, ekki skattgreiðendur.    Að því sögðu eru vaxtabætur nauðsynlegar til að bregðast við því ástandi sem nú ríkir. Áðurnefnt svar fjármálaráðherra byggir á vandræðalega röngum forsendum og vanþekkingu á nokkrum augljósum staðreyndum málsins eins og t.d. þeim að hækkun fasteignaverðs eykur ekki ráðstöfunarfé heimilanna, hækkun fasteignaverðs leiðir yfirleitt til aukinna útgjalda vegna hækkandi fasteignagjalda, þau heimili sem hafa tekið verðtryggð lán sjá höfuðstól lána sinna hækka alveg jafn hratt, ef ekki hraðar en fasteignaverðið, hækkun fasteignaverðs hefur engin áhrif á heimilisbókhaldið fyrr en fasteign er seld, en þá þarf líka í flestum tilfellum að kaupa aðra fasteign dýrara verði en annars, þannig að þegar upp er staðið er hagnaðurinn í raun takmarkaður.

að er þyngra en tárum taki að ríkisstjórn Katrínar Jakobsdóttur skuli ekki sýna meiri skilning á stöðunni sem blasir við. 5.000 fjölskyldur sem hafa það lágar tekjur og skulda svo mikið að þær hefðu átt rétt á vaxtabótum áður en vextir fóru að hækka  munu ekki fá þær þegar vextir hafa hækkað svo að skuldabyrði þeirra hefur aukist um tugi og yfirleitt hundruð þúsunda í hverjum mánuði, vegna þess að verðmat á íbúðum þeirra hefur hækkað á pappír þó að ráðstöfunartekjur þeirra séu þær sömu og áður. Að svipta þetta fólk vaxtabótum heitir einfaldlega að ráðast á garðinn þar sem hann er lægstur. Um það hljótum við öll að vera sammála, hvað svo sem okkur finnst um vaxtabætur að öðru leyti.

Því legg ég til breytingu um að eignarskerðingamörk vaxtabóta hækki milli ára um 12%, en hvet ríkisstjórnina jafnframt til að gera raunverulegar breytingar þannig að ríkið þurfi ekki að beita björgunaraðgerðum sem þessum í efnahagsástandi sem hefur skapast vegna misráðinna aðgerða Seðlabankans í svokallaðri baráttu sinni við verðbólguna, þar sem hver mótsögnin rekur aðra, og vegna athafnaleysis ríkisstjórnarinnar.

Einfaldasta leiðin er að lækka húsnæðiskostnað heimilanna, t.d. með því að setja þak á vextina við 4%. Þá myndu heimilin ná vopnum sínum og fá að blómstra. Vaxtabætur eru einnig varla upp í nös á ketti, en þær eru þó betra en ekki neitt, og í besta falli plástur á svöðusár.   Það má segja að fjármagnseigendur og fyrirtæki hafi hagnast mikið á árinu, enda kemur fram í fjárlagafrumvarpinu að tekjur ríkissjóðs af fjármagnstekjuskatti verði 18 milljarðar kr. vegna hærra vaxtastigs og meiri söluhagnaðar en gert hafði verið ráð fyrir. Einnig er gert ráð fyrir því að tekjuskattur lögaðila verði hækkaður um 1% og mun sú hækkun falla jafnt á öll hlutafélög og einkahlutafélög. Þessar breytingar eru gerðar sem hluti af aðgerðum stjórnvalda til að draga úr þenslu í hagkerfinu. En væri ekki betra að tengja þetta við fyrirtæki sem skila meiri hagnaði?

Ég fór fram á að samhliða vinnu nefndarinnar í þessu máli myndi fjármálaráðuneytið reikna út hversu miklar tekjur ríkissjóður myndi fá ef tekjuskattur lögaðila yrði þrepaskiptur þannig að hann myndi hækka um 2% á fyrirtæki með skattstofn yfir 100 millj. kr. og 3% á fyrirtæki með skattstofn yfir 500 millj. kr.  Í svari ráðuneytisins kom fram að nýjustu upplýsingar sem lægju fyrir um álagningu tekjuskatts á lögaðila væru frá árinu 2022 vegna rekstrarársins 2021 og að ef tekjuskattur lögaðila hefði við þá álagningu verið þrepaskiptur með þeim hætti sem hér er lýst hefðu tekjur ríkissjóðs af skattinum, að öðru óbreyttu, verið 8,6 milljörðum kr. meiri en raunin var eða 9%.   2. minni hluti leggur ekki til breytingu þess efnis en telur að stjórnvöld ættu að skoða þrepaskiptingu tekjuskatts lögaðila og greina nánar mögulegar útfærslur og áhrif þeirra.

Árið 2019 var smánarlega lágur bankaskattur upp á 0,376% lækkaður í 0,145%. Ástæða lækkunar var sögð vera til að auðvelda bönkum að lækka vexti á útlánum samhliða vaxtalækkunum Seðlabanka Íslands og auka útlán þeirra. Auk þess var talið að þessi lækkun á bankaskatti myndi leiða til ódýrari lána til heimila og fyrirtækja — látum það síast aðeins inn. Það er nefnilega morgunljóst að þetta hefur ekki skilað sér í minni vaxtamun og er hann svipaður nú og hann var árið 2018.   Bankarnir hafa undanfarin misseri skilað miklum hagnaði í skjóli fákeppni og hárra stýrivaxta. Það er kominn tími til að þeir skili samfélaginu til baka þó ekki væri nema hluta af þeim ágóða. Því er lagt til að bankaskatturinn verði hækkaður í 0,838% sem myndi auka tekjur ríkissjóðs um rúma 30 milljarða kr. á næsta ári. Þann tekjuauka yrði hægt að nýta til að draga úr hörðustu áhrifum verðbólgunnar á fátækt fólk og jafnframt draga úr skuldasöfnun ríkissjóðs. Til vara legg ég til að bankaskatturinn verði a.m.k. hækkaður í það sem hann var fyrir lækkun, 0,376%, enda hefur lækkun hans ekki skilað sér á nokkurn hátt til neytenda og við hljótum að geta komið í veg fyrir að kostnaðinum verði velt yfir á neytendur eins og margir óttast.   Við erum löggjafarvaldið og eigum ekki að láta stjórnast af ótta við fjármálakerfið.

Í frumvarpi til fjárlaga fyrir árið 2024 er gert ráð fyrir að fé verði tekið úr Framkvæmdasjóði aldraðra til að standa straum af rekstri hjúkrunarrýma. Í frumvarpinu sem hér um ræðir er það útfært með því að leggja til framlengingu á ákvæði til bráðabirgða sem hefur áður verið framlengt tíu sinnum. Í lögum um málefni aldraðra segir um Framkvæmdasjóð aldraðra:

„Sjóðnum er ætlað að stuðla að uppbyggingu og efla öldrunarþjónustu um allt land og skal fé úr honum varið til byggingar stofnana fyrir aldraða, þjónustumiðstöðva og dagdvala, að mæta kostnaði við nauðsynlegar breytingar á slíku húsnæði og til viðhalds húsnæðis dagdvalar-, dvalar- og hjúkrunarheimila, auk annarra verkefna sem stuðla að uppbyggingu öldrunarþjónustu.“

Það fer þvert gegn upphaflegum tilgangi framkvæmdasjóðsins að nýta fjármuni hans í rekstur hjúkrunarheimila en ekki raunverulegar framkvæmdir, uppbyggingu hjúkrunarheimila sem sannarlega er skortur á. Vegna þess leggur 2. minni hluti til að umrædd heimild verði felld brott.

Sjaldan hefur verið erfiðara en nú að komast inn á húsnæðismarkað. Meðal þess sem stendur í vegi fyrir því eru stimpilgjöld. Þetta er ekkert annað en skattur á þá lífsnauðsyn sem íbúðarhúsnæði er. 2. minni hluti leggur því til að stimpilgjöld af íbúðarhúsnæði sem aflað er til eigin nota verði afnumin. Það er til þess fallið að auka hreyfanleika á húsnæðismarkaði. Jafnframt myndi það lækka þröskuldinn fyrir ungt fólk sem er að reyna að komast inn á húsnæðismarkað og bæta samkeppnisstöðu þeirra sem eru að reyna að koma þaki yfir höfuðið gagnvart fjárfestum sem stunda fasteignakaup í öðrum tilgangi en til eigin nota.

Það er eins og enginn skilningur sé á því hjá ríkisstjórninni hversu erfið staðan er á heimilum sem eru undir meðaltekjum. Það má ekki gleymast að á þeim enda tekjustigans er fólk sem nú berst fyrir heimilum sínum. Undirrituð þekkir af eigin reynslu örvæntinguna sem fylgir yfirvofandi heimilismissi og finnur virkilega til með foreldrum í fjárhagserfiðleikum, sem nú reyna að setja upp gleðigrímu fyrir börnin sín um jólin. Það er því miður ekkert fyrir þetta fólk í þessu frumvarpi.    Þvert á móti munu þessar hækkanir gera þeim erfiðara fyrir. Þær fara auk þess beint í vísitöluna. Á sama tíma segist ríkisstjórnin vera að berjast gegn verðbólgunni, að það sé hennar stærsta markmið. Veruleikafirringin er algjör.

Svo verður ekki komist hjá því að nefna að fáránleikann í því að ríkisstjórnin sé að fara í aðgerðir til að auka framboð á húsnæðismarkaði, á meðan það er yfirlýst markmið Seðlabankans að stöðva allar framkvæmdir, enda markaðurinn botnfrosinn svo ekki sé tekið sterkar til orða. Það er ekki nema von að það gangi illa að vinna bug á verðbólgunni þegar allt rekst á annars horn.

###

Virðulegi forseti. Nú er það svo að ég vildi óska að ekki væri þörf á vaxtabótum. Ég tel að áherslan ætti að felast í því að koma í veg fyrir að bankarnir fái að blóðmjólka heimilin og græða stórkostlega á því en ekki að ríkið komi með plástur í formi vaxtabóta og leggi út í kostnað til að bæta heimilunum skaðann sem bankarnir hafa valdið. Bankarnir eiga að greiða sjálfir fyrir skaðann sem þeir hafa valdið en ekki skattgreiðendur vegna þess að það er bara eitthvað mjög öfugsnúið við þetta kerfi. Ég held að við hv. þingmaður séu sammála um það. En að því sögðu þá eru vextirnir í dag að sliga heimilin og eitthvað verður undan að láta. Það eru fjölmörg heimili í þeirri stöðu að þetta mun bara vera það sem skilur á milli feigs og ófeigs í þessu dæmi. Og fyrst staðan er svona þá get ég ekki annað en ýtt á eftir því að fólk fái vaxtabætur og það er í rauninni þyngra en tárum taki að ríkisstjórn Katrínar Jakobsdóttur skuli ekki hafa meiri skilning á stöðunni sem blasir við þessum 5.000 fjölskyldum sem hafa það lágar tekjur og skulda svo mikið að þær hefðu átt rétt á vaxtabótum áður en vextir fóru að hækka. En þær munu ekki fá þær þegar vextir hafa hækkað svo að afborgun af skuldabréfinu hefur aukist um tugi og hundruð þúsunda í hverjum einasta mánuði. Það gengur ekki alveg upp. Það er út af því að verðmat á íbúðunum þeirra hefur hækkað á pappír þó að ráðstöfunartekjur þeirra séu þau sömu og áður. Það að svipta þetta fólk vaxtabótum heitir einfaldlega að ráðast á garðinn þar sem hann er lægstur, hvað sem okkur að öðru leyti kann að finnast um vaxtabætur.

Hvað varðar krónutöluskattana þá getur vel verið að hækkunin sé undir verðbólguviðmiði og eitthvað þess háttar en þetta er samt sem áður verðbólguhvetjandi og kemur beint inn í mjög alvarlegt ástand sem, eins og ég segi, ráðherrar hafa ítrekað sagt að sé þeirra mikilvægasta verkefni að ná tökum á. Þetta er ekki gott innlegg í það.

###

Virðulegi forseti. Mig langar aðeins að minnast á vaxtabætur. Það stendur ekki til að gera breytingar á fjárhæðum eða viðmiðum vaxtabóta milli ára þrátt fyrir að vaxtakostnaður heimilanna sé í hæstu hæðum og fyrirsjáanlegt er að fjöldi fólks muni fá lægri vaxtabætur á næsta ári eða jafnvel detta út úr vaxtabótakerfinu. Ein algengasta skýring þess að fólk fái greiddar minni vaxtabætur milli ára er hækkun fasteignamats, að eiginfjárstaða heimilanna sé góð. Það finnst mér vera ótrúlegur málflutningur sem ekki tekur tillit til staðreynda eins og að hækkun fasteignaverðs eykur ekki ráðstöfunarfé heimilanna, hækkun fasteignaverðs leiðir yfirleitt til aukinna útgjalda vegna hækkandi fasteignagjalda, þau heimili sem hafa tekið verðtryggð lán sjá höfuðstól lána sinna hækka alveg jafn hratt og jafnvel hraðar en fasteignaverðið og hækkun fasteignaverðs hefur engin áhrif á heimilisbókhaldið fyrr en fasteign er seld. En þá þarf líka yfirleitt að kaupa aðra fasteign dýrara verði en annars, þannig að þegar upp er staðið er hagnaðurinn í raun frekar takmarkaður. Mig langar að spyrja hv. þingmann hvort honum finnist réttlætanlegt að miða við eiginfjárstöðu þegar hún hefur í raun engin áhrif á greiðslugetu heimilanna, sem er það sem skiptir þau mestu máli frá mánuði til mánaðar.

Svo langar mig aðeins að ræða krónutöluskatta en samkvæmt frumvarpinu stendur til að hækka krónutöluskatta um 3,5% á milli ára. Hækkunin er rökstudd með vísan til samræmis við almennar verðlagsbreytingar í samræmi við forsendur fjárlagafrumvarpsins fyrir árið 2024. En hvernig samræmist þessi hækkun sem mun hafa áhrif á vísitöluna markmiðum ríkisstjórnarinnar um að lækka verðbólguna, eitthvað sem ráðherrar hennar hafa ítrekað sagt að sé mikilvægasta verkefni hennar? Þessar skattahækkanir leggjast á alla óháð efnahag og bitna því náttúrlega hlutfallslega mest á þeim efnaminni. Tekjulægsta fólkið greiðir hærra hlutfall af sínum ráðstöfunartekjum í slíka skatta og ver hæstu hlutfalli tekna sinna til nauðsynja. Mig langar bara að spyrja: Er þetta rétti tíminn til að fara í svona hækkanir aftur?

###

Réttur til andsvara verður rýmkaður við ræðu framsögumanns meiri hluta fjárlaganefndar, þ.e. tryggt verður að fulltrúar allra stjórnarandstöðuflokka geti veitt andsvör.

###

Virðulegur forseti. Ég verð að taka undir með þingmönnum stjórnarandstöðunnar. Það er mjög erfitt að fá mál fyrir tekin í nefndum sem koma frá þingmönnum. Í fyrra átti ég, ég man ekki hvort það voru tíu eða tólf mál í efnahags- og viðskiptanefnd og eitt þeirra fékkst rætt í 20 mínútur. Þar var um að ræða frystingu á verðtryggingu á lánum og leigu í eitt ár fyrir heimilin. Það hefði aldeilis getað skipt máli, ég tala nú ekki um ef það hefði verið tekið fyrir fyrr, þ.e. fyrst þegar ég lagði það fram, á fyrsta þingvetrinum. Málið er að það er ekki verið að gera neitt sem skiptir máli einhvern veginn fyrir heimilin í landinu. Þau eru að brenna upp og það er ekkert verið að gera í því. Við látum eins og það sé ekkert í gangi úti í þjóðfélaginu, að heimilin séu bara í góðu lagi. Þau eru það ekki og það eru ekki bara sértækir hópar sem eru í vandræðum, nú er millistéttin líka lent í verulegum vandræðum og við látum eins og það sé ekkert í gangi, eins og það sé bara allt í himnalagi. Ríkisstjórnin er ekkert að gera fyrir heimilin í landinu.

###

Virðulegur forseti. Núna hafa bankarnir birt uppgjör sín eftir fyrri hluta þessa árs og nemur samanlagður hagnaður þeirra 60 milljörðum kr. Gera má ráð fyrir að næstu mánuðir verði þeim jafn gjöfulir og að árshagnaður þeirra verði a.m.k. 80 milljarðar. Athugum að hér er um hagnað að ræða, ekki veltu heldur hagnað eftir að allur launakostnaður, húsnæðiskostnaður, skattar, risna og hvað eina sem rekstur banka felur í sér, hefur verið greiddur. 80 milljarðar er fáránlega há tala í hagnað sem hefur hækkað frá undanförnum árum og stafar ekki síst af því að verið er að veita fjármunum heimilanna til þeirra í bílförmum á færibandi. Fyrst og fremst er nauðsynlegt að við áttum okkur á að þetta fé verður ekki til úr engu. Miðað við að landsmenn séu 380.000 þá eru þetta 210.000 á hvert einasta mannsbarn á Íslandi, eða 840.000 á hverja fjögurra manna fjölskyldu. Þessi hagnaður er þannig tekinn af okkur, fólkinu, heimilunum og fyrirtækjunum í landinu. Þetta eru fjármunir sem einstaklinga og fyrirtæki myndi muna um. Þetta fé er ekki orðið til af því að bankamenn séu svo klárir í fjárfestingum og dæmin um að þeir séu það alls ekki eru fjölmörg. Þessar tölur sýna einfaldlega fram á aðstöðu bankanna og skjaldborgina sem reist hefur verið í kringum þá. Þessar tölur sýna fram á að litið er á okkur, fólkið í landinu, sem einhvers konar fóður eða auðlind sem þeir geta gengið í að vild.

Það er staðreynd að þegar stýrivextir lækkuðu mikið frá undirritun lífskjarasamninga skilaði sú lækkun sér seint og illa út í samfélagið. Aftur á móti hafa bankarnir verið gríðarlega fljótir að hækka í öll þessi 13 skipti sem stýrivextir hafa verið hækkaðir á undanförnum mánuðum. Fjármunir bankanna komu í raun frá heimilunum, frá fólkinu í landinu með beinum og óbeinum hætti. Heimilin eru undirstaða þjóðfélagsins því að án þeirra væri ekki þörf fyrir nein fyrirtæki, hvað þá einhverja fjárfesta. Vaxtastig bankanna er augljóslega óþarflega hátt og það getur ekki talist eðlilegt að ef svo fer sem horfir jafngildi hagnaður bankanna því að hver einasti einstaklingur í 380.000 manna þjóðfélagi leggi 210.000 kr. í púkkið á einu ári. Það er ansi margt sem fjögurra manna fjölskylda gæti gert og myndi örugglega vilja gera fyrir 840.000 kr. frekar en að leggja þessa stóru upphæð í þegar yfirfullar fjárhirslur bankanna.

Það er kominn tími til að ríkisstjórnin fari að forgangsraða þannig að heimilin og fólkið sé sett ofar fjármagni. Og það væri algerlega stórkostlegt þó að það sé því miður fjarlæg draumsýn, ef ríkisstjórnin myndi stöðva óheftan aðgang bankanna að auðlindinni heimilunum eða léti þá a.m.k. greiða bankaskatt upp á 0,838% svo að hægt væri að nýta þetta fé til samfélagslegra verkefna. Þetta nær ekki einu sinni 1% en myndi samt auka tekjur ríkissjóðs um 30 milljarða. Það jafngildir t.d. 12 varnargörðum á Reykjanesi, sem ríkisstjórnin sá ástæðu til að skattleggja heimilin sérstaklega fyrir. Það stóð ekki í henni að skattleggja heimilin. Og 30 milljarðar er meira en það sem við leggjum í nýsköpun og næstum það sama og við áætlun í lyfjakostnað á næsta ári, svo einhver dæmi séu nefnd.

Við skulum ekki gleyma því að bankarnir eru stærstu kennitöluflakkarar landsins. Þeim var bjargað úr gjaldþroti með því að ríkið gaf þeim nýja kennitölu og leyfði þeim að halda áfram rekstri án þess að nokkuð annað sem máli skipti breyttist. Það er staðreynd að bankarnir hafa margfaldað álagningu sína síðustu ár, svo mikið að það nemur mörg hundruð prósentum. Þrátt fyrir lækkun bankaskatts hafa lægri vextir og lægri fjármögnunarkostnaður bankanna að mestu farið í vasa þeirra sjálfra og auðvelt er að álykta sem svo að bankarnir hafi tekið til sín mesta ávinning vaxtahækkana síðustu ára. En þrátt fyrir að bankarnir hafi stöðugt aukið álagningu og hirt ávinning af lækkun bankaskatts er fólkinu á gólfinu fækkað, útibúum lokað og þjónustan stórlega skert. Til að bæta gráu ofan á svart þá reisti banki allra landsmanna nýjar höfuðstöðvar í mikilli óþökk þjóðarinnar á dýrasta byggingarreit landsins, sannkallaðan minnisvarða um samfélagsmein. Herlegheitin kostuðu aðeins litlar 12.000 milljónir.

En af hverju er svona gríðarleg tregða gagnvart því að láta bankana greiða innan við 1% bankaskatt? Það má leiða líkur að því að staðan væri betri í fjársveltum grunnstoðum samfélagsins, eins og í heilbrigðismálum og menntakerfinu, svo  ekki sé minnst á aðbúnað aldraðra, svo örfá dæmi séu tekin, ef bankarnir væru að greiða aðeins meira til samfélagsins, t.d. því sem þessu nemur.

Að þessu sögðu er náttúrlega ekki sjálfgefið í eðlilegum bankarekstri að hagnaður bankanna sé þetta mikill. Ástandið er í hæsta máta óeðlilegt og þessir fjármunir eiga með réttu að vera í höndum heimila og fyrirtækja fólksins í landinu. En ótti og meðvirkni stjórnvalda með bönkunum er með ólíkindum. Með vaxtahækkunum undanfarinna mánaða er verið að veita fjármunum heimila og fyrirtækja til bankanna í stríðum straumum. Að auki hafa þeir hagnast gríðarlega allt frá því að stærsta kennitöluflakk sögunnar átti sér stað og enn eru þeir að fá meira. En þrátt fyrir það virðast þeir alltaf eiga að vera algerlega stikkfrí þegar kemur að því að leggja eitthvað til samfélagsins. Þeir taka bara.

Árið 2019 var smánarlega lágur bankaskattur upp á 0,36% lækkaður í 0,145%. Með öllum þessum aukastöfum er ekki víst að allir átti sig á að bankaskatturinn var minna en 0,4% og er núna minna en 0,15%.

Í greinargerð með frumvarpinu um lækkun bankaskatts árið 2019 stóð, með leyfi forseta:

„Í stjórnarsáttmála ríkisstjórnarinnar er m.a. lögð áhersla á að unnið verði að frekari skilvirkni í fjármálakerfinu með það að leiðarljósi að lækka kostnað neytenda.“

Ég ætla ekki að tjá mig um skilvirkni í fjármálakerfinu en hitt er ljóst að kostnaður neytenda hefur ekki lækkað þrátt fyrir að bankaskatturinn hafi verið lækkaður. Það þarf virkilega brengluð gleraugu til að halda því fram að það markmið hafi náðst. Á minnisblaði sem efnahags- og viðskiptanefnd fékk frá fjármálaráðuneytinu var svar við spurningu þar sem ég bað um að reiknað væri út hversu miklar tekjur ríkissjóður myndi fá ef bankaskattur yrði aftur hækkaður úr 0,145% í 0,376%, sem er það sem hann var fyrir breytinguna í Covid. Í svarinu kom fram að væri skattprósentan 0,145% mætti gera ráð fyrir að tekjur ríkissjóðs af sérstökum skatti á fjármálastofnanir eða bankaskatti myndu nema 6,5 milljörðum kr. En væri skattprósentan hækkuð úr 0,145% í 0,376% mætti gera ráð fyrir að tekjur af skattinum árið 2024, að öllu óbreyttu, myndu nema 16,8 milljörðum kr. Við erum að fá 6,5 milljarða en gætum með þessari hækkun, bara í það sem hann var áður, fengið 16,18 milljarða í ríkissjóð. Þarna munar litlum 10,3 milljörðum kr. En fjármálaráðuneytið lét í svari sínu  ekki þar við sitja heldur taldi sig einnig þurfi að útskýra fyrir hv. efnahags- og viðskiptanefnd að sennilega myndi þetta ekki alveg virka svona. Í svarinu stóð, með leyfi forseta:

„Hér er um einfaldan útreikning að ræða miðað við óbreyttan skattstofn. Áhrif slíkrar skattahækkunar eru þó margslungnari en svo og því líklega um ofmat að ræða. Skattbyrðin leggst ekki að öllu leyti á greiðendur skattsins heldur viðskiptavini þeirra einnig. Auknar álögur á fjármálastofnanir stuðla að auknum vaxtamun og minni útlánavexti sem hefur áhrif á fleiri skattstofna, þar með taldar ráðstöfunartekjur lántakenda. Þar að auki leggst skatturinn á skuldir stofnananna og dregur því úr hvata þeirra til að stækka efnahagsreikning sinn og auka útlán. Erfitt er að meta afleidd áhrif slíkrar skattahækkunar á aðra skattstofna nema að því leyti að þau yrðu neikvæð fyrir tekjur ríkissjóðs og vega því að einhverju leyti gegn tekjuauka af hækkun bankaskattsins sjálfs.“

Já, þetta eru skemmtilegar og óneitanlega merkilegar pælingar hjá fjármálaráðuneytinu því að í svari sínu leitast það við að finna allar þær afsakanir sem til eru fyrir því að hækka ekki bankaskattinn. Það þykir mér merkilegt af tveimur ástæðum: Í fyrsta lagi vegna þess að þetta sýnir skýrt fram á tök bankanna á fjármálakerfinu og hvernig æðstu stjórnvöld bugta sig og beygja fyrir valdi þeirra. Meðvirknin er algjör. Staðreyndin er sú að bankarnir eru aflögufærir. Þeir eiga fullar hirslur fjár og ættu frekar en flestir aðrir sem skattlagðir eru án slíkra hugleiðinga um langtímaáhrif að leggja meira til samfélagsins og ef þessum rökum fjármálaráðuneytisins væri fylgt þá mætti velta fyrir sér hvort við ættum að skattleggja nokkuð vegna þess að ég hugsa að öll fyrirtæki velti með einum eða öðrum hætti skatttekjum eða skattlagningu út til neytenda. Í öðru lagi er bara vægast sagt sjaldgæft að fjármálaráðuneytið tjái pólitíska afstöðu með þessum hætti og taki fram hvort heldur  kosti eða meinbugi á tillögum sem fram koma. Sem dæmi má nefna tillögu Flokks fólksins um 400.000 kr. skatta- og skerðingarlaust þar sem eingöngu kostnaður ríkissjóðs hefur verið reiknaður af fjármálaráðuneytinu. En þar var ekkert tekið tillit til þeirra tekna sem ríkissjóður myndi óneitanlega fá á móti, bara kostnaðar. Í þessu sambandi væri líka gaman að spyrja fjármálaráðuneytið hvaða áhrif þau telja gríðarlegar vaxtahækkanir undanfarinna mánaða, sem velt hefur verið yfir á neytendur með grimmilegum hætti, hafi á heimilin, hvort þau sjái ekki fyrir sér að smá gjaldskrárhækkanir hér og þar, upp á kannski 2.000–5.000 kr. á mánuði hjá þeim sem nota þjónustuna, séu ekki skárri en 300.000 kallinn sem þau hafa engar áhyggjur af en heimilin bera nú í aukinni vaxtabyrði.

Enginn, ekki einn einasti flokkur eða stjórnmálamaður sem setið hefur í ríkisstjórn hefur haft döngun í sér til að takast á við bankana og á því hefur engin breyting orðið á undanförnum mánuðum. Allir hafa þeir varið rétt bankanna til að féfletta heimili og minni fyrirtæki, fólkið í landinu, og nú blasa afleiðingarnar við. Þegar fjármunir sem þessir hverfa úr samfélaginu og inn í lokaða hít þá hefur það keðjuverkandi áhrif á allt samfélagið. Einstaklingar sem hafa lifað við stanslausar fjárhagsáhyggjur myndu ekki vera að upplifa sömu pressu og þeir upplifa núna. Og nú eru margir að missa móðinn sem gæti endað með veikindaleyfi því að langvarandi fjárhagsáhyggjur eru meðal algengustu ástæðna t.d. kulnunar.

Fjármálaráðherra og ríkisstjórninni allri finnst að einkavæða eigi sem mest af hagnaði bankanna í stað þess að beina honum inn í samfélagið. Hjá þeim er samstaða um að þessi gríðarlegi hagnaður sé best kominn inni í hítinni fyrir örfáa útvalda að njóta. Jú, við þurfum kerfi utan um fjármál okkar, launareikninga, millifærslur, kortaviðskipti, lán og fleira þess háttar. En hver er raunkostnaðurinn við það allt? Hvernig getur það staðist að þessi þjónusta, sem í eðli sínu er ekkert annað en bókhald og að færa tölur á milli dálka, sé jafn frek til fjörsins og raun ber vitni?

Við í Flokki fólksins höfum ítrekað mælt fyrir bankaskatti, þó að hingað til hafi tillögur okkar bara snúist um að koma honum í það sem hann var fyrir lækkun, 0,376%. En núna teljum við allar ástæður til þess að ganga lengra. Við erum að horfa upp á hamfarir á Reykjanesi sem bætast ofan á allan þann vanda sem fyrir var sem ekki verður rakinn hér. Það er löngu kominn tími til að bankarnir séu ekki eins og heilagar og ósnertanlegar kýr sem enginn má koma við og engar skyldur bera. Hver er samfélagsleg ábyrgð og eigendastefna stjórnvalda sem enn þá eiga einn og hálfan banka? Er virkilega til of mikils mælst að bankarnir og eigendur þeirra gefi þau fyrirmæli að vegna stöðunnar, sem hjá mörgum er skelfileg, sé nauðsynlegt að þeir ýti til hliðar arðsemissjónarmiðum og dusti rykið af samfélagslegu ábyrgðinni og taki þannig þátt í að hlífa viðskiptavinum sínum og samfélaginu við hugmyndafræði sem mergsýgur samfélagið? Hagnaður bankanna á heima í vösum fólksins í landinu en þeir oftaka af þeim. Ef heimili og fyrirtæki hefðu þessa fjármuni í sínum höndum myndi það skila sér til baka til ríkisins með ýmsum hætti, auk þess að létta lífsbaráttu okkar allra. Væri það heimsendir fyrir fjármálakerfið að vera rekið á núlli eða tapi í eitt eða tvö ár á meðan varnarbaráttan og viðspyrnan á sér stað? Það að allt þetta fé, líklega 80 milljarðar á þessu ári, sem kemur frá fólkinu í landinu með einum eða öðrum hætti, skuli vera fyrir fjárfesta til að leika sér að, byggja sjálfum sér hallir og borga sjálfum sér bónusa, nær ekki nokkurri átt. Við segjum: Hingað og ekki lengra. Fólkið fyrst svo allt hitt. Almenningur er ekki fóður fyrir bankana. Bankana fyrir fólkið en ekki fólkið fyrir bankana.

###

Virðulegi forseti. Gríðarleg skuldabyrði heimilanna eru ekki nýjar fréttir fyrir neinn hérna inni en það virðist bara ekki leiða til neinna aðgerða. Þó að ráðherrar ríkisstjórnarinnar birtist við hvert tækifæri til að lýsa yfir áhyggjum sínum og samúð með heimilunum er samt enginn þeirra til í að gera neitt, enginn þeirra er til í að rugga bátnum og setja fjármálakerfinu og seðlabankastjóra stólinn fyrir dyrnar. Áhyggjur ráðamanna eru þannig bara í nösunum á þeim, eins og sagt er, og eitthvað sem þeir verða að segja til að friða kjósendur. En hjarta þeirra er hjá bönkunum.

Það að segja að bankarnir fitni núna eins og púkinn á fjósbitanum er ofnotaður frasi sem nær engan veginn því sem er að gerast. Púkinn er orðinn svo feitur að hann er löngu oltinn af fjósbitanum sem hefur brotnað undan þunga hans. Nú þegar við horfum á skelfilegar aðstæður Grindvíkinga eru þrátt fyrir þær fyrst og fremst vaxtagreiðslur sem valda þeim vanda og áhyggjum. Bankarnir buðu Grindvíkingum, fólki í neyð, upp á að frysta afborgun lánsins, 10.000 kr., en bæta vöxtunum, 490.000 kr., ofan á lánið í hverjum mánuði. Ef þetta ástand stæði í ár myndu varðandi þetta lán bætast 5.880.000 kr. ofan á lánið en bankinn myndi af rausnarskap sínum frysta 120.000 kr. afborgun höfuðstólsins sem, svo það sé skýrt, Grindvíkingar þyrftu samt á endanum að greiða.

Viðbrögð ríkisstjórnarinnar við þessu tilboði bankanna eru vægast sagt máttlaus. Nú eru allir Grindvíkingar í þessari óvissu, alveg sama hversu mikið eða lítið þeir skulda. Þeir þurfa allir á algerri frystingu að halda í a.m.k. sex mánuði því samkvæmt nýjustu fréttum fer enginn þeirra heim fyrr en líður á vorið. Það að í miðjum náttúruhamförum og óvissu vegna þeirra séu áhyggjur vegna fáránlega hárra afborgana lána og hvernig bankarnir bregðist við einn helsti vandi Grindvíkinga, segir sína sögu um stöðu heimila landsins almennt og ofurvald bankanna yfir landi og þjóð. Við verðum að leysa heimilin undan oki þeirra.

###

Virðulegi forseti. Þegar rætt er um þessa gríðarlega háu vexti á Íslandi og áhrif þeirra á heimilin er ekki úr vegi að velta fyrir sér hvað gefur stjórnmálamönnum eða embættismönnum vald til að kollvarpa lífum fólks eftir eigin geðþótta? — Já, ég segi eftir geðþótta. Jú, það er verðbólga, en að beita jafn harkalegum aðgerðum gegn henni og raun ber vitni sem beinast svo til eingöngu að heimilum landsins, almenningi sem ber ekki nokkra sök á þeim þáttum sem valdið hafa verðbólgu, er ekki hægt að réttlæta með neinum hætti. Hvernig geta þeir sem stjórna málum hér leyft sér að taka sér svona mikið vald yfir lífi fólks og afkomu? Það er ekki hægt að gera áætlanir um eigin framtíð á Íslandi af því að efnahagsstjórnin er í algjörum molum. Alveg sama hversu skynsamt fólk er, hversu lítið það reynir að skuldsetja sig, hvernig lán það tekur, þau eru alltaf einhvern veginn knésett.

Staðan er þannig núna að fólk er að greiða 60–80% af ráðstöfunarfé sínu í vexti — í vexti — til bankanna. Það er staðreynd að greiðsluseðlar sýna fram á að af 500.000 kr. afborgun fari um 10.000 kr. inn á lánið. Þannig hefur höfuðstóll lánsins lækkað um 120.000 eftir árið en bankinn stungið 5,9 millj. kr. í eigin vasa að fé þessa tiltekna heimilis. Annað dæmi snýst um tæplega 11 millj. kr. lán. Þar er afborgun lánsins 113.000 og þar af eru vextirnir heilar 110.530 kr. En inn á lánið sjálft væri ekki nema 1.600 kr. eða 1,4% af afborguninni. Inn á lánið fara sem sagt 19.200 kr. á meðan 1,3 milljónir fara í þegar yfirfulla fjárhirslu bankanna. Ég hélt að okurlánastarfsemi væri lögbrot á Íslandi. Þetta er ekkert annað en okur sem þarf að stöðva.

###

Virðulegur forseti. Hugur þjóðarinnar er svo sannarlega með Grindvíkingum á þessum tímum. Það er erfitt að ímynda sér hvaða áhrif það hefur að missa heimili sitt vegna náttúruvár og vita ekki hvort þú fáir aftur snúið. Við viljum samt öll leggja okkar af mörkum en finnum okkur flest gríðarlega vanmáttug og hafa lítið fram að færa því það er nær ómögulegt að setja sig í þeirra spor. En hér erum við að ræða um börn og hvað hægt sé að gera fyrir þau á tímum sem þessum. Það er erfitt að ímynda sér hvaða áhrif það hefur á börn að búa fyrst við endurteknar jarðskjálftahrinur ár eftir ár og horfa svo á stærsta ótta sinn í þeim aðstæðum raungerast. Við Íslendingar stóðum saman og lærðum margt af gosinu í Vestmannaeyjum 1973 sem við getum nýtt okkur nú í þrengingum Grindvíkinga og við vitum hversu mikilvægt það er að hlúa að börnum á tímum sem þessum. Það þarf að vanda til verka þegar við skipuleggjum aðgerðir eins og hvað varðar skólagöngu þeirra. Það er t.d. mikilvægt að reyna eftir bestu getu að tryggja að skólabekkir og árgangar geti haldið hópinn.

Í því sambandi langar mig að ræða framlínuhópinn sem er að fara að vinna með öllum þessum börnum, kennarana sjálfa. Enn og aftur kemur í ljós hversu mikilvægir kennarar eru sem framlínustarfsmenn og það má treysta því að kennarastéttin muni sameinast um að taka vel á móti grindvískum börnum og létta þeim lífið eftir bestu getu. Á þessari stundu er ekki ljóst hvað verður en þó að það væri æskilegt og best er ekki víst að það sé raunhæft að ætla að börn í Grindavík geti stundað sína skólagöngu á sama svæði þegar öll kurl eru komin til grafar. Búseta þeirra er núna dreifð og því ólíklegt að hægt verði að sameina þau öll í einum og sama skólanum þannig að einhver þeirra munu væntanlega dreifast á hverfisskóla, en það má ekki flana því. Áður en börn eru sett í hverfisskóla þarf í raun að vera ljóst að þau séu komin í öruggt húsnæði til næstu mánaða því það getur ekki verið gott fyrir börn að senda þau í einn skóla og taka þau úr honum eftir tvær vikur og senda annað. Þannig þarf að huga að því hvernig staðið er að skólagöngunni, bæði hvað varðar börnin sjálf sem og skólana og kennarana sem eru að taka við þeim, hvort sem er á leikskóla eða grunnskóla. Svo má velta fyrir sér stöðu kennara frá Grindavík sem eru í raun í sömu stöðu og börnin sjálf og aðrir Grindvíkingar. Það er að sjálfsögðu tækifæri til að veita þeim vinnu í þeim skólum sem taka við grindvískum börnum en svo er náttúrlega möguleiki á því að hægt sé að koma því í kring að grunnskóli Grindavíkur verði á einum stað og að þar geti stærsti hópur nemenda stundað sitt nám. En til þess að svo geti orðið þarf að huga sérstaklega að kennurum Grindavíkur því að þau sem sjá um börnin þurfa að vera í góðu andlegu jafnvægi. Ég fagna því sem fram kom í andsvörum ráðherra áðan um að verið sé, í samvinnu við Grindavíkurbæ, að taka sérstaklega utan um þau. Þau hafa eins og aðrir Grindvíkingar orðið fyrir gríðarlegu áfalli sem þau þurfa að vinna úr, eigi þau geta hjálpað börnum. Það skiptir því miklu máli að huga vel að skólafólkinu í Grindavík og hafa það með í ráðum í þessu stóra verkefni. Að þessu sögðu á það sama við um alla íbúa Grindavíkur og þá kannski sérstaklega foreldrana af fyrrgreindum ástæðum.

Já, það er að mörgu að huga þegar kemur að hagsmunum barna og við þurfum líka að muna að börn eru ekki eyland í tilverunni. Líðan þeirra ræðst að miklu leyti af líðan foreldra. Ef foreldrar hafa áhyggjur af húsnæði og hlutum eins og afborgunum af lánum og leigu smitast þær áhyggjur yfir á börnin. Alveg sama hvernig foreldrarnir reyna að hlífa börnunum við áhyggjum sínum eru börn ótrúlega næm og þegar þau eru í einhvers konar viðbragðsstöðu, eins og þau hljóta að vera núna, eykst næmi þeirra sem því nemur.

Þess vegna vil ég koma inn á þátt bankanna þótt þessi umræða snúist um börn. Við heyrðum fregnir af patentlausnum bankanna í gær og ég gagnrýndi þær harðlega í ræðu minni hér í þessum sal. Ég ætla því ekki að endurtaka þá gagnrýni hér en beini því til ráðherra að hann og ríkisstjórnin beiti sér fyrir því að bankarnir geri ekki illt verra með tilboðum sem engu skila nema því að fjárhagsstaða Grindvíkinga verði enn verri en ella. Það skiptir börnin í Grindavík miklu máli því það hefur áhrif á bæði líðan og framtíð fjölskyldunnar.

Að þessu sögðu verð ég að segja að framganga þeirra Grindvíkinga, bæjarstjóra, björgunaraðila og almennra bæjarbúa sem komið hafa fram í fjölmiðlum hefur verið með miklum sóma. Ró þeirra allra og æðruleysi í ólýsanlega erfiðum aðstæðum er aðdáunarverð og okkur öllum til eftirbreytni.

###

Virðulegur forseti. Í okkar landi elds og ísa skiptir miklu máli að þjóðin standi saman í baráttunni gegn náttúruhamförum. Okkar hugur er með Grindvíkingum á þessari stundu. Það er nær ómögulegt að setja sig í spor þeirra, að þurfa að yfirgefa heimili sín í óvissu um hvort og hvenær þau geti snúið aftur. Við þurfum að leggja okkar að mörkum til að styðja við Grindvíkinga og gera allt sem í okkar valdi stendur til að aðstoða þá í gegnum þessa erfiðu tíma. Við Íslendingar stóðum saman þegar gaus í Vestmannaeyjum árið 1973 og við munum standa saman með Grindvíkingum. Við höfum lært af þeim aðgerðum sem þá var gripið til og vitum betur í dag hvaða aðgerðir virka vel og hvaða aðgerðir henta illa. Við vitum hversu mikilvægt það er að hlúa að börnum á tímum sem þessum  og hvernig þarf að skipuleggja viðbragð þegar kemur að þeirra andlegu heilsu.  Það er mikilvægt að reyna eftir bestu getu að tryggja að skólabekkir og árgangar geti haldið hópinn.

Þegar hefur orðið töluvert tjón á innviðum í Grindavík  og jafnvel þótt allt þróist á besta veg  munum við þurfa að aðstoða Grindvíkinga vegna þess tjóns sem þegar hefur orðið, bæði andlega og fjárhagslega.    Við þurfum að tryggja að upplýsingar berist til fólks með skilvirkum hætti um réttindi þeirra og skyldur.  Grindvíkingar lifa í óvissu um hvort þeir geti snúið aftur til síns heima,  hvort þeir fái greidd laun eða atvinnuleysisbætur,  hvort þeir þurfi að halda áfram að greiða af lánum, tryggingum, fasteignagjöldum og öðru vegna heimila þeirra.  Þessa óvissu ber okkur að skýra sem fyrst  og þar tel ég að skýra beri allan hugsanlegan vafa Grindvíkingum í hag.  Við þurfum að skipuleggja og hefja vinnu við að útvega Grindvíkingum tímabundið húsnæði  og jafnframt gera áætlanir um langtímahúsnæði.  Við þurfum að ganga til verka til að hægt verði að tryggja raforku og húshitun á Suðurnesjum  og við þurfum að setja aukið raforkuöryggi í forgang.  Við verðum einnig að yfirfara þau lög og þær reglur sem gilda um náttúruhamfaratryggingar.

Samheldni íslensku þjóðarinnar skiptir sköpum á tímum sem þessum.  Ólafur Jóhannesson sagði við upphaf eldgossins í Heimaey að það væri, með leyfi hæstv. forseta,  „skylda samfélagsins að gera allt, sem unnt væri, til að tryggja stöðu Vestmannaeyinga og bæta þeim tjón þeirra.“  Þjóðin yrði að jafna þessu tjóni á sig, hér væri um sameiginlegan vanda þjóðarinnar að ræða  og til yrði að koma alger samábyrgð þjóðfélagsins. Þessi orð mættu vera okkur veganesti inn í næstu daga, vikur og mánuði því þau eiga jafnvel við í dag og þá.

Mig langar að koma hér aðeins inn á þátt bankanna.  Á flestum ef ekki öllum húsum hvíla fasteignalán  og nú hvíla þau á húsum sem jafnvel eru óíbúðarhæf eða eiga hugsanlega eftir að fara undir hraun. Samkvæmt frétt Heimildarinnar í morgun eru fyrstu skref bankanna að bjóða Grindvíkingum upp á frystingu fasteignalána.   Í fréttinni stendur, með leyfi forseta:

„Stóru viðskiptabankarnir þrír bjóða Grindvíkingum nú allir upp á frystingu fasteignalána,  sem felur í sér að ekki er greitt af lánum, en vextir og verðbætur bætast við höfuðstól.“

Í alvöru? Samkvæmt nýlegum greiðsluseðlum hefur fólk verið að greiða 10.000 krónur inn á lánið og 490.000 krónur í vexti. Þessi tíuþúsundkall verður sem sagt frystur og 490.000 kr. bætt ofan á lánið í hverjum mánuði.  Búa engir af stjórnendum bankanna yfir nokkurri samkennd og finna þeir aldrei fyrir samfélagslegri ábyrgð sinni? Frysting sem felur í sér að ekki er greitt af lánum en vextir og verðbætur bætast við höfuðstól,  er verra en ekki neitt. Fólk stendur mikið verr að vígi að þessari frystingu lokinni en það gerir nú þegar, með skuld sem hefur hækkað og, í atburðum eins og þessum,  jafnvel með óíbúðarhæfa eign sem hefur safnað á sig skuldum í vikur eða mánuði. Þetta var ein af „lausnunum“ sem fólki í vanda var beint í eftir hrun og það fór alltaf illa. Ef þetta tilboð bankanna sýnir fram á og staðfestir eitthvað,  er það það að samkennd, sómakennd og samfélagsleg ábyrgð er ekki til hjá stjórnendum þeirra.   Við sem samfélag eigum meira inni hjá bönkunum en þetta. Þeir verða einfaldlega að fella niður greiðslur á þessum lánum þar til mál taka að skýrast. Það væri smá bragur á því  og í raun það minnsta sem þeir geta gert fyrir fólk í gríðarlega erfiðum aðstæðum.

Það er samábyrgð þjóðfélagsins að berjast gegn náttúruvá þeirri sem nú er fyrir hendi í Grindavík,  tryggja öryggi landsmanna og bæta það tjón sem kann að hljótast eða þegar hefur hlotist. Það hefur verið fallegt að fylgjast með samhug þjóðarinnar í garð Grindvíkinga á undanförnum dögum. Við erum fámenn þjóð og það þekkja flestir einhvern í Grindavík sem færir atburði sem þessa nær okkur öllum.   Íslendingar hafa áður sýnt samúð sýna í verki og við munum gera það aftur í gegnum þessa erfiðleika. Ég er líka þakklát þeim mikla samhug sem ríkir meðal þingmanna hér í dag og treysti því að sá samhugur leiði til samvinnu í þágu Grindvíkinga Því,  svo ég vitni aftur í orð Ólafs Jóhannessonar við upphaf eldgossins í Heimaey og uppfæri þau aðeins,  þá er það skylda samfélagsins að gera allt, sem unnt er, til að tryggja stöðu Grindvíkinga og bæta þeim tjón þeirra.

###

Virðulegi forseti. Ég mæli fyrir frumvarpi um breytingu á lögum um fasteignalán til neytenda og lögum um nauðungarsölu. Meðflutningsmenn mínir eru hv. þingmenn Eyjólfur Ármannsson, Guðmundur Ingi Kristinsson, Inga Sæland, Jakob Frímann Magnússon og Tómas A. Tómasson.

Frumvörp sem stefna að sama markmiði og frumvarp þetta hafa verið lögð fram a.m.k. tíu sinnum áður, síðast á 153. löggjafarþingi. Með frumvarpinu er gerð tillaga um hófsamlega breytingu sem getur þó haft mikla þýðingu fyrir neytendur í greiðsluerfiðleikum sem leiða til þess að þeir missa húsnæði sitt í nauðungarsölu. Þetta er í raun og veru svokallað lyklafrumvarp.

Frumvarpið er að stofni til sprottið af frumkvæði Hagsmunasamtaka heimilanna og byggist á sömu rökum og færð voru fyrir hinum fyrri frumvörpum sama efnis. Samkvæmt upplýsingum frá þeim ágætu samtökum eru mál sem varða eftirstöðvar fasteignalána í kjölfar nauðungarsölu meðal þeirra algengustu sem hafa komið inn á þeirra borð og eru jafnvel dæmi um að neytendur séu enn krafðir um meintar eftirstöðvar þótt þær hafi fengist að fullu greiddar við nauðungarsölu fyrir löngu. Jafnvel þó að það samræmist ekki lögum að krefja neytendur um eftirstöðvar sem markaðsverð fasteignar nægði fyrir að lokinni nauðungarsölu eru samt fjölmörg dæmi um slíkt. Þar standa neytendur illa að vígi, bæði vegna þess að þeir þekkja ekki rétt sinn og leita hans því augljóslega ekki, en líka vegna þess að ekki er jafnræði milli þeirra og kröfuhafa. Neytendur hafa einfaldlega ekki efni á slagnum sem myndi fylgja í kjölfarið, enda á fólk sem misst hefur húsnæði sitt almennt ekkert fé handbært og er því auðveld fórnarlömb.

Þar sem nú er gerð sú krafa, í 38. gr. laga um fasteignalán til neytenda, nr. 118/2016, að bjóða verði önnur úrræði áður en krafist er nauðungarsölu er líklegt að allt annað sé fullreynt áður en til þess kemur. Þar af leiðandi hlýtur að liggja fyrir það mat lánveitanda að neytandi hafi ekki fyrirsjáanlega greiðslugetu til að standa undir þeim skuldbindingum sem á húsnæði hans hvíla. Það ætti því að vera augljóst að neytandinn á enga möguleika á að standa undir auknum kröfum hans þegar búið er að selja heimili hans á nauðungarsölu. . Það liggur því í hlutarins eðli að skilyrði eru fyrir því að fella niður veðskuldir umfram verðmæti fasteignar en það er einmitt það sem þetta frumvarp felur í sér.



Nú væri hugsanlega hægt að halda því fram að ekki sé nauðsynlegt að setja lög af þessu tagi en reynsla þúsunda frá bankahruninu 2008 sýnir samt, svo ekki verður um villst, að full þörf er á því. Fjölmörg mál þar sem verið var að elta fólk fram í rauðan dauðann eftir að búið var að selja eign þeirra á uppboði, hafa komið inn á borð Hagsmunasamtaka heimilanna. Einnig má vitna í opinberar tölur um árangurslaus fjárnám frá hruni máli þessu til stuðnings en þau eru núna orðin 163.386 talsis. Þessum málum halda bankarnir nefnilega vakandi og þetta er fólk sem hefur svo sannarlega verið jaðarsett í íslensku samfélagi með grófum hætti. Það á engin fjárhagsleg réttindi, getur ekki fengið kreditkort, ekki skrifað undir leigusamning, ekki keypt sér þvottavél á afborgunum eða gert nokkuð af því í lífinu sem kostar einhvers konar fjárhagslega skuldbindingu.

Markmið frumvarpsins er að stuðla að vandaðri lánastarfsemi með því að færa skuldurum að fasteignalánum í hendur þann möguleika að láta af hendi veðandlag lána sinna, það er viðkomandi fasteign, og ganga skuldlausir frá borði ef í harðbakkann slær. Frumvarpið er þannig mikilvægur liður í því að dreifa áhættutöku í fasteignalánum og færa innlenda lánastarfsemi úr því horfi að áhætta sé einhliða á hendi lántaka.

Það er einnig markmið frumvarpsins að stuðla að skilvirkri innleiðingu og framkvæmd tilskipunar 2014/17/ESB, frá 4. febrúar 2014, um lánasamninga fyrir neytendur í tengslum við íbúðarhúsnæði og fleira. Efnisákvæði tilskipunarinnar hafa að mestu leyti verið lögfest hér á landi með lögum um fasteignalán til neytenda. Með hliðsjón af þeim ábendingum sem hafa borist um framkvæmd laganna er stefnt að því að skerpa enn frekar á þeim til að efla og skýra betur réttindi neytenda á þessu sviði.

Með frumvarpi þessu er lagt til að lögfest verði nokkurs konar efndaígildi, datio in solutum, í fasteignalánum. Efndaígildi lýsir sér þannig að kröfuhafi viðurkennir aðra greiðslu sem fullnægjandi þannig að kröfusambandi kröfuhafa og skuldara ljúki með öðrum hætti en upphaflega var stefnt að. Þannig gerir frumvarp þetta ráð fyrir því að kröfuhafa, samkvæmt samningi um fasteignalán, þar sem endurgreiðsla lánsins er tryggð með veði í hinni keyptu fasteign, verði gert að samþykkja að afhending umræddrar eignar í sínar hendur teljist fullnaðargreiðsla af hálfu skuldara sem jafngildi því að skuldbindingin hafi verið efnd að fullu. Gengið er út frá því að á þetta reyni ekki nema í neyð, t.d. þegar greiðslufall hefur orðið af hálfu skuldara og lögbundinn réttur kröfuhafa til að leita fullnustu á kröfum sínum er orðinn virkur.

Í skýrslu alþjóðlega ráðgjafarfyrirtækisins London Economics frá árinu 2012, um úrræði til handa neytendum í fjárhagserfiðleikum, er ítarlega fjallað um efndaígildi á borð við það sem hér um ræðir. Þar kemur fram að sambærileg úrræði hafi lengi þekkst í mörgum ríkjum Bandaríkjanna og hafi frá fjármálahruni rutt sér til rúms í Evrópu, einkum á Spáni. Jafnframt koma fram í viðmiðunarreglum Evrópska bankaeftirlitsins frá 1. júní 2015, um vanskil og nauðungarsölu, nánari leiðbeiningar um hvernig fara skuli með slík mál. Af þeim má ráða að gerðarbeiðandi eigi að gæta fyllsta meðalhófs í slíkum aðgerðum gagnvart neytanda. Sú hefur ekki verið raunin hér á landi. Fjölmörg dæmi eru um að meðalhófs hafi ekki verið gætt og farið með offorsi gegn neytendum í þágu kröfuhafa. Brýn nauðsyn þess að lögfesta úrræði á borð við það sem frumvarp þetta felur í sér kom bersýnilega í ljós í kjölfar fjármálahrunsins 2008 þegar gengi krónunnar hríðféll með þeim afleiðingum að gengistryggðir lánasamningar urðu skuldurum ofviða. Verðlagsáhrif gengisfallsins höfðu sambærilegar afleiðingar fyrir verðtryggða lánasamninga. Úrræðaleysið sem blasti við neytendum olli fordæmalausu uppþoti í samfélaginu sem dró dilk á eftir sér.

Nauðsynlegt er að læra af reynslunni og innleiða úrræði til að fyrirbyggja að sagan endurtaki sig. Að fenginni þeirri reynslu yrði til mikilla bóta að styrkja stöðu skuldara fasteignaveðlána með þeim hætti sem frumvarpið kveður á um. Auk þess að færa skuldurum í hendur nauðsynlegt úrræði til að mæta ófyrirséðum fjárhagslegum örðugleikum myndi sú áhættudreifing sem í því felst hvetja lánastofnanir til að ástunda vandaðri lánastarfsemi en ella.

Þannig er frumvarpið til þess fallið að gera að verkum að hagsmunir lánveitanda og neytanda færu saman umfram það sem nú er með því markmiði annars vegar að neytandi geti staðið undir afborgunum af fasteignaláni sínu og hins vegar að raunverulegt virði fasteignar verði ekki miklu minna en virði lánasamningsins heldur sambærilegt. Þannig yrði dregið úr líkum á myndun fasteignabólu í líkingu við þá sem myndaðist árin fyrir hrunið 2008 eða á tímabilinu 2019–2022. Til langs tíma litið myndi breytt umhverfi að þessu leyti leiða til vandaðri lánastarfsemi samfélaginu öllu til bóta.

Í svari dómsmálaráðherra við fyrirspurn um nauðungarsölu og gjaldþrotaskipti árið 2018, sem og svari félags- og jafnréttismálaráðherra við fyrirspurn um nauðungarsölu og greiðsluaðlögun sama ár, kom fram að á undanförnum tíu árum hefðu a.m.k. 9.195 fasteignir einstaklinga verið seldar nauðungarsölu eða vegna greiðsluaðlögunar. Án efa hafa fleiri fjölskyldur misst heimili sín eftir öðrum leiðum sem ekki liggja fyrir neinar opinberar tölur um. Þar sem allir gera allt sem þeir geta til að semja áður en til nauðungarsölu kemur er varlegt að áætla að þeir sem misstu heimili sín eftir öðrum leiðum, eins og t.d. eftir gjaldþrot eða nauðasamninga við bankann, hafi a.m.k. verið jafnmargir. Hagsmunasamtök heimilanna hafa rætt um 15.000 fjölskyldur sem hlýtur að teljast varlega áætlað.

Það skýtur hins vegar verulega skökku við og er hreinlega til skammar að ekki skuli vera til nákvæmari tölur yfir þessar fjölskyldur, en það er önnur saga sem ekki verður rædd hér. Litlar varnir hafa verið reistar í þágu heimilanna þrátt fyrir þessa reynslu. Til vitnis um það segir í skýrslu dómsmálaráðherra, um framkvæmd sýslumanna á lögum um aðför og lögum um nauðungarsölu frá 149. löggjafarþingi, að ekki sé gætt sérstaklega að því hvort lánveitandi hafi fullnægt skilyrðum 38. gr. laga um fasteignalán til neytenda við framkvæmd nauðungarsölu. Með frumvarpinu er ætlunin að gera úrbætur á þessu neytendum til hagsbóta.

Samkvæmt 38. gr. laga um fasteignalán til neytenda er lánveitendum skylt að gefa neytendum kost á úrræðum, svo sem endurfjármögnun eða skilmálabreytingu láns, sem gætu leyst úr greiðsluerfiðleikum neytenda áður en krafist er nauðungarsölu. En eins og kom fram í svari dómsmálaráðherra er sú ekki raunin. Þannig er sá vilji löggjafans ljós að skipa nauðungarsölu þann sess að verða úrræði til þrautavara í slíkum tilvikum þegar allar aðrar leiðir reynast ófærar, þar á meðal samningaleiðin. Þegar svo ber undir hlýtur fjárhagur neytenda jafnan að vera bágborinn með tilliti til skuldastöðu og er því málefnalegt að veita úrræði til að leysa neytanda í þeirri stöðu undan slíkum byrðum, líkt og hefur verið leitast við í seinni tíð, t.d. með lögum um greiðsluaðlögun einstaklinga, breytingu á lögum um gjaldþrotaskipti og með lögum um fjárhagsaðstoð til greiðslu tryggingar fyrir kostnaði vegna gjaldþrotaskipta. Í þeim tilvikum, þegar allt annað hefur verið fullreynt áður en krafist er nauðungarsölu, má jafnan telja óhætt að álykta að skilyrði greiðsluaðlögunar séu sjálfkrafa uppfyllt hvað varðar niðurfellingu veðskulda umfram verðmæti fasteignar. Er það því til þess fallið að auka mjög á skilvirkni úrlausnar mála í slíkum tilvikum að samkvæmt frumvarpinu verði tekin upp sú meginregla að eftirstandandi skuldir vegna fasteignalána falli niður í kjölfar nauðungarsölu á fasteign neytenda.

Við þessa útfærslu frumvarpsins hefur verið tekið mið af athugasemdum sem hafa komið fram á fyrri stigum, þar á meðal frá embætti umboðsmanns skuldara með vísan til laga um nauðungarsölu. Samkvæmt núgildandi 57. gr. laga um nauðungarsölu, nr. 90/1991, getur veðkröfuhafi sem ekki fær kröfum sínum fullnægt við nauðungarsölu ekki krafið skuldara um greiðslu eftirstöðva krafna sinna nema að því leyti sem hann getur sýnt fram á að markaðsvirði eignar á þeim tíma hefði ekki nægt til greiðslu þeirra krafna. Þetta getur aðeins átt við í þeim tilvikum þegar söluverð eignar á nauðungarsölu er undir markaðsvirði hennar.

Ef veðkröfurnar eru hærri en markaðsverð hinnar veðsettu eignar getur skuldari setið uppi með að skulda enn þann hluta þeirra sem var umfram markaðsverðið og hefur glatað veðtryggingu í eigninni vegna nauðungarsölunnar. Sú staða ætti reyndar aldrei að koma upp því kröfuhafa væri í lófa lagið að fara fram á sölu eignar á markaði til að forðast þá stöðu, auk þess sem þar væri um skrýtið fasteignalán að ræða ef það hækkar sjálfkrafa umfram verðmæti veðsins sem það var lánað út á. Séu veðkröfurnar hins vegar undir markaðsvirði eignarinnar leiðir ákvæðið til þess að skuldari verður laus allra mála. Þetta gildir óháð tegund kröfu og á jafnt við um alla skuldara, hvort sem þeir eru lögaðilar eða einstaklingar.

Hér má frummælandi málsins til með að skjóta því inn að séu kröfurnar undir markaðsvirði ætti skuldarinn að sjálfsögðu að fá mismuninn á því sem hann skuldar og virði eignarinnar í sinn vasa. En svo er ekki og því miður er ekki tekið á því í þessu frumvarpi, það bíður betri tíma. Staðfestar frásagnir af eignum sem kröfuhafinn, oftast banki, keypti á nauðungarsölu langt undir markaðsverði en seldi svo aftur skömmu síðar á markaðsverði eru fjölmargar. Til að bæta gráu ofan á svart hefur það í mörgum tilfellum ekki verið nóg fyrir bankana heldur hafa þeir líka elt upp skuldarann fyrir það sem þeir segja að vanti upp á. Sómi og heiður þeirra er því miður ekki meira en svo. Það er ekki skrýtið að bankarnir hafi hagnast mikið frá hruni.

Meginákvæði þessa frumvarps miðast við að alveg sama hvort eign skuldara stendur undir kröfunum eða ekki sé skuldari laus allra mála að uppboðið loknu. Eins og áður hefur komið fram hlýtur það að heyra til algjörra undantekninga að eign skuldara standi ekki undir kröfum kröfuhafa þannig að sé um að ræða kröfur sem upphaflega stofnuðust vegna fasteignalána til neytenda myndi meginákvæði frumvarpsins leiða til þess að skuldari yrði þá engu að síður laus allra mála. Frumvarpið nær eingöngu til krafna sem hafa stofnast á grundvelli fasteignalána til neytenda en ekki annarra tegunda krafna, enda er það ekki markmið þess.

Verði frumvarpið að lögum gengur það því framar ákvæði 57. gr. nauðungarsölulaga þegar kröfur byggðar á samningi um fasteignalán til neytenda eiga í hlut. Ákvæðið heldur hins vegar gildi sínu gagnvart öðrum kröfum, til að mynda kröfum sem byggjast á samningi um fasteignalán til lögaðila. Í 5. gr. frumvarpsins er lagt til að málsgrein bætist við 57. gr. nauðungarsölulaga þessu til skýringar. Til að stuðla að skilvirkari framkvæmd 38. gr. laga um fasteignalán til neytenda eru enn fremur lagðar til ákveðnar breytingar á lögum um nauðungarsölu til að tryggja betur að skilyrði þeirrar greinar séu uppfyllt í 2. til 6. gr. frumvarpsins.

Varnir neytenda á fjármálamarkaði eru litlar sem engar. Aðstöðumunur neytenda og banka er svo gríðarlega mikill að líkingin við Davíð og Golíat nær engan veginn að lýsa stöðunni eins og hún er. Það er staðreynd að eftirlit með bankastarfsemi er í molum og að þeir fara sínu fram hvað sem tautar og raular. Neytanda sem upplifir að brotið sé á sér stendur til boða að leita réttar síns fyrir dómstólum. Það er kallað jafnræðisgrundvöllur. — Einn launamaður, kannski á meðallaunum, við það að missa eða búinn að missa heimili sitt og með galtóma vasa, gegn fjársterkum banka. Það getur aldrei orðið jafn leikur. Þetta kallar réttarríkið Ísland samt jafnræði. Þegar svo bætist við að dómarar við íslenska dómstóla virðast líta á neytendarétt eins og eitthvað ofan á brauð, álegg sem þeir hafa hálfgert ógeð á, þá er ekki von á góðu. Neytandinn má sín lítils gegn þessu valdi. Af því hef ég persónulega og ljóta reynslu sem er því miður ekki einsdæmi. Það er því okkar, löggjafans, að sjá til þess að réttindi neytenda séu svo skýr í lögum að það sé aldrei á færi dómara að snúa út úr þeim á nokkurn hátt. Þetta frumvarp er aðeins einn liður í þeirri vegferð.

Þetta er réttlætismál. Þegar kröfuhafi hefur fengið eignina sem er að veði fyrir láninu er hann augljóslega búinn að fá það sem honum ber og hefur öll ráð í hendi sér með hvernig hann ráðstafar þeirri eign. Gerðarþolinn sem í mörgum tilfellum hefur misst heimili sitt situr hins vegar eftir í mjög slæmri stöðu. Þetta frumvarp snýst um að gefa honum tækifæri til að koma fótum undir sig á ný og það gerist ekki ef hann er með lánastofnun, sem þegar hefur svipt hann öllu, á bakinu um mörg ókomin ár. Ég treysti á stuðning ykkar allra til að svo megi verða.

###

Virðulegi forseti. Hæstv. ráðherra sagði að 70% hjá matvælafyrirtækjum væru vegna launakostnaðar. Förum aðeins nánar yfir áhrif launa á þennan mikla hagnað íslenskra fyrirtækja. Ef tekið er tillit til þess að laun og starfsmannakostnaður Festis fyrstu níu mánuði ársins voru 11,3% af veltu Festis voru áhrif kjarasamninga um 1,23% á heildarveltu. Kjarasamningar ollu 10,9% hækkun launa og starfsmannakostnaðar hjá Festi fyrstu níu mánuði ársins miðað við sama tímabil í fyrra og sú hækkun nam 1,25% heildarkostnaðar. Ég vil því spyrja ráðherra: Hvernig skýrir 1,25% hækkun á heildarkostnaði 9,1% hækkun verðs á matar- og drykkjarvörum frá undirritun kjarasamninga í byrjun desember 2022 til loka þriðja ársfjórðungs 2023? Getur verið að þetta sé ekki því að kenna að fólk á nánast lægstu launatöxtum samfélagsins fékk launahækkun, heldur sé frekar um hagnaðardrifna verðbólgu að ræða? Spjótum er alltaf beint að launþegum þó að það sé talað um að það séu margar ástæður. Gögnin sýna þó að þetta er ekki út af launþegum.

###

Virðulegi forseti. Aðspurð í Silfrinu þann 23. október hvers vegna við næðum ekki tökum á verðbólgunni og hvað væri að í hagstjórninni svaraði fjármálaráðherra: Verðbólgan er há, m.a. vegna þess að við höfum einfaldlega hækkað laun umfram það sem er til skiptanna.

Hæstv. ráðherra fannst ekki ástæða til að ræða um nokkur mistök í hagstjórninni heldur beindi spjótum sínum strax að launafólki og verkalýðshreyfingunni. Nú er það staðreynd að bankarnir hafa hagnast um 60 milljarða það sem af er þessu ári og hagnaður þeirra stefnir í 80 milljarða á árinu, sem gerir um 219 milljónir á hverjum einasta degi allt árið um kring. Þetta fé kemur frá fólki sem í mjög mörgum tilfellum stendur ekki undir þessum auknu álögum en má samt ekki hækka tekjur sínar því að verðbólgan er því að kenna ef marka má orð hæstv. ráðherra.

Á sama tíma hafa útlán bankanna aukist um 114 milljarða á milli ára hjá tveimur af þremur bönkum. Engar hömlur hafa verið settar á útlán bankanna, en svona prenta þeir peninga og setja út í hagkerfið. Fátt er jafn þenslu- og verðbólguhvetjandi og peningaprentun í þessum mæli.

Hvert fyrirtækið á fætur öðru, auk bankanna, hefur skilað methagnaði á árinu. Tekjur Haga jukust t.d. 19% í fyrra með afkomuspá upp á 11 milljarða í hagnað og Festi, móðurfélag Krónunnar, Elko og N1, gaf fyrir skömmu út afkomutilkynningu og uppgjör fyrir þriðja ársfjórðung 2023. Hagnaður á ársfjórðungnum var 1,8 milljarðar kr. og samkvæmt tilkynningu hefur afkoma samstæðunnar aukist um 16,2% frá sama tímabili á fyrra ári.

Ég vil því spyrja ráðherrann hvort henni þyki þessar upplýsingar benda til að launahækkanir séu vandamálið, hvaðan hún hafi þær upplýsingar að launahækkanir séu vandamálið og hvaða gögn og rannsóknir liggi því að baki því, því að allt þetta sýnir með skýrum hætti fram á að við glímum við hagnaðardrifna verðbólgu. Og þar sem það er staðreynd að kostnaður fyrirtækja vegna hærri vaxta hefur aukist um a.m.k. 105 milljarða á sama tíma og kjarasamningar á almennum vinnumarkaði hafa ekki kostað nema um 74 milljarða, hvert heldur fjármálaráðherra þá að fyrirtækin velti auknum kostnaði vegna vaxtahækkana og ættu háir og verðbólguhvetjandi vextir ekki að valda henni meiri áhyggjum en launahækkanir til þeirra sem þurfa þrátt fyrir allt að eiga í sig og á?

###

Virðulegi forseti. Eldri borgarar, ellilífeyrisþegar, þetta eru hugtök sem við hendum fram í umræðunni en þau eru ópersónuleg þannig að við gleymum oft að á bak við þau er fólk, feður og mæður sem væntanlega hafa lokið því hlutverki sínu og eru núna afar og ömmur. Þetta er fólkið sem byggði landið, fólkið sem við, a.m.k. á hátíðarstundum, teljum eiga allt gott skilið; meira en það, þau eiga allt það besta skilið. En nú er það svo í þessu sjötta ríkasta landi heims að um 11.000 eldri borgarar eru í neðstu þremur tekjutíundunum og um 6.000 þeirra búa við fátækt og sum þeirra hreinlega við hungurmörk. Fólk, sérstaklega þau sem höfðu kannski ekki úr miklu að moða í gegnum lífið, unnu láglaunastörf, voru jafnvel á örorku og áttu ekki eigið húsnæði heldur eru í rándýru leiguhúsnæði og gátu illa lagt fyrir, hvað þá safnað í digra sjóði, það fólk er sérstaklega illa statt.

Það sem verra er, þá virðist ríkið hreinlega gera sér far um að auka á erfiðleika þeirra með öllum þeim ráðum sem það hefur. Hvernig í ósköpunum stendur á því og hvenær var sú ákvörðun tekin að það ætti að taka allar bjargir af eldra fólki sem hefur mjög lítið og biður alls ekki um mikið? Það biður um að fá að njóta þess sem því hefur þó tekist að leggja fyrir í gegnum lífið með trúföstum greiðslum í lífeyrissjóð sem átti að vera til elliáranna. Í staðinn hefur ríkið ákveðið að skerða lögbundnar greiðslur til þeirra vegna þeirra réttinda sem þau hafa áunnið sér í lífeyrissjóði. Mér finnst ástæða til að spyrja af hverju ríkinu komi við hvað fólk fái greitt úr lífeyrissjóðum. Ekki eru þeir reknir af ríkinu og ekki þurfa greiðslurnar að vera háar til að ríkinu ofbjóði og byrji að skerða lögbundnar greiðslur þeirra frá Tryggingastofnun.

Greiðslurnar úr lífeyrissjóðunum mega ekki fara yfir 25.000 áður en skerðingar hefjast. Hvað fæst fyrir 25.000 kr. í dag? Allt hefur hækkað, ekki síst matvara. Einnig má nefna fatnað og lyf, sem eru umtalsverður útgjaldaliður hjá eldri borgurum, og alls ekki gleyma húsaleigu sem hefur margfaldast á undanförnum mánuðum. Þetta mál snýst í raun í grunninn um fæði, klæði og húsnæði og að allir geti lifað mannsæmandi lífi, sem eru grundvallarbaráttumál Flokks fólksins.

Í umsögn ASÍ um fjárlagafrumvarp ársins 2020 stendur, með leyfi forseta:

„Ekki er gert ráð fyrir að draga úr óhóflegum tekjutengingum milli lífeyris úr samtryggingarlífeyrissjóðum og almannatrygginga sem draga úr hvata til lífeyrissparnaðar og veikja tiltrú á lífeyrissjóðakerfið. Tekjuskerðingar almannatrygginga gera það að verkum, í samspili við tekjuskattskerfið, að áratuga söfnun lífeyrisréttinda í lífeyrissjóð skilar mörgum óverulegri viðbót í ráðstöfunartekjum. Þannig fær einstaklingur sem býr einn og á 100.000 krónur í lífeyri úr samtryggingarlífeyrissjóði einungis um 36 þúsund krónur í auknar ráðstöfunartekjur umfram þann sem engin réttindi á þegar tekið hefur verið tillit til tekjuskerðinga almannatrygginga og staðgreiðslu skatta. Eigi viðkomandi 200.000 kr. í lífeyrisréttindi aukast ráðstöfunartekjurnar um 63 þúsund krónur. Þegar lífeyrir úr samtryggingarlífeyrissjóði nær ríflega 570.000 kr.“ — þannig að við þurfum ekki að hafa áhyggjur af framkvæmdastjóranum sem býr í Garðabæ og er með tvær milljónir í laun á mánuði, eins og stundum hefur verið haldið fram — „hefur allur réttur til greiðslna úr almannatryggingum þurrkast út og ráðstöfunartekjur nema þá um 417 þúsund krónum á mánuði.“

Svo mörg voru þau orð en þau höfðu engin áhrif á hv. ríkisstjórn. Nei, aldraðir, foreldrar okkar, afar og ömmur, mega enn bíða eftir réttlæti og éta það sem úti frýs. En kannski það séu ekki foreldrar eða afar og ömmur þeirra sem öllu ráða, þau eru kannski ekki í þessum 11.000 manna hópi í lægstu tekjutíundunum.

Samkvæmt reiknivél TR og miðað við ellilífeyrisþega sem býr einn þá skilar það aðeins 20.000 kr. í auknar ráðstöfunartekjur þegar lífeyristekjur aukast úr 25.000 kr. á mánuði í 100.000 kr. á mánuði. Þetta er 74% samfelld skattlagning og skerðing. Hvernig er það ásættanlegt að eldri borgarar sem hafa lagt fyrir fyrir eigin lífeyrissparnaði í marga áratugi verði svo af nærri þremur fjórðu af útgreiðslu hans? Þetta hlýtur að flokkast undir eignaupptöku, a.m.k. jaðrar við hana. Grái herinn höfðaði mál gegn ríkinu árið 2021 vegna einmitt þeirrar eignaupptöku sem felst í þessum skerðingum. Því miður úrskurðaði dómarinn ekki ellilífeyrisþegum í vil. Það er því okkar verkefni hér í þessum sal að tryggja lífeyrisþegum örugga framfærslu og koma í veg fyrir þá eignaupptöku sem felst í rúmlega 70% samfelldri skattlagningu og skerðingu.

Ein afleiðingin af því að ríkið hefur beitt ofurskerðingum í almannatryggingakerfinu er m.a. sú að útgjöld hins opinbera til ellilífeyrisgreiðslna í almannatryggingakerfinu eru hin minnstu sem þekkjast meðal vestrænna þjóða. Þingheimur hlýtur að sammælast um að draga úr þessum skerðingum og koma á sérstöku 100.000 kr. frítekjumarki vegna lífeyristekna, sérstaklega í ljósi þess að meira en 11.000 eldri borgarar eru í lægstu þremur tekjutíundum samfélagsins og 6.000 þeirra í lægstu tveimur tekjutíundum samfélagsins. Minna má það ekki vera. 100.000 kr. eru ekki mikið og eldri borgarar þessa lands eiga rétt á að lifa með reisn og sóma lífið á enda.

###

Virðulegi forseti. Í þessari umræðu er mikið talað um fátækt barna. Forsætisráðherra og margir þingmenn hafa miklar áhyggjur af fátækt barna, eðlilega. Það eiga engin börn að búa við fátækt eða líða skort. En þá komum við að kjarna málsins. Börn geta ekki verið fátæk. Þau geta búið við fátækt, en þar sem þau eru ekki fjárráða þá er það í besta falli blekking að láta eins og börn séu fátæk. Börn búa við fátækt einfaldlega af því að foreldrar þeirra eru fátæk. Börn búa t.d. við fátækt af því að foreldrar þeirra eru einstæðir og börn búa við fátækt af því að foreldrar þeirra vinna láglaunastörf, t.d. á Eflingartöxtum sem atvinnulífið heldur að muni setja allt á hliðina, verði þeir hækkaðir. Einnig búa börn við fátækt af því að foreldrar þeirra eru á leigumarkaði og greiða allt of stóran hluta tekna sinna í ört hækkandi okurhúsaleigu. Svo búa fjölmörg börn við fátækt af því foreldrar þeirra eru öryrkjar á fáránlega lágum örorkubótum sem skerðast með grimmilegum hætti.

Ítrekað er samt rætt um fátækt barna, sem eykst og eykst, eins og enginn skilji hvers vegna svo er. Eins og að við getum bara ekkert að þessu gert, að um einhvers konar náttúrulögmál sé að ræða. Að auki er alltaf rætt um fátækt barna eins og það sé hægt að hafa áhrif á hana án þess að gera eitthvað í kjörum foreldranna. Einhvern veginn virðist vera auðveldara að ræða fátækt barna, svo mótsagnakennt sem það er, en að ráðast að rót vandans, sem er þjóðfélag misskiptingar, misskiptingar sem hefur bara aukist í tíð þessarar ríkisstjórnar. Við breytum ekki fátækt barna fyrr en við lögum kjör foreldra þeirra.

Flokkur fólksins hefur ítrekað lagt fram þingsályktunartillögu um 400.000 kr. skatta- og skerðingarlaust. Formaður flokksins, Inga Sæland, mælti síðast fyrir tillögunni í september. 400.000 kr. skatta- og skerðingarlaust er ekki mikið og það er algjörlega til skammar að þessi hógværa tillaga hafi ekki verið samþykkt nú þegar. Þegar reiknivél umboðsmanns skuldara er skoðuð kemur t.d. í ljós að sú fjárhæð sem þykir nauðsynleg fyrir framfærslu einstaklings fyrir utan húsnæði eru 215.000 kr. á mánuði. Ef þessi einstaklingur greiðir 250.000 kr. í húsaleigu, sem er nokkuð vel sloppið í dag, eru útgjöld hans þegar orðin 465.000 kr. á mánuði. Og ríkisstjórnin er ekki tilbúin til að samþykkja 400.000 kr. skatta- og skerðingarlaust.

Reiknivél umboðsmanns skuldara segir að einstætt foreldri með eitt barn þurfi 275.000 kr. til framfærslu og ef við reiknum aftur með húsaleigu upp á 250.000 kr. eru útgjöldin orðin 525.000 á mánuði. Framfærslukostnaður hjá einstæðu foreldri með tvö börn er 340.000 kr. og með sömu húsaleigu, sem er, eins og ég sagði áðan, tiltölulega lág í dag, upp á 250.000 kr. eru útgjöldin 590.000 á mánuði. 400.000 kr. skatta- og skerðingarlaust er nefnilega engan veginn nóg. Við hjá Flokki fólksins gerum okkur fulla grein fyrir því, en það munar þó miklu á því og 300.000 kr. á mánuði, eins og þúsundir búa við, og við verðum að leggja til fjárhæð sem er a.m.k. einhver smá von til að fá samþykkta. 400.000 kr. skatta og skerðingarlaust eru nefnilega algjört lágmark sem við þurfum að tryggja fólki.

Til að fá um 400.000 kr. útborgaðar fyrir vinnu þarf fólk að hafa 525.000 kr. í laun. Það eru margir á töxtum hjá bæði Eflingu og VR sem eru með lægri laun en það fyrir fulla vinnu. En þrátt fyrir það er þetta fólkið sem ber víst ábyrgð á verðbólgunni og á að sýna skynsemi í kjarasamningum, ef marka má orð fulltrúa vinnuveitenda og fleiri aðila. Já, fólkið sem á vart til hnífs og skeiðar, og gæti ekki einu sinni valdið þenslu þó það myndi gjarnan vilja það á að sýna hófsemi í kröfum. Við þá sem viðhafa slíkan málflutning vil ég segja að það er engin skynsemi í því að semja um laun sem ekki duga til framfærslu og ekki mun það hafa góð áhrif á fátækt barna. Það er hins ávísun á hörmungar og fátækt að semja um laun sem ekki duga til framfærslu.

Kaldhæðnin í þessum málflutningi er hins vegar sú að fólkið sem hæst talar fyrir hófsemi þeirra sem verst hafa það er yfirleitt með í kringum 2 milljónir í laun á mánuði og veit ekki hvað það er að lifa við skort. Auk þess ber þetta sama fólk gríðarlega mikla ábyrgð á því hversu slæmt ástandið er, ekki hvað síst á húsnæðismarkaði, þar sem fyrirsjáanleiki er enginn og vaxtastigið er að valda þúsundum heimila gríðarlegum vanda akkúrat núna, sem ekki sér enn fyrir endann á.

Ísland er eitt af ríkustu löndum heims og hér eiga allir að geta lifað hófsömu og mannsæmandi lífi. Það þurfa ekki endilega allir að hafa nákvæmlega jafn mikið en það á enginn að þurfa að líða skort. Hófsamt og mannsæmandi líf er að eiga fyrir fæði, klæði og húsnæði auk þess að geta greitt fyrir tómstundir fyrir börnin sín og geta tekið sér frí, þótt það sé ekki endilega til útlanda.

Við skulum líka ekki gleyma því að efnahagur skiptir gríðarlega miklu máli fyrir heilbrigði fólks. Það að lifa í stanslausri fjárhagslegri pressu og hafa áhyggjur af fæði, klæði og húsnæði um hver einustu mánaðamót, og jafnvel meiri hluta mánaðarins dregur alla orku úr fólki og fyllir það smám saman af vonleysi sem erfitt er að lifa með. Langvarandi álag af þessu tagi getur hæglega leitt til álagssjúkdóma eins og t.d. vefjagigtar sem og kulnunar og þunglyndis. Enda hlýtur einhver ástæða að vera fyrir því að Íslendingar eigi heimsmet í notkun þunglyndislyfja. Við hljótum að þurfa að skoða okkar gang.

Hér þarf að setja fólkið í forgang en ekki fjármálafyrirtæki eða leigufélög Hér þarf að hækka bætur og laun þannig að fólk geti lifað af laununum sínum Hér þarf að koma reglu á húsnæðismarkað sem er eins og villta vestrið í höndum fjárfesta þar sem fyrirsjáanleiki er enginn. Hér þarf að bæta kjör öryrkja og aldraðra og hér þarf að hætta að skattleggja fátækt. Hér á kjörorðið að vera, á þessu góða landi sem við þó eigum: Fólkið fyrst og svo allt hitt.

###

Virðulegi forseti. Já, fjármálaráðherra tók ábyrgð en ætlar samt sennilega að sitja áfram sem ráðherra eftir því sem við best vitum. Það sem mér finnst skipta máli — mér finnst þetta næstum því ekki skipta máli vegna þess að það eina sem á að skipta einhverju máli hérna er hvað gerist og hverju þetta breytir fyrir fólkið í landinu. Og ég held að þetta muni bara ekki breyta neinu. Ég held að þetta sé eitthvað sem breytir einhverju fyrir nokkra einstaklinga sem skipta hugsanlega um einhverja stóla. En hefur þetta einhver áhrif til góðs fyrir fólkið í landinu? Ég heldur ekki, því miður. Ef svo væri þá skipti það virkilega miklu máli. En þetta breytir eiginlega væntanlega ekki neinu. Það er það sem er það versta.

###

Virðulegi forseti. Ég geri fastlega ráð fyrir því að forsætisráðherra viti muninn á ráðherraskýrslu og rannsóknarskýrslu Alþingis. Það er ekki það sama, alveg langt því frá og það hlýtur að þurfa að gera rannsóknarskýrslu Alþingis um hvernig fór fyrir 15.000 heimilum, þó ekki væri nema til að hrekja málflutning okkar sem vitum hvernig þetta var. Það er bara risastórt réttlætismál að farið verði yfir hvernig það hreinlega gat gerst að stjórnvöld, dómstólar, sýslumenn og fleiri aðilar, ásamt bönkunum, tækju sig saman um að brjóta bara hreinlega lög og réttindi, mannréttindi, á neytendum í landinu. Þetta var ofbeldi og fjárhagslegt ofbeldi er ofbeldi. Það verður að fara yfir hvernig þetta gat gerst og koma í veg fyrir að þetta gerist aftur. Það er ekki endalaust hægt að segja við heimilin sem urðu fyrir þessu ofbeldi að þau hafi bara verið í allt of stuttu pilsi.

###

Virðulegi forseti. Föstudaginn 6. október voru liðin nákvæmlega 15 ár frá bankaráninu mikla. 15.000 fjölskyldur sem misstu heimili sín í hruninu bíða enn eftir réttlæti og þessi heimili mega aldrei gleymast. Ég hef persónulega fengið að heyra ótal frásagnir af því hvernig brotið var á fólki með þegjandi samþykki stjórnvalda og hef fellt tár yfir mörgum þeirra því að á öllum þessum heimilum bjó fólk, einstaklingar sem eiga það sameiginlegt að hafa verið hunsaðir af stjórnvöldum. Ekkert af þessu fólki hefur hlotið viðurkenningu á því hvernig brotið var á þeim. Öll hafa þau þurft að bera harm sinn í hljóði og þurft að skammast sín fyrir að vera fórnarlömb fjárhagslegs ofbeldis. Öll voru þau auðmýkt og mörg þeirra hafa aldrei borið sitt barr síðan. Enn þá hafa brotin gegn þeim ekki verið viðurkennd og engin rannsóknarskýrsla Alþingis, sem við höfum kallað rannsóknarskýrslu heimilanna, verið gerð um hvernig brotið var á öllu þessu fólki með markvissum hætti, oftast af bönkunum sjálfum, en stjórnvöld, sýslumenn og dómarar tóku fullan þátt í þessum brotum og færðu bönkunum vopnin. Á þessum árum, líkt og nú, var fjármálakerfið í forgangi og varið með öllum ráðum, hvað sem það kostaði. 15.000 fjölskyldur voru metnar sem ásættanlegur fórnarkostnaður af þeim sem engu þurftu að fórna sjálfir.

Ég reyndi að leggja fram beiðni um rannsóknarskýrslu heimilanna á síðasta þingi en fyrir utan þingmenn Flokks fólksins voru einungis tveir þingmenn tilbúnir til að styðja hana, kannski af því að hér í þessum sal eru of margir, bæði flokkar og einstaklingar, sem áttu of mikinn þátt í þessum hörmungum, hvort sem það var með beinum hætti eða bara með því að líta til hliðar og leyfa þessu að viðgangast þrátt fyrir neyðarköllin, enda höfum við ekkert lært. Nákvæmlega það sama er að fara að gerast aftur enda hafa hvorki bankarnir, ríkisstjórn, sýslumenn né dómstólar þurft að horfast í augu við brot sín gagnvart öllum þessum þúsundum og því er ekkert því til fyrirstöðu að endurtaka leikinn. Fjárhagslegar afleiðingar hrunsins og eignatökunnar sem því fylgdi voru skelfilegar. En það var ekki bara stolið fjármunum og eignum af fólki heldur hreinlega lífinu sjálfu, heilsu fólks, framtíð þeirra og draumum.

Því spyr ég forsætisráðherra hvort hún sé tilbúin til að leggja fyrir ríkisstjórnina og svo þingið  hvort ekki eigi að gera rannsóknarskýrslu Alþingis og veita þessum heimilum sem farið var svo illa með þá uppreisn æru sem þau eiga svo sannarlega skilið.

###

Virðulegi forseti. Hv. þingmaður sagði það réttilega að þetta væri veðmál. Þetta er veðmál um launaþróunin og þetta er veðmál um húsnæðisverð. Það er nefnilega nákvæmlega það sem við erum að tala um og ég skil ekki alveg hvers vegna það er talið gott. Hér mega laun ekki hækka vegna þess að þá fer allt til, ég veit ekki hvert, og hér verður húsnæðisverð að hækka vegna þess að annars lenda mjög margir í neikvæðri eiginfjárstöðu. Þetta veðmál heppnaðist t.d. alls ekki eftir hrun þar sem þúsundir fjölskyldna misstu húsnæði sitt og nú er bara hreinlega verið að gefa í annað hrun. Það er bara ekkert flóknara en það. Það mun gerast. Það að taka verðtryggt lán í yfir 7% verðbólgu er alltaf eitthvað sem mun leiða í slæma hluti.

Hvað varðar það að þetta eigi að jafnast út af því að húsnæðisverð hækki þá finnst mér allt í lagi að spyrja: Af hverju á bankinn að hirða þann hagnað? Af hverju má ekki neytandinn fá þann hagnað sem verður af húsnæðisverði sem fer hækkandi? Þeir sem eru með óverðtryggð lán fá þennan hagnað til sín. Þar fyrir utan, og það eru ekki margir sem gera sér grein fyrir því, er mesta og hæsta afborgun af verðtryggðum lánum í lok lánstímans. Þess vegna er meðallíftími verðtryggðra lána á Íslandi í kringum átta ár, vegna þess að þá ræður fólk ekki lengur við greiðslubyrðina af því og endurfjármagnar, yfirleitt aftur í verðtryggt af því að það hefur ekki greiðslugetu fyrir óverðtryggt. Þá er verðtryggða lánið sem var 40 milljónir komið upp í 55, 60, 70 milljónir þegar það er svo endurfjármagnað. Og þannig heldur vítahringurinn áfram koll af kolli.

###

Virðulegi forseti. Já, ég get talað lengi og mikið um verðtrygginguna. Það er alveg rétt sem hv. þm. Björn Leví Gunnarsson segir, þetta er vítahringur og við erum bara föst í honum af því að það er enginn vilji til að losa okkur út úr honum. Það er líka rétt sem þingmaðurinn sagði að vísitala neysluverðs er í rauninni bara hitamælir á hagkerfið. Hún er ekki slæm í sjálfu sér. Það t.d. hvort húsnæðisliðurinn er í vísitölunni eða ekki myndi ekki breyta nokkrum sköpuðum hlut yfirleitt fyrir neytendur nema af því að lánin okkar eru beintengd við þennan hitamæli. Það er það sem er að. Ég efast um að í öðrum löndum sé jafn mikið talað um vísitöluna og hér og hvort þetta eða hitt eigi að vera í henni. Hún á að mæla ákveðna hluti, ég viðurkenni það. Ég bara mótmæli því harðlega að lán almennings séu tengd við hana.

Þá má t.d. nefna að núna í þessari miklu verðbólgu og því sem stjórnarmenn vilja kalla stöðugleika, en er náttúrlega bara enginn stöðugleiki, er mikið talað um að það séu engin vanskil. Það er ekki orðið neitt slæmt hjá einum eða neinum lengur, fólk sé alveg að ráða við þetta af því að það eru ekki vanskil í bönkunum. Það eru ekki vanskil í bönkunum af því að það er verið að bjóða fólki upp á — eða neyða það yfir í verðtryggð lán. Og þar með minnkar greiðslubyrðin, fólk róast í smástund og allt verður betra í svolitla stund. En því miður mun það bara ekki standa lengi. Enn þá eru vanskilin engin en við vitum að þegar bankarnir eru komnir með krókinn í einhvern þá draga þeir hann að landi. Og það munu þeir gera áður en allt of langt um líður, því miður.

###

Virðulegi forseti. Ég fletti þessu upp og neytandi er sem sagt einstaklingur sem á lánaviðskipti sem lög þessi ná til, enda séu þau ekki gerð í atvinnuskyni af hans hálfu. Þetta er víst alveg skýrt í lögum um fasteignalán. Það er alveg rétt líka sem hv. þm. Björn Leví Gunnarsson minntist á hér áðan í andsvörum við mig, að þetta nær ekki til leigufélaganna. Þá má alveg minna á að við í Flokki fólksins höfum lagt fram fleiri frumvörp sem taka á þeim. Við höfum t.d. verið með og erum með frumvarp um leigubremsu og höfum líka lagt til og stutt tillögur um breytingar á fjárlögum sem miða að því að auka uppbyggingu óhagnaðardrifinna leigufélaga og íbúða. Þannig að það er svo sem verið að taka á því líka á öðrum vettvangi þótt örugglega megi gera meira.

Varðandi fjárfestingar á íbúðamarkaði þá er þetta merki um svolítið brenglaðan húsnæðismarkað. Hann er m.a. brenglaður út af verðtryggingu lána sem, eins og þingheimi er nú væntanlega kunnugt um, ég er mjög mikið á móti, vegna þess að verðtryggingin segir í rauninni að húsnæðisverð verði að hækka vegna þess að annars endar fólk í neikvæðri eiginfjárstöðu. Það eru ansi margir sem hagnast á verðhækkunum á húsnæðismarkaði. Það eru náttúrlega fjárfestar sem hagnast þar. Það eru þeir sem sjá um fasteignaviðskipti, sem fá prósentur, hærri eftir því sem verðið er hærra. Sveitarfélög hagnast á hækkandi húsnæðisverði vegna þess að fasteignagjöld hækka sjálfkrafa með fasteignamati, sem er alveg fáránleg ráðstöfun vegna þess að tekjur þess sem býr í húsnæðinu, neytandans, hafa ekkert aukist þó að fasteignamat á pappír hafi hækkað. Við erum í ákveðinni keðjuverkun þarna sem gengur ekki alveg upp. Og ég er reyndar með frumvarp um það líka að taka þurfi ákvarðanir um fasteignagjöld.

Málið er líka með verðtrygginguna að, eins og ég sagði áðan, hún ýtir á eftir verðhækkunum. Við erum t.d. að horfa upp á það núna að ef neytandi tekur 40 millj. kr. verðtryggt lán í dag er það eftir þrjú ár orðið 52 milljónir og ef hann tekur 50 millj. kr. verðtryggt lán í dag er það eftir þrjú ár orðið 65 milljónir. Þetta þýðir bara ósköp einfaldlega að ef húsnæðisverð hækkar ekki á næstu árum verða fjölmargir komnir með neikvæða eiginfjárstöðu. Svoleiðis að við erum að reyna að koma hérna með þessu frumvarpi með einhverja lausn inn á húsnæðismarkað sem er í rauninni bara mjög brenglaður.

Vonandi getum við þarna dregið úr ásókn fjárfesta í íbúðir sem aðrir og þeir sem þurfa heimili eiga að geta fengið.

###

Ég vil aftur þakka hv. þm. Birni Leví Gunnarssyni. Þetta er bara mjög góð athugasemd hjá honum. Við erum í þessu frumvarpi meira að beina sjónum að fjársterkum einstaklingum sem eru að koma inn á húsnæðismarkaðinn með þessum hætti. Það er náttúrlega bara þekkt að hér hafa komið stórfyrirtæki og keypt upp gríðarlega margar íbúðir á sérkjörum. Ég veit ekkert á hvaða kjörum SKEL keypti en það er þekkt að leigufélög, eins og í Ölmu og fleiri, fengu íbúðir á gjafverði eftir hrun og ýmislegt þess háttar. Þetta er náttúrlega eitthvað sem þarf að taka á. Það er alveg rétt að þetta frumvarp myndi ekki ná til þessara aðila enda kannski mjög erfitt að eiga við það þegar verktakar geta allt í einu selt kippu af íbúðum þegar allt er stopp út af gríðarlega háum vöxtum og þeir eru við það að fara á hausinn. Það er náttúrlega eitthvað sem erfiðara er að eiga við. En ég er alveg sammála því að það þarf að koma einhverjum böndum á það líka hvernig fyrirtæki geta komið og keypt upp húsnæði til að hagnast á því síðar meir.

###

Virðulegi forseti. Ég vil þakka hv. þm. Birni Leví Gunnarssyni fyrir að velta þessu upp. Það er mjög athyglisvert að fá þessa spurningu þar sem ég er bara orðin mjög samdauna þessu hugtaki, neytandi, og velti ekkert endilega fyrir mér lögskýringunum á því sem slíku dagsdaglega. Þetta kom kannski svolítið vel á vondan. Það er talað um neytendur þegar ekki er um fyrirtæki að ræða. SKEL, sem nýverið keypti 90 íbúðir, er ekki neytandi, það er fyrirtæki. Neytendur eru einstaklingar. Þeir eru bara fólk, ég, þú, hver annar, sem nýtur ekki neinna forréttinda sem fjárfestar, fagfjárfestar eða nokkuð annað. Þetta er bara venjulegt fólk. Það er bara þetta samheiti yfir það. Ég nota líka mikið orðið heimilin í sama skilningi, nema neytandi er meira eins og einstaklingur, heimili er eins og safn neytanda. Það má kannski orða það þannig. Ég vona að ég hafi svarað þessari spurningu.

###

Virðulegi forseti. Ég mæli hér fyrir frumvarpi til laga um breytingu á lögum um fasteignalán til neytenda, nr. 118/2016, lántökuskilyrði vegna íbúðafjárfestinga. Meðflutningsmenn mínir eru allir þingmenn Flokks fólksins, þau Eyjólfur Ármannsson, Guðmundur Ingi Kristinsson, Inga Sæland, Jakob Frímann Magnússon og Tómas A. Tómasson, auk þeirrar sem hér stendur.

Það er neyðarástand á húsnæðismarkaði. Það vita allir sem vilja að það er skortur á húsnæði og þó að fyrir honum séu ýmsar ástæður sem ekki verða raktar hér er ein þeirra sú að fjársterkir aðilar kaupa upp íbúðir í fjárfestingarskyni. Síðan er það eftir atvikum hvort þeir leigi út íbúðirnar í almennri leigu, leigi þær ferðamönnum í Airbnb eða láti þær hreinlega standa auðar. Í öllum tilfellum hafa þessir aðilar, í krafti sterkrar stöðu sinnar, áhrif á eftirspurn á húsnæðismarkaði og aukna spennu á honum, auk þess að minnka möguleika þeirra sem minna hafa á milli handanna til að eignast húsnæði. Standi íbúðir auðar eða séu í Airbnb eiga þeim mun færri fjölskyldur möguleika á þaki yfir höfuðið á leigumarkaði.

Það flokkast undir grundvallarmannréttindi að eiga heimili og þá um leið að koma sér þaki yfir höfuðið. Það á hins vegar ekki við um kaup á húsnæði til fjárfestinga, sérstaklega ekki þegar skortur er á húsnæði eins og nú er. Við ætlum að sjálfsögðu ekki að koma í veg fyrir að fólk fjárfesti í húsnæði, hafi það efni á því, en það er ekkert sem segir að sömu reglur skuli gilda um þá sem eru að kaupa sér húsnæði til íbúðar og þá sem eiga heimili en eru að fjárfesta í fasteignum.

Í frumvarpi þessu er þess vegna lagt til að hámark veðsetningarhlutfalls í fasteignum, skráðum sem íbúðarhúsnæði, skuli vera 50% fyrir hverja fasteign umfram tvær í eigu sama einstaklings. Með því er gefið svigrúm til þess að neytandi geti átt tvær íbúðir án þess að verða fyrir íþyngjandi áhrifum á möguleika hans til að fjármagna þær með fasteignalánum en ef hann bætir fleiri íbúðum umfram þær tvær við eignasafn sitt þá verði erfiðara að fjármagna slíkar fjárfestingar með lántökum. Þannig má draga úr spákaupmennsku efnameiri fjölskyldna og auðvelda fólki að kaupa íbúð sem það hyggst sannanlega búa í.

Einnig er í þessu frumvarpi tekið á væntum leigutekjum við greiðslumat í bönkum. Í fyrsta lagi er ljóst að ef væntar leigutekjur eiga að fjármagna fasteignakaup er viðkomandi kaupandi ekki að kaupa sér heimili því að þá gæti hann ekki bent á væntanlegar leigutekjur. Það er ósanngjarnt að fjárfestar njóti sömu lánakjara að þessu leyti. Í öðru lagi skýtur verulega skökku við að fjárfestar geti nýtt sér væntar leigutekjur í greiðslumati en leigjendur, sem staðið hafa undir mun hærri greiðslum á leigu í mörg ár en greiðslumat gerir ráð fyrir, geti ekki bent á leigugreiðslur til marks um að þeir muni standa undir reglulegum afborgunum sem eru jafnvel tugum þúsunda lægri en leigan sem þeir hafa greitt og þurfa áfram að greiða. Frumvarpið tekur reyndar ekki á þessum vanda leigjenda en ég tel þó ástæðu til að nefna þetta hér því að þetta er enn ein mismununin sem þeir sem minna hafa verða fyrir á húsnæðismarkaði.

Í grunninn sýnir þessi mismunun fram á hversu skakkur húsnæðismarkaðurinn er og hversu mikilla breytinga er þörf á meðan þessu frumvarpi er fyrst og fremst ætlað að bregðast við bráðavanda og ætlað að gilda þangað til þessari óuppfylltu íbúðaþörf er mætt í samræmi við markmið ríkisstjórnarinnar í húsnæðismálum. Frumvarpið leggur því til að það verði óheimilt að miða við væntar tekjur af útleigu íbúðarhúsnæðis við útreikning hlutfalls greiðslubyrðar af ráðstöfunartekjum neytanda ef hann er eigandi tveggja eða fleiri fasteigna sem eru skráðar sem íbúðarhúsnæði. Hér er því verið að stíga varlega til jarðar og gefa svigrúm til að neytandi geti átt tvær íbúðir án þess að verða fyrir íþyngjandi áhrifum á möguleikann til að fjármagna þær með fasteignalánum þó að hann kjósi að leigja aðra þeirra út.

Þá um einstakar greinar frumvarpsins. Í 1. gr. frumvarpsins er lagt til að strangari skilyrði gildi um veðsetningarhlutfall fyrir neytanda sem hyggst festa kaup á fleiri íbúðum eða húsum skráðum sem íbúðarhúsnæði en tveimur sem hann á fyrir, þannig að fyrir hverja fasteign umfram það verði hámark veðsetningarhlutfalls 50%. Einnig er lagt til að hámark veðsetningarhlutfalls lækki um 10% fyrir hverja íbúð umfram þá þriðju, þannig að hámark veðsetningarhlutfalls fyrir fjórðu íbúð verði 40% og svo koll af kolli. Þessu er ætlað að draga úr hættu á lánsfjárdrifinni bólumyndun á húsnæðismarkaði ásamt því að auka möguleika fólks á að eignast íbúðarhúsnæði til eigin nota með því að draga úr hvata til spákaupmennsku. Verði ákvæðið að lögum mun Seðlabanki Íslands þurfa að gera samsvarandi breytingar á reglum um hámark veðsetningarhlutfalls fasteignalána til neytenda.

Í 2. gr. frumvarpsins er lagt til að við útreikning hlutfalls greiðslubyrðar af ráðstöfunartekjum neytanda í tengslum við takmörkun þess, verði óheimilt að taka mið af væntum tekjum vegna útleigu íbúðarhúsnæðis sem ætlunin er að fjármagna með lántöku. Þessu er á sambærilegan hátt og með 1. gr. frumvarpsins ætlað að draga úr hagnaðardrifinni eftirspurn eftir íbúðarhúsnæði í þágu þeirra sem sækjast eftir húsnæði til eigin nota og vinna þannig gegn neikvæðum áhrifum af takmörkuðu framboði íbúðarhúsnæðis miðað við áætlaða íbúðaþörf og mannfjöldaþróun, ekki síst til þess að jafna að einhverju leyti þann aðstöðumun sem er á húsnæðismarkaði milli venjulegs fólks í húsnæðisleit og fjárfesta sem sækjast eftir hagnaði.

Í 3. gr. frumvarpsins er lagt til að við lögin bætist ákvæði til bráðabirgða þess efnis að hámark veðhlutfalls skv. 1. gr. frumvarpsins skuli endurskoðað þegar óuppfyllt íbúðaþörf hefur verið uppfyllt samkvæmt rammasamningi ríkis, sveitarfélaga og Húsnæðis- og mannvirkjastofnunar um húsnæðisáætlun Íslands 2023–2032 sem var undirritaður 12. júlí 2022. Með því er ætlað að skapa hvata til að þessu markmiði verði náð sem fyrst enda er gert ráð fyrir því að umrædd þrenging lántökuskilyrða verði tímabundin þar til jafnvægi er náð á húsnæðismarkaði. Samkvæmt a-lið 3. gr. rammasamningsins þarf að byggja 37.500 íbúðir á árunum 2023–2032 til að mæta íbúðaþörf.

Undanfarin misseri hefur borið allnokkuð á því að fjársterkir einstaklingar fari um og kaupi upp íbúðarhúsnæði sem þeir ætla aldrei að búa í sjálfir heldur að hagnast á því með útleigu og hækkun fasteignaverðs. Jafnvel eru dæmi um að fjárfestar hafi yfirboðið fyrstu kaupendur og fólk sem er í leit að húsnæði til eigin nota í slíkum viðskiptum og dregið þannig úr möguleikum venjulegs fólks á að koma þaki yfir höfuðið, nú þegar mikill skortur er á íbúðarhúsnæði. Sem dæmi um umsvif slíkra aðila á húsnæðismarkaði má nefna að samkvæmt svari innviðaráðherra við fyrirspurn um íbúðarhúsnæði í eigu einstaklinga og lögaðila á þskj. 1711 á 153. löggjafarþingi eru a.m.k. 10.710 íbúðir eða sem nemur 7% af öllu íbúðarhúsnæði á landinu í eigu einstaklinga sem eiga fleiri en tvær íbúðir.

Með þeim tillögum sem felast í frumvarpinu er stefnt að því að bregðast við þeim skorti sem er á framboði íbúðarhúsnæðis með því að skapa hvata sem eru til þess fallnir að draga úr eftirspurn eftir íbúðarhúsnæði til hreinna fjárfestinga og stuðla þannig að auknu framboði á íbúðarhúsnæði til eigin nota fyrir fólk sem vill fyrst og fremst koma þaki yfir höfuðið. Þeim er einnig ætlað til að draga úr þeim aðstöðumun sem venjulegt fólk sem leitar að húsnæði til eigin búsetu býr við gagnvart mun fjársterkari aðilum og spákaupmönnum. Jafnframt er þeim ætlað að draga úr hættu á óeðlilegri verðmyndun og bólumyndun á húsnæðismarkaði.

Af þessu hófsama frumvarpi, sem gæti bætt stöðu á húsnæðismarkaði til mikilla muna, standa, eins og áður sagði, allir þingmenn Flokks fólksins, þau Eyjólfur Ármannsson, Guðmundur Ingi Kristinsson, Inga Sæland, Jakob Frímann Magnússon og Tómas A. Tómasson, auk þeirrar sem hér stendur.

Ég hef nú lokið framsögu minni um þetta frumvarp og legg til að því verði vísað til hv. efnahags- og viðskiptanefndar sem ég treysti á að taki það til vandaðrar umfjöllunar og veiti því brautargengi, jafnvel þó að um frumvarp stjórnarandstöðuþingmanna sé að ræða.

###

Virðulegi forseti. Það þarf að fara að ræða hlutina eins og þeir eru. Það þýðir ekkert að ræða um kaupmáttaraukningu heimilanna þegar vaxtabyrði hefur aukist um 2–300.000 kr. á hverjum einasta mánuði hjá venjulegum fjölskyldum. Staðreyndin er sú að 10% verðbólga er bara nákvæmlega 10% verðbólga. Það þýðir að ef útgjöld heimilanna voru 100.000 kr. eru þau nú 110.000 kr., ef þau voru 500.000 kr. fara þau upp í 550.000 kr. Þetta er nokkurn veginn þannig. Hvernig í ósköpunum er hægt að réttlæta það að verið sé að bjarga fólki undan því með því að margfalda álögur á það í hverjum mánuði með vaxtahækkunum, með þeim hætti sem gert hefur verið? Það er ekki sama hvernig það er gert að berjast við verðbólguna og það er engan veginn réttlætanlegt að öll sú barátta og allur sá skaði lendi beint á heimilum landsins. Þar fyrir utan er þetta sem ég nefndi áðan, að það er ekki heil brú í því að hækka vexti og hvetja alla til þess að fara yfir í verðtryggð lán vegna þess að þá virkar það ekki. Eins og staðan er eru 25% heimila landsins að bera þetta uppi. Er einhver hissa á því að 14 vaxtahækkanir hafi ekki virkað?

###

Virðulegur forseti. Fjárhagslegt öryggi tugþúsunda fjölskyldna er fokið út í veður og vind. Vandinn sem heimilin standa frammi fyrir er tilbúinn í boði Seðlabankans og ríkisstjórnarinnar og þau ættu ekki að standa frammi fyrir honum. Vandinn stafar eingöngu af því að aðgerðirnar gegn verðbólgunni eru svo miklu verri en verðbólgan sjálf. Ráðherra hefur ítrekað sagt að lækkun verðbólgunnar sé stærsta hagsmunamál heimilanna.

Hæstv. ráðherra. Stærsta hagsmunamál heimilanna er að koma í veg fyrir að bankar og leigusalar geti hækkað afborganir eða leigu svo mikið að heimilin standi ekki undir því. Stærsta hagsmunamál heimilanna er að eiga fyrir fæði, klæði og húsnæði. Nú er mælt með því að heimilin lengi í snörunni með því að skuldbreyta yfir í verðtryggð lán en þá stöndum við frammi fyrir alvarlegri þversögn. Yfirlýstur tilgangur vaxtahækkana er að minnka ráðstöfunarfé fólks til að draga úr þenslu. Samkvæmt seðlabankastjóra er ekki hægt að lækka vexti því að þá muni ráðstöfunarfé heimilanna ekki minnka og verðbólga aukast. Nú er staðreyndin sú að 45% húsnæðislána eru verðtryggð sem þýðir að stýrivaxtahækkanir hafa ekki áhrif á ráðstöfunarfé viðkomandi fjölskyldna. Um 30% heimila eru enn með óverðtryggð lán á föstum vöxtum þannig að ráðstöfunarfé þeirra hefur ekki heldur minnkað vegna 14 vaxtahækkana í röð. Eftir stendur að einungis 25% heimila hafa séð vaxtabyrði sína nær þrefaldast og ráðstöfunarfé minnka vegna þessara grimmdarlegu vaxtahækkana. Er það réttlætanlegt eða vænlegt til árangurs að aðeins 25% heimila séu að leggja sitt af mörkum til að halda niðri verðbólgu og þenslu? Og þrátt fyrir þetta hvetur Seðlabankinn heimilin til að koma sér undan vaxtahækkunum með því að fara í verðtryggð lán þannig að ráðstöfunarfé þeirra minnki örugglega sem minnst og þessi heimili geti haldið áfram að valda þenslunni. Hann hvetur fólk sem sagt til að draga úr virkni stýrivaxtanna. Sér viðskiptaráðherra heila brú í þessari hagfræði seðlabankastjóra? Og væri ekki bara best að hætta þessum vaxtahækkunum ef allir geta komist undan þeim með því að fara í verðtryggð lán? Eða er leikurinn kannski til þess gerður að koma sem flestum þangað?

###

Virðulegur forseti. Boðuð er 1% skattahækkun á fyrirtæki í fjárlögum næsta árs. Þessi skattur mun falla jafnt á öll fyrirtæki, án tillits til afkomu þeirra eða hvort hún hafi verið í meðallagi, góð eða slæm. Nú er það svo að fyrirtæki eru mjög misvel í sveit sett. Það er bláköld staðreynd að sum fyrirtæki hafa hagnast stórkostlega á verðbólgunni. Yfirleitt eru það aðilar sem geta með beinum eða óbeinum hætti haft áhrif á verðbólguna, hvort sem er til hækkunar eða lækkunar, með aðgerðum sínum því að hjá þessum aðilum liggur annaðhvort nær allt fjármagn landsins eða vald til að stjórna vöruverði til neytenda, nema hvort tveggja sé. Sem dæmi má nefna að á síðasta ári skiluðu N1, Elko og Krónan sinni bestu afkomu frá upphafi, auk þess sem tekjur Haga, sem á Bónus og Hagkaup, jukust um 19% og afkomuspáin fyrir þetta ár gerir ráð fyrir 11 milljörðum í hagnað samkvæmt fréttum. Þetta eru aðilar sem t.d. stjórna því hversu mikið matarkarfan hækkar og auka þar með verðbólguna svakalega með arðsemiskröfum sínum og græðgi.

Og þá erum við ekki einu sinni farin að nefna hagnað bankanna. Hagnaður bankanna óx úr 30 milljörðum árið 2020 í 81 milljarð á árinu 2021; um 50 milljarða á einu ári. Svo að maður beiti meðaltölum, eins og hæstv. fjármálaráðherra er oft mjög hrifinn af að gera, þá gera þessir auknu 50 milljarðar að meðaltali um 132.000 á hvert einasta mannsbarn á Íslandi eða um 525.000 á hvert einasta fjögurra manna heimili landsins. Ef miðað er við 80 milljarða hagnað þá gerir það um 210.000 á mann eða 840.000 á hvert fjögurra manna heimili. Athugið að þessar tölur miðast við hagnað bankanna, það sem þeir fá greitt frá okkur, fólkinu í landinu, umfram það sem kalla mætti eðlilegar greiðslur af lánum og þess háttar.

Árið 2022 högnuðust þrír stóru bankarnir um 66,9 milljarða þar sem bara hagnaður Landsbankans meira en tvöfaldaðist á milli ára og það er sko sannarlega útlit fyrir bætta afkomu bankanna á þessu ári vegna stóraukinna vaxtatekna. Þannig högnuðust bankarnir þrír samanlagt um 40 milljarða kr. á fyrstu sex mánuðum þessa árs þannig að þeir stefna augljóslega í 80 milljarða eða meira á þessu ári í hagnað. Bankarnir og fyrrnefnd stórfyrirtæki, þetta eru aðilarnir sem græða á verðbólgunni og hagnast á því að hún sé sem hæst á meðan heimili og minni fyrirtæki þurfa að borga brúsann, svo mikið að þeim er sumum við það að blæða út. Samt á, samkvæmt bandorminum, einnig að skattleggja minni fyrirtæki jafn mikið og hin, fyrirtæki sem mörg hver standa ekkert sérstaklega vel. Það er ekki mikil sanngirni í því svo að ekki sé tekið sterkar til orða.

Svo er ekki hjá því komist að nefna bankaskattinn sem nær ekki einu sinni 0,2%. Hann er nákvæmlega 0,145%. Við í Flokki fólksins höfum ítrekað mælt fyrir bankaskatti, að hann verði hækkaður í það sem hann var fyrir lækkun. Þar verður að hafa tvennt í huga. Lækkun bankaskatts hefur ekki skilað sér til neytenda og þó að hann yrði hækkaður myndi hann samt ekki einu sinni ná 0,4%, hann yrði þá 0,376%. Sjálf hef ég lagt fram breytingartillögur um bankaskattinn a.m.k. þrisvar sinnum og hv. þm. Flokks fólksins, Eyjólfur Ármannsson, tvisvar sinnum en þessi hógværa tillaga hefur varla hlotið neinn hljómgrunn hér á þinginu nema þá hjá Pírötum, þangað til reyndar síðastliðið vor þegar Samfylkingin stökk allt í einu á þennan vagn með okkur og greiddi í fyrsta skipti atkvæði með tillögu Flokks fólksins. Það er farið með bankana hérna eins og heilagar kýr. Það má aldrei snerta við þeim né öðrum stórfyrirtækjum. Vonandi mun stuðningur við hækkun bankaskattsins ná fram að ganga þegar við leggjum þessa tillögu fram að nýju.

Málið er að það standa ekki öll fyrirtæki í landinu jafn vel. Það eru hér fyrirtæki sem stórgræða á meðan önnur eru jafnvel í basli. Það er ekki sanngjarnt að sams konar og sami prósentuskatturinn fari á þau öll. Það hlýtur að vera réttara að leggja einhvers konar hvalrekaskatt á stórfyrirtæki sem, eins og gríðarlegar hagnaðartölur þeirra sýna fram á, eru ekki á nokkurn hátt að taka þátt í baráttunni við verðbólguna, frekar en að leggja skattahækkanir jafnt á öll fyrirtæki, sama hvernig þau standa.

Ég vona að þessi fyrirhugaði skattur taki breytingum í meðförum þingsins og hv. efnahags- og viðskiptanefndar þannig að honum verði breytt í t.d. einhvers konar þrepaskiptan skatt þar sem fyrirtæki sem greiða hluthöfum háan arð af milljarðahagnaði greiði hærri prósentutölu en minni fyrirtæki sem veikar standa.

###

Virðulegi forseti. Hv. þingmaður kom víða við. Agi í ríkisfjármálum er af hinu góða. Samkeppni ætti líka að geta verið af hinu góða en á Íslandi er miklu frekar yfirleitt um fákeppni að ræða heldur en samkeppni. Samkeppni á fjármálamarkaði, í bönkunum, er ekkert að virka gagnvart neytendum. Það eru bara nokkurn veginn sömu kjörin hjá þeim öllum. Númer eitt, tvö og þrjú þarf að verja heimili landsins fyrir afleiðingum verðbólgunnar og við gerum það ekki með því að næstum því þrefalda vaxtakostnað heimilanna fyrir hvern einasta mánuð. Við gerum það ekki þannig. Það er alveg ljóst að það er ekki að verja heimilin, það er að fara gegn þeim og með grófum hætti.

Val um lánsform; fólk á ekki að þurfa að vera sérfræðingar til að geta keypt sér íbúðarhúsnæði og geta skoðað lánsform. Það er staðreynd að verðtryggð lán, sem ég vil banna, eru flókin afleiðulán sem eiga ekki að vera í boði fyrir neytendur. Þau eiga hins vegar að vera á milli fagfjárfesta og milli fagfjárfesta og ríkis. Hér hefur þessu hins vegar verið snúið við. Ef ég myndi fara í Kauphöllina og biðja um að fá lán þar til að kaupa hlutabréf á nákvæmlega sömu forsendum og verðtryggð lán eru þá verður sagt nei við mig því að ég er ekki fagfjárfestir. Við erum að bjóða fólki upp á þessi lán í stórum stíl. Og ekki bara bjóða upp á þau, við erum að neyða fólk inn í þau núna, við erum að reka fólk þangað af því að þau veita stundarlausn. En þau hafa skelfilegar afleiðingar. Það að þingmenn almennt skuli ekki átta sig á hversu hryllilega eitraður kokteill þessi lán eru sem hér eru ráðandi og verið er að reka fólk í er bara virkilega alvarlegur hlutur.

###

Virðulegur forseti. Mörgum ráðherrum hefur verið tíðrætt um hin mörgu tæki sem Seðlabankinn hefur yfir að ráða til að berjast við verðbólguna. Af hverju er hann ekki að beita neinum af þessum tækjum? Af hverju hefur hann ekki gert neitt til þess að minnka peningamagn í umferð? Það kom t.d. fram við þriggja mánaða uppgjör hjá Landsbankanum á þessu ári að á einu ári höfðu útlán aukist um 12 milljarða. Það er peningaprentun, ekkert annað, og eykur peningamagn í umferð. Auk þess skulum við bara átta okkur á því að tölurnar tala sínu máli um hagnað þessara fyrirtækja. Hv. þingmaður skal ekki halda það að bankarnir séu ekki ánægðir með það fjárstreymi sem er inn til þeirra núna. Það er algjört partí hjá bönkunum. Tölurnar segja það sem þarf að segja um hagnað alls konar fyrirtækja, stórfyrirtækja, á þessu ári. Ég ætla ekki að fara að nefna nein nöfn en þau eru þarna.

Svo er annað: Hvað annað á að gera? Ég hef ekki setið við stjórnborðið öll þessi ár — ég er alla vega búin að nefna þetta með peningamagn í umferð — en það að vita ekki hvað annað eigi að gera er versta ástæða í heimi fyrir því að gera eitthvað. Það er bara eins og læknar á miðöldum sem vissu ekki hvað þeir áttu að gera þannig að þeir drógu bara blóð og drápu sjúklinginn. Það er bara það sama sem Seðlabankinn er að gera núna. Þar að auki hefur komið fram, kom fram hjá seðlabankastjóra Evrópu fyrr í þessu ferli, að samsetning þessarar verðbólgu sé þess eðlis að hún myndi hverfa þó að seðlabankar myndu ekki hækka vexti. Þeir eru samt flestir að hækka vexti en enginn, ekki einn einasti seðlabanki hefur gert það með jafn grófum hætti og Seðlabanki Íslands. Og það sést enginn árangur af því. Þetta er það versta sem hægt er að gera. Það verður bara að finna aðrar leiðir eða jafnvel bara að sætta okkur við að leyfa þessu að líða hjá frekar en að fara gegn heimilunum með þessum hætti.

###

Virðulegi forseti. Mig langar að ræða rörsýnina í stjórn landsins. Rörsýn er, eins og orðið gefur til kynna, mjög þröng sýn á viðfangsefnin og afleiðingar þeirra. Fáir virðast samt hafa jafn litlar áhyggjur af rörsýn og þeir sem nú stjórna. Hér hafa ráðherrar, hver á fætur öðrum, stigið fram og firrt sig ábyrgð á ýmsum málum með því að vísa henni yfir á stofnanir ríkisins og embættismenn og jafnvel samráðherra sína. Fyrirtæki sem rekið væri á þennan hátt væri vægast sagt lélegt fyrirtæki. Þar mætti t.d. sjá fyrir sér markaðsdeild sem bæri ábyrgð á að markaðssetja fyrirtækið og á auglýsingum. Þessi deild myndi þannig búa til flottar auglýsingar án tillits til þess hvort fyrirtækið gæti staðið undir fyrirheitum þeirra, hvort opnunartímar og vöruverð stæðust eða hvort vörurnar væru yfirleitt til. Allir væru samt sammála um að markaðsdeildin væri að standa sig gríðarlega vel, enda væri þetta hennar hlutverk. Innkaupadeildin í fyrirtækinu væri líka að gera frábæra hluti. Hún væri kannski ekkert endilega að leggja áherslu á að kaupa inn það sem markaðsdeildin væri að auglýsa eða það sem framleiðslan þyrfti á að halda, enda ekki hennar hlutverk að spá í slík mál. Framleiðsludeildin í fyrirtækinu er hins vegar mjög afturhaldssöm deild. Hún gerði fína áætlun árið 1970 og hefur ekki séð ástæðu til að breyta henni síðan. Hún er því að framleiða vörur sem fáir hafa áhuga á í gjörbreyttu þjóðfélagi en það er náttúrlega ekki hennar hlutverk að hafa áhyggjur af því, hún á bara að framleiða nóg og gerir það með stæl. Fjármáladeildin klórar sér aðeins í höfðinu yfir því að fyrirtækið sé ekki að skila því sem það hugsanlega gæti gert en svona hefur þetta alltaf verið svo ekki þýðir að amast við því og hún gerir það sem henni er ætlað að gera; færir bókhald og brosir, enda frumjöfnuðurinn fínn ef vel er skoðað og allar deildir að gera það sem þeim er ætlað að gera. Framkvæmdastjórinn telur það ekki sitt hlutverk að skipta sér af einu eða neinu, hún reynir ekki að samræma deildir eða neitt þess háttar því þá væri hún að fara út fyrir sitt verksvið. Hún hefur því ákveðið að hafa engar áhyggjur af neinu því það eru allir að gera það sem þeim er ætlað að gera.

Mér finnst íslenska ríkið vera rekið einhvern veginn svona. Þar tekur vinstri höndin það sem hægri gefur, eins og t.d. kemur ítrekað fram þegar almannatryggingar eru skoðaðar. Þar þýðir hækkun á einum stað yfirleitt skerðingu á öðrum. Engin verkstjórn og engin yfirsýn, bara skaðleg rörsýn.

Í fyrradag kynnti fjármálaráðherra fjárlagafrumvarp sitt næstum því án þess að minnast á verðbólguna, auk þess sem hann skautaði fimlega fram hjá stöðu heimilanna sem mörg hver eiga í gríðarlegum erfiðleikum. Já, fjölmargar fjölskyldur eiga í gríðarlegum fjárhagslegum erfiðleikum, ekki vegna verðbólgunnar, hún er ekki versti skaðvaldurinn heldur þessar gengdarlausu vaxtahækkanir sem Seðlabanki Íslands stendur fyrir og bankarnir nýta sér út í ystu æsar. Þar liggur skaðinn.

En hvorki verðbólga né vaxtahækkanir virðast koma fjármálaráðherra né ríkisstjórninni nokkuð við. Ráðherrar og ríkisstjórnin taka enga ábyrgð á stærsta vanda þjóðarinnar, Seðlabanka Íslands. Já, ég segi það og stend við það að Seðlabanki Íslands er stærsti vandi þjóðarinnar í dag. Hann beitir svo grófum og breiðvirkum meðulum í svokallaðri baráttu sinni gegn verðbólgunni að eftir hann liggja eingöngu rjúkandi rústir á meðan verðbólgan lifir enn góðu lífi. En fórnarkostnaður aðferða Seðlabankans kemur ríkisstjórninni ekki við. Ríkisstjórnin er nefnilega bara í markaðsmálunum. Hennar hlutverk er að sjá um auglýsingar og að fá okkur til að trúa því hversu gott og frábært allt sé, þvert á betri vitund, enda eru heimilin og staða þeirra víst ekki á hennar ábyrgð. Bæði forsætisráðherra og fjármálaráðherra hafa margsagt að það sé hlutverk Seðlabankans að berjast gegn verðbólgunni og að hann beiti til þess þeim fjölmörgu tækjum sem hann hefur yfir að ráða. Ég spyr því: Hvaða fjölmörgu tækjum hefur Seðlabankinn beitt? Eina tækið sem Seðlabankinn hefur beitt svo einhverju nemi eru stýrivaxtahækkanir, sem er sú breiðvirkasta aðferð sem hægt er að beita og nákvæmlega sú sem bitnar verst á þeim sem síst skyldi. Næstum því eins og að nota fallbyssu til að drepa flugu eða kveikja í húsinu til að losna við köngulóarvef.

Þó að okkur hafi ítrekað verið sagt að vaxtahækkanir fari ekki að bera árangur fyrr en ári síðar eru vextir engu að síður hækkaðir á um sex vikna fresti, nú þegar 14 sinnum í röð. Vaxtahækkanirnar hafa þannig aldrei fengið tækifæri til að sýna ætlaðan árangur áður en þeim hefur verið beitt aftur. Ég veit ekki hvernig ástandið verður þegar ár er liðið frá þessum 14 vaxtahækkunum sem þegar er búið að beita. Þá hlýtur að drjúpa hér smjör af hverju strái, þótt það sé í hæsta máta ólíklegt að heimilin sem hafa greitt verðbólguna dýrari dómi en nokkrir aðrir muni nokkurn tímann fá að njóta þess.

Það er bláköld staðreynd að ansi margir græða stórkostlega á verðbólgunni. Hagur ríkissjóðs er betri en annars vegna verðbólgunnar, tekjur hans eru hundruðum milljarða meiri að góðum hluta vegna hennar. Bankar og lífeyrissjóðir fitna eins og púkinn á fjósbitanum vegna verðbólgunnar, enda er fjármunum heimilanna beint til þeirra með fullri blessun ríkisstjórnarinnar í bílförmun á færibandi. Afkoma stórra innflutningsfyrirtækja og heildsala er sú besta í áraraðir vegna verðbólgunnar og fyrirtæki á matvörumarkaði hagnast sem aldrei fyrr. Allt eru þetta aðilar sem geta með beinum og óbeinum hætti haft áhrif á verðbólguna, hvort sem er til hækkunar eða lækkunar, með aðgerðum sínum því að hjá þessum aðilum liggur annaðhvort nær allt fjármagn landsins eða stjórn á vöruverði til neytenda, nema hvort tveggja sé. Þetta eru aðilarnir sem græða á verðbólgunni og hagnast á því að hún sé sem hæst. Heimilin og minni fyrirtæki þurfa að borga fyrir brúsann, svo mikið að þeim er við það að blæða út. En það kemur þessari ríkisstjórn ekki við því að verðbólgan er á ábyrgð Seðlabankans og ef hann rústar efnahag þúsunda heimila á meðan hann beitir sínum tækjum og tólum þá verður bara svo að vera. Getur rörsýnin verið skaðlegri en það?

Án þess að ávarpa aðfarirnar hafa ráðherrar ríkisstjórnarinnar margir látið hafa það eftir sér að það sé mesta hagsmunamál heimilanna að vinna bug á verðbólgunni. Þeir hafa einnig látið hafa það eftir sér að við séum öll í þessum sama báti saman. Hvorugt er rétt. Í fyrsta lagi eru bátarnir margir með mismunandi farrýmum. Á meðan sumir sigla þetta í lúxus eru aðrir á hriplekum kænum og við það að færast í þrælakistuna. Aðstæður þessara hópa fólks eru á engan hátt sambærilegar. Stærsta hagsmunamál heimilanna er ekki að lækka verðbólguna, þótt það væri vissulega gott. Stærsta hagsmunamál heimilanna er að eiga til hnífs og skeiðar ásamt því að geta greitt af húsnæði sínu. Fæði, klæði, húsnæði eru frumþarfir og stærstu hagsmunamál heimilanna. Með tækjunum sem Seðlabankinn beitir gegn verðbólgunni er verið að svipta heimilin þessum grunnþörfum.

Fjárhagslegt öryggi tugþúsunda fjölskyldna er fokið út í veður og vind. Alveg sama hversu varfærnar þær voru stendur ekkert eftir því að peningastefnunefnd Seðlabankans hefur ekki hugmyndaflug í annað en að hækka stýrivexti og breyta öllum forsendum heimilisbókhaldsins þannig að engin leið er fyrir heimilin að standa undir sífellt vaxandi greiðslubyrði og höfuðstólshækkunum. Ég vil kalla þetta illvirki gegn heimilunum. Ríkisstjórnin, sem ætti að verja þau af öllum mætti, hefur selt þau í hendur bankanna sem þau vænta að muni bjóða upp á lausnir fyrir heimili í vanda, vanda sem er tilbúinn og í boði ríkisstjórnarinnar, vanda sem heimilin ættu ekki að þurfa að standa frammi fyrir. Vandinn er fyrir hendi eingöngu vegna þess að aðgerðirnar gegn verðbólgunni eru svo mikið verri en verðbólgan sjálf. Það er eitt stærsta hagsmunamál heimilanna að hvorki bankar né leigusalar geti hækkað afborganir eða leigu þannig þau standi ekki undir því. Heimilin myndu flest standa undir verðbólgunni því að 10% verðbólga hækkar framfærslukostnað heimilanna um nákvæmlega það, 10%, þannig að 100.000 verða 110.000 og 500.000 verða 550.000. En í staðinn hefur vaxtakostnaður af 40 millj. kr. láni sem var um 130.000 í janúar í fyrra hækkað um 230.000 kr., í 360.000 kr. á mánuði. Vaxtakostnaðurinn hefur sem sagt næstum því þrefaldast. Má ég þá frekar biðja um 10% verðbólguna, því að þetta ráða fáar fjölskyldur við til lengdar.

Það er verið að búa til langvarandi vanda sem mun enda með heimilismissi fyrir þúsundir fjölskyldna. Nú flýr fólk yfir í verðtryggð lán í hrönnum til að forðast að lenda í vanskilum. Léttirinn sem fyrst um sinn fylgir verðtryggðum lánum mun breytast í skelfingu þegar á líður. Þegar þetta verðbólguskeið verður minningin ein fyrir mörg okkar mun verðbólgan fyrst koma af alvöru niður á stórum hluta þeirra sem núna er verið að neyða yfir í verðtryggðu lánin. Hvað ætlar ríkisstjórnin að gera í því? Nákvæmlega ekki neitt. Það er ekkert um það í fjárlagafrumvarpinu. Þvert á móti treystir ríkisstjórnin á og og biðlar til bankanna að sýna samningsvilja við þá sem lenda í skuldavanda. Það að ríkisstjórnin skuli vera svo skyni skroppin að hún beini því til bankanna og vænti þess að þeir sýni heimilum í vanda einhvers konar samningsvilja er svo yfirgengilegt að það nær ekki nokkru tali. Fátt sýnir jafn vel í hversu litlum tengslum ríkisstjórnin er við raunveruleikann. Hún hugsar bara um hagtölurnar en ekki um raunveruleikann sem blasir við tugþúsundum. Ég get fullyrt, og vitnað bæði í eigin reynslu og fjölda annarra, að hjá bönkunum er enga miskunn eða samningsvilja að finna. Komi þeir króknum í heimili er það heimili dregið að landi án þess að nokkur velti tvisvar fyrir sér afdrifum þeirra sem fyrir slíkri aðför verða. Rörsýnin er nefnilega ekki bara hjá ríkisstjórninni. Hjá bönkunum heitir þessi rörsýn reyndar arðsemiskrafa fjárfesta og með því að ná henni upp fá þeir hrós úr öllum áttum, líka frá ríkisstjórninni sem ætlar að selja eigin hluti í bönkunum og vill því halda hlutabréfagenginu háu.

Virðulegi forseti. Ég get rætt þessa hluti lengi og frá mörgum fleiri hliðum eins og flestum í þessum sal er væntanlega ljóst, enda hef ég margoft gert það bæði hér og annars staðar. Ég mun að sjálfsögðu halda því áfram því að einhver þarf að halda uppi vörnum fyrir heimilin. En nú langar mig að ræða aðeins um aðrar afleiðingar þessara mála og þess hversu mörg heimili eiga erfitt með að ná endum saman. Sum þeirra lifa við hreina og klára fátækt. Þau eiga ekki fyrir mat út mánuðinn. Mörg önnur skrimta við fátæktarmörk frá mánuði til mánaðar. Þessum heimilum fer fjölgandi.

Mig langar að ræða fjárhagsáhyggjur og heilsufar. Getur verið að það sé eitthvert samspil á milli kulnunar, kvíða og þunglyndis, sem hefur vaxið alveg gríðarlega mikið á undanförnum árum, og þess að ná aldrei endum saman? Getur verið að stöðugar fjárhagsáhyggjur hafi bein áhrif á heilsufar fólks? Getur verið að kvíði og vonleysi unga fólksins okkar stafi m.a. af því að alast upp við fjárhagsáhyggjur foreldra sinna og hafa ekki trú á því að lífið bjóði þeim upp á nokkuð betra?

Á árunum eftir hrun varð gríðarleg aukning í því sem kallað er kulnun. Fjölmargir, ekki síst konur, brotnuðu niður og fóru í veikindaleyfi og sumir enduðu jafnvel á örorku. Við erum nefnilega þannig gerð að við stöndum oft af okkur storminn, því að þá er ekkert annað í boði, en svo kemur spennufallið eða kulnunin þegar það lygnir aftur. Og ef um viðvarandi örvæntingarástand er að ræða gefst fólk smám saman upp. Þegar fjárhagsáhyggjur eru viðvarandi ástand og fólk sér aldrei fram úr neinu og aldrei fram á bjartari daga þá hverfur vonin og þegar vonin hverfur kemur uppgjöfin.

Ég er hvorki læknir né sálfræðingur og geri mér grein fyrir að hér er um einföldun að ræða. Ég hef þó gengið í gegnum þetta sjálf og fundið hvernig það fjaraði smám saman undan mér þangað til ég var komin í kulnunarástand. Við erum að horfa á vaxandi kvíða og þunglyndi í samfélaginu ásamt kulnun. Peningar eru ekki allt og maður kaupir ekki hamingjuna fyrir peninga en fátt hefur þó meiri áhrif á líf okkar en fjárhagsáhyggjur.

Getur verið að það að hækka sífellt álögurnar á heimilin landsins komi með beinum hætti niður á heilbrigðiskerfinu? Af hverju er mun hærra hlutfall Íslendinga á þunglyndislyfjum en þekkist hjá öðrum þjóðum? Getur það verið af því að við þurfum að vinna lengri vinnudaga en aðrar þjóðir til að hafa í okkur og á, auk þess sem fótunum er reglulega kippt undan áætlunum okkar og öryggi? Á Íslandi eiga allir að geta haft það gott. Eðlilega hafa sumir það betra en aðrir en það eiga allir að geta haft það gott og enginn á að þurfa að líða skort. Við erum eitt ríkasta land í heimi og ekki fleiri en í sumum hverfum úti í heimi. Hér á enginn að þurfa að kvíða mánaðamótum og velta fyrir sér hvort hann eigi fyrir mat út mánuðinn. Hér eiga allir að hafa efni á húsnæði því að þak yfir höfuðið er grundvallarmannréttindi. Fólk á ekki að þurfa að borga 60–90% tekna sinna í húsnæðiskostnað eins og um einhver forréttindi sé að ræða. Hér á enginn, hvorki Seðlabankinn, ríkisstjórnin eða bankarnir, að geta margfaldað greiðslubyrði heimila þannig að þau beri þess jafnvel aldrei bætur. Hér á aldrei að ógna heimilum fólks. Þau eiga að vera friðhelg. Allt er þetta samt að gerast og það er ekki tekið með nokkrum hætti á fjárhagsstöðu heimilanna í fjárlagafrumvarpinu eða í þingmálum þeim sem ríkisstjórnin ætlar að leggja fyrir á þessum þingvetri. Hún er að sinna öðru.

Virðulegi forseti. Rörsýnin er algjör og ráðherrunum líður vel í fílabeinsturninum. Heimilin blæða og bankarnir græða. Þannig vill þessi ríkisstjórn hafa þetta og er bara sátt, enda er frumjöfnuðurinn fínn. Húsið brennur en ríkisstjórnin er að rífast um litina á veggina í brennandi húsinu. — Rörsýn. Hlutverk Seðlabankans er að berjast við verðbólgu og þó svo að barátta hans skilji heimilin, undirstöðu þjóðarinnar, eftir í rúst er ríkisstjórnin sátt. Þetta nær ekki nokkurri einustu átt. Rörsýnin er gríðarlega stórt vandamál og við verðum að horfa á heildarmyndina. Það er staðreynd að aðgerðirnar gegn verðbólgunni eru að draga allan mátt úr þúsundum heimila og valda þeim langvarandi skaða, skaða sem mun koma víða niður á næstu árum.

Með fullri virðingu fyrir sjálfstæði Seðlabankans og mikilvægi þess að tryggja að misvitrir stjórnmálamenn geti ekki hækkað og lækkað gengið vegna hagsmuna útgerðarfyrirtækja þá getur ekki hafa verið ætlunin að gefa Seðlabankanum þau völd sem hann hefur nú yfir afkomu heimilanna. Það hlýtur að þurfa einhvern öryggisventil, einhvern sem horfir á heildarmyndina en tekur ekki handlegginn af við öxl vegna puttabrots af því að það er hans hlutverk að lækna handlegg.

Heimilin eru lungun í landinu. Ef við kæfum þau hefur það alvarlegar og langvarandi afleiðingar. Það gengur ekki að hópur fólks sem enginn hefur kjörið og ber enga pólitíska ábyrgð geti haft jafn mikil áhrif og raun ber vitni á afkomu heimila og fjölskyldna án þess að nokkur geti gripið inn í eða beri pólitíska ábyrgð. Ríkisstjórninni ber að horfa á heildarmyndina og sjá til þess að aðgerðir Seðlabankans bitni ekki jafn harkalega á heimilunum og raun ber vitni. Það er enn hægt að snúa af þessari braut og ég bið ykkur lengstra orða að gera það áður en skaðinn verður óbætanlegur.

###
