
Virðulegi forseti. Mig langar að þakka hv. þm. Diljá Mist Einarsdóttur fyrir að vekja máls á þessu hér og þakka hæstv. ráðherra fyrir svörin. Það er alveg ljóst að skipulögð brotastarfsemi er orðinn kaldur raunveruleiki hér á Íslandi og því er mikilvægt fyrir okkur hér, löggjafann, framkvæmdarvaldið, ráðherrana, að veita lögreglunni þau tæki og tól sem þau þurfa á að halda til að ráða niðurlögum skipulagðrar brotastarfsemi.

Nýverið áttum við í forsætisnefnd Norðurlandaráðs góðan fund með fulltrúa frá ríkislögreglustjóranum í Svíþjóð þar sem hann fór einmitt yfir þessa hryllilegu glæpi og þróun sem Svíar horfa fram á. Ég vil taka undir það sem kom fram í máli hæstv. ráðherra að þegar verið er að nýta börn í þessa hrikalegu glæpi þá er þetta auðvitað félagslegt vandamál. Þetta er félagslegt vandamál vegna þess að hópur fólks hefur verið settur í þá stöðu að eiga ekki sömu tækifæri í samfélaginu og aðrir. Af þessu held ég að við þurfum að læra. Við þurfum að tryggja að öll börn á Íslandi eigi sömu tækifæri í íslenska skólakerfinu óháð uppruna sínum  og við þurfum að koma í veg fyrir það að erlend glæpasamtök nái hér fótfestu  eins og þau hafa svo augljóslega gert í Svíþjóð og eru því miður merki um að þau séu að ná mikilli fótfestu hér líka.

###

Virðulegur forseti. Ég þakka fyrir þessa umræðu hér. Mig langar að minnast á frumvarp sem liggur fyrir Alþingi um að endurvekja rannsóknarnefnd almannavarna og vil hvetja hæstv. ráðherra til að horfa til þess við heildarendurskoðun almannavarnalaganna. Ég held að það hafi verið ákveðin mistök hjá okkur þegar við tókum það út úr lögum um almannavarnir hér fyrir nokkrum árum síðan, þar sem við gerðum þó mikilvægar og góðar breytingar á þeim lagabálki.

Mig langar líka að nefna það hér í þessu samtali, því eins og ráðherra kom inn á þá erum við búnir að glíma við almannavarnaástand í ofboðslega langan tíma, að ég er algerlega sannfærð um það að í löndunum í kringum okkur, ef þau væru að glíma við ástand eins og við erum að glíma við á Reykjanesinu þá væri herinn komi til taks. Herinn hefði væntanlega byggt upp varnargarða og herinn myndi nýta sína þekkingu og afl til að bregðast við. Ég held að það sé mikilvægt að við horfum á aukið samstarf við Norðurlöndin á sviði almannaöryggis, samfélagsöryggis. Þá er ég bæði að vísa í auðvitað herinn og hvernig norrænir herir  geta komið okkur til aðstoðar en ekki síður hvernig Norðurlöndin geti sameinast um bæði kunnáttu, tæki og tól til að takast á við almannavarnaástand.

###

Heyr, heyr.Virðulegur forseti. Þetta er án efa mjög áhugavert mál sem er mikilvægt að vinna með. En ég hjó eftir þeim orðum hæstv. heilbrigðisráðherra þegar hann talaði um að landlæknir hefði ákveðinn tíma varðandi þróun á tölvukerfi eða öðru þess háttar. Mig langaði bara að nota tækifærið og ítreka það að landlæknisembættið á auðvitað ekki að vera í slíkri þróun heldur á það að kaupa þjónustu annars staðar frá, sjá til þess að það séu örugglega einhver gæðakerfi í því og að það uppfylli öll skilyrði varðandi persónuvernd og annað. En opinber stofnun eins og landlæknir á að fókusa á eitthvað annað heldur en að byggja upp tölvukerfi.

###

Virðulegur forseti. Fíknisjúkdómar eru algjört helvíti. Fíknisjúkdómur er ekki bara helvíti fyrir sjúklinginn sjálfan sem þjáist af honum heldur fyrir aðstandendur og fjölskylduna alla. En þetta er flókinn sjúkdómur og þetta er ekkert séríslenskt fyrirbrigði. Það glíma auðvitað allar þjóðir við fíknisjúkdóma og því miður virðumst við sjá aukningu hvað það varðar. Þess vegna held ég að sé mikilvægt að við nálgumst þetta með heildstæðri stefnu og nálgun og ég fagna því sem hæstv. ráðherra kom inn á hérna áðan því að ég vil meina það að allt of oft í þessum sal höfum við talið að það væri hægt að leysa það vandamál sem fíknisjúkdómar vissulega eru með því að setja nokkur hundruð milljónir í viðbót í SÁÁ. Með fullri virðingu fyrir þeirri góðu stofnun og því starfi sem þar er unnið þá getum við ekki nálgast jafn stóran og alvarlegan sjúkdóm með slíkri nálgun. Það verður að vera heildstæð nálgun á það hvernig við glímum við þennan sjúkdóm og að sjálfsögðu verða bæði Landspítalinn svo og SÁÁ og fleiri aðilar að aðstoða okkur við það. Það þarf að sjálfsögðu að nýta gagnreyndar aðferðir og horfa til þeirra vísinda og þekkingar sem til er um sjúkdóminn. En ég vil líka beina því til ráðherra hvort ekki væri eðlilegt að við opnum á það að Sjúkratryggingar greiði líka fyrir meðferð við fíknisjúkdómum erlendis. Með því myndi aukast ákveðin samkeppni og mögulega ýta undir nýsköpun og aukna þjónustu hér á landi. En það er þannig fyrir suma að það hentar ekki að sækja meðferð á Íslandi með félögunum sem hafa verið í sömu neyslunni og vandamálin koma aftur þegar þú kemur út.

Ég beini því til ráðherra að skoða þann möguleika og svo þurfum við að sjálfsögðu að horfa á samspilið við endurhæfinguna og langtímanálgunina og þar eins og í hinu verðum við að hafa heildstæða nálgun. Við eigum að nýta okkur þau góðu félagasamtök sem eru að vinna vel í þeim efnum en við getum ekki treyst þeim einhliða fyrir þessu risastóra verkefni.

###

Virðulegur forseti. Eitt af grunnstefjum sjálfstæðisstefnunnar er að lagaumhverfi skuli vera einfalt og skýrt. Það er ofboðslega mikilvægt fyrir fyrirtækin í landinu að þau viti nákvæmlega hver sá rammi er sem þau starfa innan en það er líka mikilvægt að hafa eftirlit með því að fyrirtæki starfi innan þess ramma. Þar af leiðandi þarf stofnanaramminn okkar að vera einfaldur og skýr. Við getum ekki verið að dreifa kröftum okkar víða. Þess vegna var það einmitt skrifað í stjórnarsáttmálann að stefnt skuli að sameiningu Samkeppniseftirlitsins og Neytendastofu og möguleikar kannaðir á frekari sameiningum, vegna þess að það eykur samlegðaráhrif og skilvirkni í opinberu eftirliti. Markmiðið er að styrkja samkeppni innan lands, tryggja stöðu neytenda betur í nýju umhverfi netviðskipta og efla alþjóðlega samkeppnishæfni íslensks atvinnulífs. Ég fagna því og heyri að ráðherra er hér á fullu að vinna þá vinnu.

Maður heyrir það svo skýrt þegar maður heimsækir fyrirtæki út um landið allt hversu mikilvægt það er að við séum ekki með íþyngjandi regluverk. Öll fyrirtæki sem eru samfélagslega ábyrg vilja regluverk. Þau vilja bara hafa það skýrt. Þau vilja ekki þurfa að leita til margra stofnana til að uppfylla einhver skilyrði heldur að þetta sé einfalt og skýrt. Það er það sem við eigum fyrst og fremst að vinna að.

Mig langar líka að nefna hér það sem fram kemur — þetta er svo viðamikil umræða — varðandi fjölmiðlana en hv. þm. Oddný G. Harðardóttir kemur líka inn á það í máli sínu. Ég ætla að segja að ég lít ekki á fjölmiðla eins og hvert annað fyrirtæki. Fjölmiðlaumhverfið er mun flóknara en það. Það er grunnstoð lýðræðisins. Við sjáum það svo skýrt núna í því sem heimsbyggðin glímir við, í hryllilegu innrásarstríði Rússa í Úkraínu, hvernig Rússar beita fjölþáttaógnum þar sem þeir ráðast gegn lýðræðislegum samfélögum, m.a. í gegnum fjölmiðla,  með falsfréttum og áróðursstríði. Þannig að það er líka ofboðslega mikilvægt að umhverfið í kringum fjölmiðla sé skýrt en það þarf að horfa til enn fleiri þátta.

###

Virðulegur forseti. Í gær lauk 1. umræðu um nýtt útlendingafrumvarp dómsmálaráðherra, Guðrúnar Hafsteinsdóttur, og nú er það komið inn í hv. allsherjar- og menntamálanefnd sem ég leiði og ég hyggst að sjálfsögðu vanda vel yfirferð yfir þetta góða mál en skila því jafnframt fljótt hingað aftur í þingsal. Í umræðunum í gær, sem ég held að hafi verið mjög góðar — það er auðvitað ljóst að við erum ekki alveg sammála, allir flokkar, og það er líka bara eðlilegt, en mér fannst engu að síður andrúmsloftið í þessari umræðu sem átti sér stað í gær vera allt öðruvísi en það var fyrir ári síðan. Mér finnst við meira tilbúin að takast á við það verkefni sem bíður okkar af mannúð og raunsæi. Í umræðunni um útlendingamál, þá er ég sérstaklega að vísa í umræðu um alþjóðlega vernd og lagaumhverfi þar að lútandi, hef ég oft kallað eftir því að við förum lengra í umræðunni og tökum hana á víðtækari hátt. Þess vegna fagna ég mjög aðgerðaáætlun ríkisstjórnarinnar í þessum málaflokki þar sem tekið er á málunum, bæði er varðar alþjóðlega vernd og skýrt regluverk þar utan um en ekki síður inngildingu og aðlögun og hvernig við tökum á móti erlendum ríkisborgurum.

Mig langar í því sambandi að minnast á skýrslu sem forsætisráðherra skilaði þinginu í lok síðasta árs, 29. nóvember held ég, sem var að minni beiðni og fleiri þingmanna sem setið hafa í allsherjar- og menntamálanefnd, sem var einmitt um árangur okkar í móttöku og aðlögun erlendra ríkisborgara. Það er alveg ljóst að verkefnið sem íslenskt samfélag glímir við er mikið vegna þess að við höfum breyst og við erum og við eigum að vera fjölmenningarsamfélag. En á sama tíma er auðvitað mikilvægt að íslenskar hefðir og gildi fái haldið sér. Þess vegna er það áskorun fyrir okkur sem samfélag að aðlagast svona hratt. Ég vænti þess að við getum öll verið sammála um mikilvægi þess að þeir sem hingað koma og vilja dvelja á Íslandi leggi líka áherslu á það að læra íslensku og taka þátt í okkar góða samfélagi.

###

Virðulegur forseti. Mig langar að þakka fyrir þessa góðu umræðu sem verið hefur hér í dag um þetta mikilvæga frumvarp sem við í allsherjar- og menntamálanefnd tökumst nú á við. Ég vænti þess að okkur gangi vel að fara yfir málið, taka til okkar gesti og koma því hér í 2. umræðu í þingsal hið fyrsta.

Mig langar líka að segja að ég fagna því að það eru svolítið breyttar áherslur og breyttar raddir, finnst mér, í þessum þingsal þó að sitt sýnist hverjum, sem er auðvitað bara eðlilegt og þannig eiga stjórnmálin að virka, en mér finnst ég finna ja, meiri samhljóm með því að Ísland eigi ekki að skera sig úr hvað þetta regluverk varðar miðað við önnur Norðurlönd, þau lönd sem við berum okkur oft saman við þegar við berum saman velferðarþjónustuna og viljum vera best í heimi, og röðum okkur þar iðulega með ágætum félögum okkar á hinum Norðurlöndunum. Þá held ég að flestum sé það ljóst að það þurfi að byggja ákveðna varnarveggi í kringum okkar velferðarkerfi og það sé þar af leiðandi eðlilegt að Ísland sé á svipuðu róli og önnur Norðurlönd þegar kemur að þessu regluverki.

Mig langar því að óska hæstv. ráðherra til hamingju með frumvarpið og hafa mælt fyrir því hér í dag og að við séum þá komin með það inn í hv. allsherjar- og menntamálanefnd. Ég óska eftir góðu samstarfi við alla þá fulltrúa sem sitja í þeirri nefnd og vænti þess að við munum ná að fara hratt, örugglega en líka mjög vel yfir þetta mál og skila því hér inn í 2. umræðu á næstu vikum.

###

Virðulegur forseti. Ég þakka hv. þingmanni ræðuna. Ég og hv. þingmaður höfum svo oft tekist á um útlendingamál, hvort sem það er í pontu, í nefnd eða í alls konar útvarps- og sjónvarpsþáttum, að ég er alveg búin að sjá það fyrir löngu síðan að við munum aldrei verða sammála um þetta. Það er líka bara allt í góðu lagi og um það snýst pólitíkin, að það eigi að varpa hér fram mismunandi sjónarmiðum. Það er alveg ljóst að Sjálfstæðisflokkurinn, og Píratar eru algerlega á öndverðum meiði þegar kemur að því hvers konar löggjöf við eigum að hafa hér um útlendinga og hvernig við eigum að byggja verndarkerfið upp. Ég hef viljað horfa til hinna Norðurlandanna og læra af reynslu þeirra en hv. þingmaður hefur hér ítrekað talið það að við séum að taka upp þeirra ósiði.

Mig langar, virðulegur forseti, bara að spyrja hv. þingmann: Hvernig vill hv. þingmaður hafa löggjöf utan um verndarkerfið? Er eitthvert eitt fyrirmyndarríki? Nú sjáum við að öll Evrópuríkin eru að breyta sinni löggjöf og meira að segja Þýskaland, sem hv. þingmaður hefur oft nefnt í þessu samhengi, er að herða löggjöfina. Hvað er það? Vill hv. þingmaður yfir höfuð hafa eitthvert regluverk í kringum þetta og hvernig ætti það regluverk þá að vera?

###

Virðulegur forseti. Ég þakka hv. þingmanni svarið og ég get verið sammála, mér finnst að við eigum að taka vel á móti fólki frá Úkraínu, eins og mikil sátt hefur verið um í íslensku samfélagi. Og alveg eins og ég held að hafi komið skýrt fram í umræðunni er þessu frumvarpi ekki ætlað að ganga með einum eða öðrum hætti á réttindi þess fólks. En já, hv. þingmaður telur okkur vera hér að fara dönsku leiðina sem er oft kennd við sósíaldemókratana, systurflokk hv. þingmanns, í Danmörku. Ég get reyndar ekki séð það út úr þessu frumvarpi, ég verð að viðurkenna það. Ég hef reyndar viljað horfa á, sérstaklega þegar kemur að inngildingunni, norsku leiðina og við höfum rætt þetta mikið í allsherjar- og menntamálanefnd eftir að við fórum í heimsókn til bæði Danmerkur og Noregs og okkur hugnaðist það vel. En það er alveg skýrt að fólk sem kemur hingað eftir að hafa fengið vernd í öðru ríki er ekki samkvæmt skilgreiningu, hvorki skilgreiningu flóttamannasamningsins né íslenskum lögum né öðrum Evrópulögum, fólk á flótta og fólk á þörf fyrir vernd. Það er í rauninni lykilatriðið í þessu frumvarpi að mínu viti, að við séum ekki með séríslenska reglu hvað það varðar. Þetta kom alveg skýrt fram í máli þeirra á hinum Norðurlöndunum þegar við vorum að ræða þetta við þau í allsherjar- og menntamálanefnd. Þau skildu ekki alveg af hverju við vorum með svona mikinn fjölda því að þau héldu jafnvel ekki utan um það. En það er líka alveg rétt og það er alveg skýrt í okkar lögum og samkvæmt mannréttindasáttmálanum að við sendum fólk ekki í hættu. Við sendum ekki fólk þangað sem það á í hættu á að vera ofsótt eða annað þess háttar, þannig að það ákvæði grípur auðvitað í slíkum tilfellum.

Aðalatriðið er hérna að við séum að horfa á það að regluverkið okkar sé með einhverjum hætti sambærilegt við það sem þekkist á hinum Norðurlöndunum. Og auðvitað er það alveg rétt hjá hv. þingmanni, eins og margoft hefur komið fram, að langflestir eru að koma frá Úkraínu og svo hefur það verið Vensúela, vegna þess að við vorum einmitt með sérmeðhöndlun á fólki frá Venesúela.  Þó var sú ákvörðun ekki tekin á þingi og ég veit ekki til þess að neinn ráðherra hafi tekið þá ákvörðun sem slíka heldur miðaðist það við aðstæður í Venesúela á sínum tíma. Við sjáum núna þegar hefur verið að spilast úr þeirri niðurstöðu hjá úrskurðarnefndinni að það er strax árangur;  þeim fer fækkandi sem sækja hingað frá Venesúela.

Forseti minnir á afar takamarkaðan ræðutíma.

###

Virðulegur forseti. Ég þakka hv. þingmanni ræðuna. Fyrst vil ég nú segja að ég held að hv. þingmaður þurfi ekki að hafa áhyggjur af því, málið er komið hér inn í þingsal og það nýtur stuðnings þó að fólk kunni að vera með athugasemdir við einstaka liði og bara eðlilegt auðvitað að við förum yfir þá alla í meðförum hv. allsherjar- og menntamálanefndar. Mig langar að spyrja hv. þingmann því að hún fór yfir tölur. Ég verð að viðurkenna að ég var ekki með það fyrir framan mig sjálf en ég veit að hv. þingmaður er vandaður þingmaður og hún hefur örugglega farið vel yfir þessar tölur sem hún fór hér með. En lítur hv. þingmaður þannig á þá að á síðustu árum höfum við verið að taka á móti, eigum við að segja hæfilegu magni fólks á flótta? Eða telur hv. þingmaður að við höfum burði til að taka á móti mun fleiri eða færri? Hún var aðeins fara yfir það og mér fannst hún vera að gera lítið úr því þegar fólk hefur talað um það að hér hefðu margir verið að sækja eftir vernd og þá séum við oft að horfa á Norðurlöndin því til samanburðar.

Mig langar líka að spyrja hv. þingmann, því að ég skynjaði orð hv. þm. Jóhanns Páls Jóhannssonar, sem talaði hér fyrstur Samfylkingarmanna í dag, eitthvað á þá leið að það væri mikill skilningur á því að það væri óeðlilegt að Ísland væri með einhverjar séríslenskar reglur, eitthvað sem mörg okkar höfðu jafnframt skynjað af viðtölum við formann Samfylkingarinnar. En ég gat ekki betur heyrt en hv. þingmaður væri nú bara eiginlega ósammála því. Þannig að ég spyr hv. þingmann um sérstaklega það sem við ræðum mest þegar við erum að tala um að útrýma þessum séríslenskum reglum: Er hv. þingmaður alfarið á móti því eða finnst henni ástæða til þess að regluverkið okkar á Íslandi sé sambærilegt við það sem þekkist á hinum Norðurlöndum þegar kemur að þessum málaflokki?



###

Virðulegur forseti. Ég þakka hv. þingmanni svarið og ég vona, eins og ég sagði hér áðan, að við munum ná saman um það í hv. allsherjar- og menntamálanefnd. Ég og hv. þingmaður höfum átt ýmis samtöl, bæði hér í þessum ræðustóli, inni í nefndinni og líka í fjölmiðlum, og oftar en ekki hefur okkur orðið tíðrætt um norræna velferðarkerfið og hvernig við viljum bera okkur saman við hin Norðurlöndin. Ég þykist vita að hv. þingmaður hefur mikinn áhuga á því að Ísland sé almennt vel samkeppnishæft við hin Norðurlöndin þegar kemur að velferðarkerfinu okkar og þá langar mig að spyrja: Er hv. þingmaður jafnframt á þeirri skoðun að það sé eðlilegt að lagaramminn okkar varðandi fólk sem sækist eftir alþjóðlegri vernd og framkvæmd slíkra laga sé sambærilegt við það sem þekkist í hinum ágætu velferðarsamfélögunum á Norðurlöndunum?

###

Virðulegur forseti. Ég þakka hv. þingmanni ræðuna og mikið var gott að heyra að Samfylkingin styðji það að við höfum lög sem haldi vel utan um þetta. Það þarf að vera skilvirkni í þessu kerfi okkar og ég held að við getum verið sammála um það. Ég er sammála hv. þingmanni að okkur í hv. allsherjar- og menntamálanefnd bíður mikil vinna að fara yfir þetta frumvarp, fá til okkar gesti og tryggja það að frumvarpið nái fram markmiðum sínum og ég æski góðs samstarfs við hv. þingmann í þeirri ágætu vinnu.

Mér heyrist svona að tónninn sé svolítið annar en hann var fyrir ári síðan og ef svo er þá gleður það mig mjög því að ég hef virkilega mikla trú á þessu þinglega ferli sem við erum að fara í gegnum núna. Ég verð að viðurkenna að ég vonaðist til þess á síðasta þingi að við hefðum náð betur saman um ákveðna málaflokka og margt í vinnu hv. allsherjar- og menntamálanefndar var reyndar þannig að við gátum verið sammála um ýmislegt. Þannig að mig langar að spyrja hv. þingmann: Er það rétt skilið hjá mér að það slær svolítið nýjan takt hjá Samfylkingunni í því hvernig fjallað er um málefni útlendinga og þeirra sem hingað sækja eftir alþjóðlegri vernd? Telur hv. þingmaður að við getum náð saman um að styðja þetta góða frumvarp sem hér liggur fyrir þinginu?

###

Virðulegur forseti. Ég tek svo sannarlega undir það. Ég man að eitt af lykilorðum mínum í umræðunni hér í fyrra var einmitt þetta, þetta snýst um mannúð en líka raunsæi. Ég er bara glöð ef fleiri í þessum sal eru komnir með mér á þann vagn að við þurfum líka að horfa á þetta út frá raunsæi. Hv. þingmaður sagði einmitt þessi orð hérna áðan, bæði mannúð og raunsæi, og að við þyrftum að hafa bolmagn, fjárhagslegt og samfélagslegt, til að takast á við þetta verkefni. Ég fagna því vel og ég hlakka til að vinna með hv. allsherjar- og menntamálanefnd að þessu máli og vænti þess að það sé aðeins breytt hljóð frá því sem var fyrir bara fyrir ári síðan. Hv. þingmaður segir að þetta mál sé svolítið lítið en síðast vorum við hér, bara fyrir einu ári síðan, með frumvarp þar sem voru gerðar töluverðar breytingar en þó ekki allar þær sem lagðar eru hér til og þá lagðist þingflokkur Viðreisnar alfarið gegn því frumvarpi, gegn því að það yrði samþykkt. Þannig að ég segi bara: Takk fyrir að vera búin að skipta um skoðun. Ég er svo sannarlega til í að taka þetta samtal af raunsæi og mannúð í hv. allsherjar- og menntamálanefnd og ég fagna því hvernig andrúmsloftið virðist vera breytt núna í þessum sal gagnvart þessu ofboðslega mikilvæga máli.

###

Virðulegur forseti. Ég þakka hv. þingmanni ræðuna og ég tek nú undir sumt af því sem þar kom fram, sérstaklega varðandi umræðuna á hinum Norðurlöndunum. Ég hef einmitt átt svona samtöl, við sem sátum í allsherjar- og menntamálanefnd á síðasta ári áttum einmitt svona samtöl við kollega okkar, bæði í Noregi og Danmörku. Ég var að vona að einmitt á síðasta þingi þá myndum við ná utan um málaflokkinn. Við myndum ekki vera í þessari skautun sem hv. þingmaður lýsir svo glöggt. En mér heyrist vera sleginn annar tónn hérna í þessum sal í dag og það er fagnaðarefni. Mér heyrist fólk tilbúið í samtalið og mér heyrist við geta talað af meira raunsæi núna en áður og ég bara fagna því. Þannig að ég spyr hv. þingmann: Mun þingflokkur Viðreisnar styðja þetta frumvarp sem við fjöllum hér um?

###

Virðulegur forseti. Hvernig líður fólki af erlendum uppruna á Íslandi? Hversu miklu máli skiptir það að finnast þú tilheyra því samfélagi sem þú býrð í? Mjög miklu. Á síðasta áratug hefur útlendingum á Íslandi fjölgað gríðarlega. Á síðustu fimm árum hefur erlendum ríkisborgurum fjölgað um hátt í 30.000 og  af því eru 5.000 börn. Það er og hefur verið kostur fyrir íslenskt samfélag hversu sveigjanlegur íslenskur vinnumarkaður er. Þannig hefur fólk sóst eftir að flytja hingað og vinna þegar umsvifin eru mikil en jafnan farið annað eða aftur til síns heima þegar umsvifin minnka. Þetta er mikilvægur og góður kostur fyrir lítið velmegunarsamfélag eins og Ísland. En þegar við tökum á móti fólki sem hingað flytur með fjölskyldur sínar til lengri tíma er gríðarlega mikilvægt að fólk upplifi sig þannig að það tilheyri samfélaginu. Mikilvægt að börnum sem ganga í íslenska skóla vegni vel og hafi sömu tækifæri til að blómstra og þau börn sem hér fæðast.

En hvernig líður þessum börnum í íslenska skólakerfinu? Niðurstöður PISA voru okkur enn og aftur vonbrigði, en meira um það síðar. Eina jákvæða niðurstaða PISA var að börnunum okkar líður almennt vel í skólunum. Þau telja sig tilheyra skólasamfélaginu, eru jákvæð gagnvart kennurum sínum og upplifa síður einelti en börn á hinum Norðurlöndunum. Þetta er auðvitað mjög jákvætt og ætti að vera góður grunnur til að byggja betri námsárangur á. En hvernig er það þegar við skoðum þessa sömu þætti eftir uppruna skólabarna á Íslandi? Þá eru niðurstöðurnar sláandi. Börn af erlendum uppruna í íslensku skólakerfi upplifa sig síður tilheyra samfélaginu en önnur börn. Þau telja sig mun síður tilheyra en innflytjendur á hinum Norðurlöndunum. Þarna ná Norðmenn  bestum árangri og af þeim eigum við að læra. En upplifunin að tilheyra er svo sannarlega mikilvæg. Hún er grunnstoðin fyrir því að börnum vegni vel í skólakerfinu. Verkefni skólanna okkur eru mikil og  það er gríðarlega mikilvægt að  á sama tíma og við verðum að bæta námsárangur allra barna  þá kalla þessar niðurstöður á sérstakar aðgerðir er lúta að því hvernig við tökum á móti erlendum börnum í skólakerfinu okkar.

###

Virðulegur forseti. Ég og hv. þingmaður erum greinilega að nálgast þetta efni út frá sitthvorum pólnum. Ég ber traust til lögreglunnar. Ég held að lögreglan á Íslandi sé almennt að standa sig mjög vel, hún sé að sinna erfiðum verkefnum við erfiðar aðstæður og fari almennt mjög vel með sínar heimildir þótt ég taki undir það að þegar bent er á að eitthvað hafi farið úrskeiðis þá eigum við að laga það. Lögreglan kom einmitt fram í umfjöllun um þetta frumvarp síðast og sagði: Vitið þið hversu mikið eftirlit er haft með okkur? Við erum auðvitað með búkmyndavélar og það er birt og svo er nefnd um eftirlit með lögreglu og svo er það héraðssaksóknari og ýmislegt þess háttar. En mér finnst alveg rétt að þegar einhver starfsstétt hefur heimildir til að beita einhvers konar þvingunarúrræðum þá þarf að hafa eftirlit með því. Lögreglan sjálf hefur meira að segja oft kallað eftir því að það sé skýrt og greinilegt og allir vilja hafa þannig. Og bara til þess að forðast allar sögusagnir þá hef ég engar heimildir um það að kúrdíski refurinn sé að koma til Íslands eða hafi einhvern tíma komið til Íslands, þetta var algerlega uppspunnið dæmi.

Jú.Við föllum alltaf í þá gryfju þegar við ræðum þetta hérna að vera farin að tala um einhver þvingunarúrræði eins og hleranir eða myndavélaupptökur eða eitthvað slíkt. En það er ekki það sem við erum að ræða hér. Ég held að það sé ágætisábending sem hv. þingmaður kemur inn á, hvort ábendingar séu áreiðanlegar upplýsingar. Ef það er ekki nægilega skýrt þá er það eitthvað sem við þurfum að taka til okkar í nefndinni og fara sérstaklega yfir. En ég var að nefna eitt dæmi, ábendingar frá erlendum löggæsluyfirvöldum. Þetta  er eitt af því sem lögreglan benti á síðast, að hana skorti heimildir til að bregðast við slíkum ábendingum þegar ekki er um að ræða einhvern grun um afbrot þannig að ekki er hægt að nota sakamálalögin og biðja dómara um að veita einhverjar slíkar heimildir. Ef það er slíkur grunur þá er að sjálfsögðu farin sú leið. En oft snýst þetta bara um einhverja almenna vitneskju, að einhverjir aðilar sem tengjast skipulagðri glæpastarfsemi séu að koma til landsins eða séu að taka þátt í einhverjum viðburðum eða annað og hvort það sé þá eðlilegt að lögreglan sé á staðnum og með augun opin.  Fyrir mitt leyti þá segi ég já. En ég vona svo sannarlega að við komumst  frekar yfir þetta mál inn í allsherjar- og menntamálanefnd og getum sammælst um það hvað nákvæmlega er verið að ræða og hvaða heimildir er verið að veita.

###

Virðulegur forseti. Ég þakka hv. þingmanni ræðuna. Ég ætla að taka undir með hv. þingmanni þegar hún vísar í skýrslu ríkissaksóknara um eftirlit með símahlustun og skyldum úrræðum og er hjartanlega sammála því að eftirlitið þarf að vera í lagi. Þegar maður les þessa skýrslu þá er svolítið vísað í tæknimálin, mér skilst að það sé vandamálið, en við þurfum bara að ganga eftir því, það er engin afsökun. Það þarf auðvitað að fylgja þessum lögum. En þarna erum við að tala um þvingunarúrræði og mér finnst það kannski ekki rök fyrir því sem við ræðum hér ef einhver annar þáttur kerfisins okkar er ekki að virka. Það sem við þurfum að gera í því er að láta það virka. Ég tek undir með hv. þingmanni, það er mjög mikilvægt, ríkissaksóknari á að geta sinnt þessum skyldum sínum og lögreglunni ber að eyða út úr kerfinu eins og sagt er fyrir um í lögunum og upplýsa ríkissaksóknara þar um.

Virðulegi forseti. Mig langar kannski að spyrja sömu spurningar og ég spurði hv. þm. Halldóru Mogensen: Telur hv. þingmaður að það sé engin þörf á að breyta þeim heimildum, þeim tækjum og tólum sem lögreglan hefur í dag? Hv. þingmaður sagði að þetta frumvarp væri ekki tímabært. Ég vil alls ekki hengja mig í það að eitthvað sé ekki í lagi hérna megin og þá eigi ekkert að gera neitt nýtt. Ég segi: Lögum þetta hérna megin en horfum á sama tíma til þess breytta tíma sem við störfum í í dag. Við höfum heyrt ákall lögreglunnar um auknar heimildir, tæki og tól. En við erum ekki komin inn í sakamálin, við erum ekki að tala um þegar það er grunur um einhverja háttsemi eða starfsemi eins og hv. þingmaður fór ágætlega yfir. Ég vísa í það sem er að gerast t.d. í Svíþjóð þar sem kúrdíski refurinn svokallaði er talinn stýra ungum börnum í því að fremja morð og einhvern hrylling þar. Ef við fengjum upplýsingar um það að kúrdíski refurinn væri að koma til landsins en það væru engar upplýsingar um að hann ætlaði fremja eitthvert brot hér á Íslandi, er ekki eðlilegt að lögreglan myndi fylgjast með slíkum aðila?

###

Virðulegur forseti. Ég þakka hv. þingmanni svarið. Ég get verið algjörlega sammála því að eftirlit með löggæslu er alveg ofboðslega mikilvægt og ég vona svo sannarlega að það komi skýrt í gegn í þessu frumvarpi. Kerfið okkar er auðvitað þannig að við erum með þessa nefnd, en hún hefur eftirlit með mjög afmörkuðum þætti. Það er alveg rétt hjá hv. þingmanni. Annars er það héraðssaksóknari sem hefur eftirlit ef um refsiverða háttsemi er að ræða í störfunum. Á síðasta þingi, þegar við ræddum þetta mjög mikið í allsherjar- og menntamálanefnd, var alveg ljóst að við vorum ekki öll á sömu blaðsíðu um hvað þetta frumvarp raunverulega fjallaði og hvers konar heimildir væru til staðar. Ég vona því svo sannarlega að við getum öll komið okkur á sömu blaðsíðu í því. Þá var ljóst að í rauninni erum við kannski að tala um ýmislegt sem mörgum finnst bara sjálfsagður hlutur í dag. Til að mynda fengum við dæmi um heimildir ef hingað kæmi til lands aðili sem er kannski þekktur fyrir að stunda mótmæli á hinum Norðurlöndunum og standa þar að Kóranbrennum, sem er fullkomlega löglegt og er fullt frelsi til að tjá þá skoðun. Í kringum slíkar athafnir getur samt oft skapast ýmis hætta. Þess vegna hafa t.d. lögregluyfirvöld á Norðurlöndum sérstakt eftirlit með viðkomandi aðila til að koma í veg fyrir að framin verði hryðjuverk eða að einhver önnur mótmæli verði sem geta ógnað öryggi almennings. Þegar íslenska lögreglan fékk ábendingar um að einhver slíkur aðili væri að koma til landsins taldi hún sig ekki hafa neinar heimildir því að það var enginn grunur um refsiverða háttsemi. Það var enginn grunur um að viðkomandi aðili væri kominn til landsins til að stunda einhverja glæpi. Ef svo væri þá væri hægt að óska heimildar á grunni sakamálalaganna og fá þá leyfi frá dómstólum til að hlera eða fylgja eftir viðkomandi aðila. En þarna þurfti lögreglan kannski að hafa bara svona óbeint eftirlit með viðkomandi, fylgjast með hvar hann væri á opinberum stöðum. Það er eitthvað sem mér finnst algerlega sjálfsagt og þegar við fórum yfir það í nefndinni vorum við öll sammála um að þetta væri að sjálfsögðu hluti af afbrotavörnum.

###

Virðulegur forseti. Ég á sæti í hv. allsherjar- og menntamálanefnd ásamt hv. þingmanni og ég vona svo innilega að við getum krufið þetta frumvarp betur þar og komist að sameiginlegri niðurstöðu um mikilvægi þess að auka heimildir lögreglu. Mig langar kannski í kjölfar þessarar ræðu að spyrja: Telur hv. þingmaður að löggæsluyfirvöld á Íslandi þurfi einhverjar auknar heimildir umfram það sem þau hafa í dag, eða telur hv. þingmaður að það kerfi sem við búum við í dag sé bara fullkomið til að takast á við það breytta umhverfi sem við svo sannarlega horfum fram á?

###

Virðulegi forseti. Ég þakka hv. þingmanni svarið. Ég er kannski svolítið að brýna okkur öll í samskiptum okkar við okkar góðu granna til þess að hlusta eftir þeirra sjónarmiðum og sjá hvernig við getum stutt við það, því að eins og fram kom áðan þá höfum við ávallt staðið með vinum okkar í vestnorrænu löndunum og skiljum mjög vel þeirra baráttu.

En ég hnaut líka um frásögnina frá ársfundinum sem fór fram í Reykjavík og umræðuna um viðskipti og hvernig hægt væri að ýta undir það. Ég þekki það að þegar ég var þarna þá var stöðugt verið að tala um Hoyvíkursamninginn. Þá vildu Færeyingar segja honum upp en ég sé hér í frásögninni að íslenskur þingmaður, hv. þm. Eyjólfur Ármannsson, hafi verið að tala fyrir því að þyrfti að endurnýja þennan samning og gera hann enn stærri og meiri, hann velti fyrir sér dómstólum og öðru. Mig langaði því að heyra ofan í hv. þingmann með það hvort sú umræða sé komin eitthvað lengra á veg og þá kannski ekki síst við Grænland. Ég minni þingheim á  að á síðasta kjörtímabili voru unnar mjög góðar skýrslur á vegum utanríkisráðuneytisins og utanríkisráðherra, annars vegar um Færeyjar og mjög löng og stór skýrsla um Grænland og svo líka reyndar um viðskiptatækifæri á norðurslóðum. Það var mikill fókus settur á þessi mál og ég hef trú á því að í þessu felist mörg tækifæri. Ég er algerlega sannfærð um að viðskiptafrelsi okkar Íslendinga hafi hjálpað okkur í sjálfstæðisbaráttu okkar og það að fá hingað inn erlendar fjárfestingar og  ég held að það myndi líka gagnast vinum okkar þarna.

Svo sé ég hérna að Vivian Motzfeldt, vinkona mín, sem nú er ráðherra þarna, hafi verið að horfa svolítið á Nordjobb og Nordplus svona til að ýta undir. Þá langar mig einmitt að spyrja hv. þingmann og kannski ýta á það að ég held að það sé mjög mikilvægt að Grænlendingar og Norðurlandaráð, þá í samstarfi, ýti undir möguleika fyrir grænlensk ungmenni og Grænlendinga til taka þátt í norrænu samstarfi, hvort sem það eru ungliðaskipti eða stúdentaskipti eða menningarmálin og annað, þannig að þau upplifi sig sem hluta af Norðurlöndunum.

###

Virðulegur forseti. Ég þakka hv. þingmanni kærlega fyrir ræðuna og fyrir þessa skýrslu. Mér er mjög hlýtt til Vestnorræna ráðsins þar sem ég sat lengi í því og naut m.a. þeirra forréttinda að vera forseti þess. Það er reyndar áhugaverð umræða um tungumálið sem notað er í þessu samstarfi, en það er danska, svo skrýtið sem það kann að hljóma, að öll fyrrverandi nýlenduríki, og sum sem eru enn þá undir konungsstjórn Danmerkur, hafi ákveðið að nota dönsku sín á milli. En það er önnur saga og efni í alveg heila umræðu.

Mig langaði að spyrja hv. þingmann út í hvort einhver umræða hafi skapast um það á vettvangi Vestnorræna ráðsins eða hvernig hún metur  af samtölum sínum við þingmenn í Færeyjum og á Grænlandi  umræðuna um fulla aðild að Norðurlandaráði. Eins og ég kom inn á í ræðunni var ræða Mútes B. Egedes mjög áhrifamikil á Norðurlandaráðsþinginu. Við fengum líka   grænlenska þingmannanefnd í heimsókn til okkar hér í lok síðasta árs og þá var alveg ljóst að umræðan er greinilega mikið að gerjast þarna á Grænlandi og  um það hvar þau ætla að staðsetja sig, ef svo mætti að orði komast, í alþjóðasamstarfi. Ég veit það að þau voru  líka að lýsa miklum áhuga á og spyrja okkur  út í NATO og hefðu  gjarnan viljað taka líka upp þá umræðu. Mig langar að vita hvort þetta hafi eitthvað komið til tals eða hvernig hv. þingmaður metur þessa stöðu. Og þá kannski líka, vegna þess að ég greini það mjög skýrt frá grænlenskum þingmönnum að þeim er hlýtt til Íslands og Íslendinga og við virðumst eiga auðveldara með samstarf og samtal við þau  en Danir oft á tíðum: Hvaða hlutverk getum við  spilað í því að einfalda þetta og styðja okkar góðu granna í vestnorrænu löndunum, bæði Grænland og Færeyjar, sem hafa í langan tíma barist fyrir fullri aðild að Norðurlandaráði?

###

Virðulegur forseti. Ég þakka aftur hv. þingmanni andsvarið og ætla einmitt að nota tækifærið, af því að ég var með punkt hérna áðan sem ég náði ekki að koma inn á í ræðunni minni áðan varðandi mannréttindi og hvað Norðurlandaráð á að tala fyrir. Ég vil nefna sem dæmi að ég var fulltrúi Íslandsdeildar Norðurlandaráðs í BSPC, sem stendur fyrir Baltic Sea Parliamentary Conference. Í þessu eru öll löndin í kringum Eystrasaltið þannig að þarna er Þýskaland og reyndar líka ákveðin fylki í Þýskalandi. Þarna er Pólland og auðvitað Norðurlöndin öll. Svo var Rússland þar og Rússlandi var hent út. Ég hef í tvígang mætt á aðalfundi þessara samtaka og komið fram með breytingartillögur við ályktanirnar þar sem ég hef náð því fram að eitt af því sem þessi ríki eigi að stefna að sé t.d. sjálfsákvörðunarréttur kvenna, eitthvað sem Norðurlöndin eru gjarnan fyrirmynd fyrir. Ég nefni sérstaklega Pólland þar sem við höfum séð gríðarlega afturför í þessum efnum á síðustu árum og umræðuna í kringum öll þau mál. Ég var því mjög stolt af því að hafa fengið það orðalag samþykkt inn í ályktunina. Einnig vorum við sérstaklega að huga að mannréttindum og horfa til minnihlutahópa, og nefndum sérstaklega hinsegin samfélagið. Þetta er eitthvað sem ég held að Norðurlandaráð eigi alltaf að standa fyrir. Þess vegna má líka velta fyrir sér, af því að við vorum aðeins að tala um hvað væri svo að gerast innan Norðurlandanna og var lykkjumálið hryllilega nefnt sem dæmi, og nefna í tengslum við sjálfsákvörðunarrétt kvenna að löggjöf Færeyinga er algerlega í fornöld hvað þetta varðar og vonandi eru þeir að fara að breyta því núna. Þetta hefur oft verið rætt á vettvangi Norðurlandaráðs og þá er stundum svolítil feimni við það að fara beint í eitthvert ríki sem er aðeins öðruvísi. Það var því kannski það sem ég var að segja áðan í ræðu minni, að ég held að mikilvægt sé fyrir okkur þingmenn að geta rætt sem flest málefni á vettvangi Norðurlandaráðs þótt það sé ekki endilega í formi formlegra þingsályktana eða eitthvað slíkt. Nefni ég þá sem dæmi fundinn okkar í næstu viku í Svíþjóð þar sem ég hef óskað eftir umræðu um stöðu skipulagðrar glæpastarfsemi eða glæpagengja þar í landi,  sem ég held að sé t.d. eitthvað sem er mjög mikilvægt fyrir okkur öll á Norðurlöndum að huga sérstaklega að.

###

Virðulegur forseti. Ég þakka hv. þingmanni andsvarið. Mér er kunnugt um afstöðu hv. þingmanns og skil vel að hún vilji koma henni hér á framfæri. Ég ítreka það líka að þegar ég kasta fram hugmyndum um norrænan her er ég hvorki að tala fyrir hönd allrar Íslandsdeildarinnar né Norðurlandaráðs, heldur er þetta mín skoðun og eitthvað sem mér finnst að megi gjarnan ræða. Það er alveg ljóst í okkar formennskuáætlun og í rauninni í áherslum Norðurlandaráðs alls að við viljum vera þekkt fyrir það að vera ríki sem talar fyrir mannréttindum, friðsamlegum lausnum og lýðræði. Þetta er eitt af því sem við leggjum mikla áherslu á þegar við förum sem fulltrúar Norðurlandaráðs t.d. á erlendan vettvang, heimsækjum önnur ríki eða önnur þingmannasamtök. Við munum áfram gera það og það er í rauninni það sem oft hefur verið rætt og við höfum lagt áherslu á, eins og í okkar formennskuáætlun, að við getum komið fram með þennan friðarboðskap. Hæstv. samstarfsráðherra fór ágætlega yfir það áðan hvernig við í formennskutíð okkar í ráðherranefndinni höfum nýtt þann vettvang og höfum mjög margt til málanna að leggja.

Ég vil líka segja að mér finnst umræðan hér á Íslandi um varnarmál vera lítil sem engin. Það kom kannski ágætlega fram í samtali áðan um þetta og ég held að við getum lært mikið af félögum okkar á hinum Norðurlöndunum, að þau séu meðvitaðri um varnarumræðuna og mikilvægi hennar. Ég var með þessar pælingar fyrir töluverðu síðan á þeim tíma þegar ég, kannski í einfeldni minni, átti ekki von á því að við myndum sjá stríð brjótast út í Evrópu og ég hélt að tími svona innrása væri liðinn. Ég hélt að við værum að glíma við öðruvísi ógnir, eins og netárásir eða eitthvað slíkt, en ekki, eins og Ameríkaninn segir, „boots on the ground“, að hermaður sé kominn inn fyrir landamæri annars lands.

###

Virðulegur forseti. Mig langar að þakka kærlega fyrir þessa miklu og góðu umræðu sem hefur skapast hér um skýrslu Íslandsdeildar Norðurlandaráðs, um starf Norðurlandaráðs á árinu. Það er mjög ánægjulegt að fá fleiri þingmenn með í samtalið, að þetta sé ekki bara Íslandsdeildin sjálf að tala saman, og ég held að það sé mikilvægt. Ég þakka því þingmönnum fyrir að hafa svarað ákalli í fyrri ræðu minni um þetta, að við sýnum alþjóðasamstarfinu áhuga og notum þennan vettvang til að ræða þau mál.

Hér hefur skapast töluverð NATO-umræða sem væntanlega mun halda áfram í lok dags þegar við ræðum NATO-skýrsluna. Ég nefndi hér áðan hvort við ættum að fara að huga að norrænum her og ég ætla að þakka hv. þm. Magnúsi Árna Skjöld Magnússyni fyrir sína ræðu þar sem hann tók saman hvað Norðurlöndin búa yfir í herafla. Þau eru nú þegar farin að vinna mikið saman. Þetta er ekkert rosalega óraunveruleg hugmynd ef maður fer að velta því fyrir sér hvort þetta gæti verið næsta skref. Hún hugnast örugglega ekki öllum en ég væri alveg til í samtal um það.

Vegna þess að líka var komið inn á það hvað væri búið að ræða á síðustu árum — einhver hv. þingmaður nefndi Stoltenberg-skýrsluna og svo skýrslu Björns Bjarnasonar í kjölfarið, ég held að það hafi verið hv. þm. Njáll Trausti Friðbertsson — þá langaði mig að nefna það að við settum norðurslóðir á oddinn og erum með yfirskriftina „Friður og öryggi á norðurslóðum“. Ef maður les Stoltenberg-skýrsluna er einmitt eitt af áhersluatriðunum þar samstarf Norðurlandanna á sviði norðurslóðamála. Þegar alþjóðastofnanir háskóla þessara landa eða slíkt samstarfsnet tók út þá skýrslu fyrir þremur eða fjórum árum síðan þá var eitt af því sem var rauðlitað einn af þeim punktum sem ekki hafði ekki náðst neinn árangur með; samstarf varðandi norðurslóðamálin. Björn Bjarnason benti líka á það í skýrslunni sem hann vann fyrir ráðherranefndina hvort það væri ekki mikilvægt að Norðurlöndin myndu vinna saman á þessum vettvangi. Þess vegna settum við þetta á dagskrá, því að við í Íslandsdeildinni teljum það mikilvægt.

Það er svolítið áhugavert að velta fyrir sér af hverju ekkert hefur hreyfst í samstarfi Norðurlandanna varðandi samstarf á þessum vettvangi. Kannski hafa svörin svolítið komið fram í ræðunum. Það er kannski líka samkeppnin. Hv. þm. Andrés Ingi Jónsson nefndi námugröft á hafsbotni, mál sem norska þingið hefur verið að fjalla um. Ég get bent á að það liggur fyrir fyrirspurn frá grænlenskum þingmanni þar sem verið er að spyrja norsku ríkisstjórnina út í það mál og krefjast svara um hvernig eigi að sinna umhverfisvernd og öðru í tengslum við þetta. En þetta er vissulega stórt mál.

Það er líka rætt um hervæðingu eða hækkað spennustig á norðurslóðum. Þá skulum við líta til þess að fyrir einhverjum árum þá var, sem er gott, fókusinn hjá Norðurskautsráðinu fyrst og fremst á samstarf varðandi umhverfismálin. Norðurskautsráðið á ekki að tala um varnarmál og það var ein ástæðan fyrir því að hægt var að fá alla þessa aðila að borðinu, vegna þess að Rússar eru auðvitað í Norðurskautsráðinu og lönd sem voru ekki í NATO voru það líka. Eins og flestir hér inni vita hefur það ráð núna verið í frosti. Norðmenn tóku við formennsku og þeir urðu svolítið hikandi þegar við Íslendingar settum þetta á dagskrá með yfirskriftinni „Norðurskaut“. Það var töluvert meiri umræða heldur en gengur og gerist um það þegar við lögðum fram okkar formennskuáætlun. Mér finnst það gott því að ég vil gjarnan fá umræðu um þetta og ég vil líka að við séum að ræða á vettvangi Norðurlandaráðs málefni sem allir eru ekkert endilega sammála um, því að ég held að það sé hluti af lýðræðinu og það er það sem við eigum að gera.

Ég þakka kærlega fyrir þessa umræðu og ítreka það sem ég sagði áðan, að það er stefna allra Norðurlandanna að halda norðurslóðum sem lágspennusvæði en ég held að við séum öll raunsæ í því að spennustigið hefur hækkað.

Að lokum langar mig líka að ítreka þakkir til samstarfsráðherrans, hæstv. ráðherra Guðmundar Inga Guðbrandssonar, fyrir samstarfið á þessu ári. Mig langar að þakka samstarfsfélögum mínum, samþingmönnum mínum í Íslandsdeild Norðurlandaráðs, fyrir mjög gott samstarf og æski þess að svo verði áfram á þessu ári þegar við ætlum að standa vaktina í formennskutíð okkar. Mig langar líka að nota tækifærið og þakka okkar góðu starfsmönnum sem vinna fyrir okkur í Íslandsdeildinni. Þar fer fyrir Helgi Þorsteinsson, sem er mikill brunnur upplýsinga og þekkingar, og Hildur Edwald.

###

Virðulegur forseti. Ég mæli hér fyrir skýrslu um vinnu Íslandsdeildar Norðurlandaráðs. Mig langar að byrja á því að segja að rætur Norðurlandaráðs eru gamlar og langar. Þær má rekja allt aftur til ársins 1907 þegar Norræna þingmannasambandið var stofnað. Alþingi tók þátt í störfum þess frá þriðja áratugnum en það er eiginlega hægt að segja að Norðurlandaráð hafi verið stofnað 1952 þegar það varð svona formfastara en Finnland bættist ekki í hópinn fyrr en 1955. Norðurlandaráð er samstarfsvettvangur þjóðþinga á Norðurlöndum og Álandseyjar, Færeyjar og Grænland taka þátt í því samstarfi. Ég mun kannski koma meira inn á það síðar en þessir aðilar, og þá sérstaklega Færeyingar og Grænlendingar leggja mikla áherslu á það að vera fullgildir aðilar að þessu samstarfi.

Norðurlandaráð kemur að jafnaði saman til þingfundar tvisvar á ári þar sem við ræðum ályktanir um norræn málefni og svo á stuttum þingfundi að vori á einum degi og á hefðbundnu þriggja daga þingi að hausti. Auk þess kemur Norðurlandaráð saman til nefndafunda þrisvar á ári. Það er sem sagt unnið að ýmsum norrænum verkefnum á vettvangi Norðurlandaráðs þar sem þingmenn, nefndir, flokkahópar eða landsdeildir ráðsins hafa átt frumkvæði að því, það er sem sagt hægt að leggja fram eins konar þingsályktanir þar. Mig langar að segja, á svipaðan hátt og ég nefndi hér áðan um skýrslu ráðherra um ráðherranefndina, að það kemur manni sífellt á óvart þegar maður fer inn á heimasíður eða hittir fólk sem er að vinna að þessu hvað það er rosalega mikið og gott starf í gangi. Við hefðum örugglega mörg gagn af því að þekkja betur til þess starfs.

Norðurlandaráð vinnur í nefndum. Það er forsætisnefnd og í henni á ég sæti ásamt hv. þingmönnum Oddný G. Harðardóttur og Hönnu Katrínu Friðriksson. Svo er það þekkingar- og menningarmálanefnd og þar á hv. þm. Hafdís Hrönn Hafsteinsdóttir sæti. Í hagvaxtar- og þróunarnefnd situr hv. þm. Orri Páll Jóhannsson og í sjálfbærninefnd situr Teitur Björn Einarsson. Í velferðarnefnd situr Guðmundur Ingi Kristinsson. Núna erum við í Íslandsdeildinni með fulltrúa í öllum þessum helstu nefndum sem var ekki áður, það er býsna gott fyrir okkur.

Norðurlandaráð er pólitískur vettvangur sem fyrst og fremst vinnur út frá sínum flokkum eða flokkagrúppum þannig að það eru flokkahóparnir sem skipa fulltrúa inn í nefndirnar. En það er engu að síður mikilvægt fyrir okkur Íslendinga að hafa fulltrúa í sem flestum nefndum. Ég er hér búin að nefna þá fulltrúa sem sitja í Íslandsdeild Norðurlandaráðs en auk þess þá höfum við skipað Vilhjálm Árnason sem fulltrúa Íslandsdeildarinnar í eftirlitsnefnd Norræna fjárfestingarbankans, Hafdís Hrönn Hafsteinsdóttur hefur fyrir hönd landsdeildarinnar  setið í stjórn Norræna menningarsjóðsins og ég var fulltrúi landsdeildarinnar gagnvart þingmannaráðstefnu Eystrasaltssvæðisins en Oddný G. Harðardóttir mun taka við því á þessu ári.

Við í Íslandsdeild Norðurlandaráðs höfum fundað reglulega eða sjö sinnum á árinu og átt alla vega þrjá fundi með hæstv. samstarfsráðherra, Guðmundi Inga Guðbrandssyni. Auk þess höfum við tekið upp á því að funda með fulltrúum úr þingmannanefnd um norðurslóðasamstarf og Vestnorræna ráðinu. Þeir formenn munu flytja sínar skýrslur hér á eftir og því langar mig að ítreka að ég held að það sé mjög mikilvægt að þingmenn eigi samstarf þvert á þessar alþjóðanefndir. Við sem erum formenn þessara landsdeilda höfum átt sérstaka fundi og velt því fyrir okkur hvernig við getum aukið samstarfið og samnýtt krafta okkar.

Í skýrslunni er farið yfir þá fundi sem haldnir hafa verið á árinu, hverjir hafa verið okkar fulltrúar þar og hvað helst hefur verið rætt þar. Ég ætla ekki að lesa það allt upp heldur bara stikla á stóru. Á árinu 2023 var formennskan í höndum Norðmanna þannig að forseti Norðurlandaráðs var jafnaðarmaðurinn Jorodd Asphjell og varaforseti Helge Orten, þingmaður Hægriflokksins. Yfirskrift formennskuáætlunar þeirra var „Örugg, græn og ung Norðurlönd“ þar sem var fjallað um mikilvægi þess að takast á við loftslags- og umhverfisvá og standa vörð um lýðræðisleg gildi, um ógnir tengdar innrás Rússlands í Úkraínu, samstarf Norðurlanda um almannavarnir, varnarmál, aðfangaöryggi, endurnýjanlega orkugjafa, málefni ungs fólks og fleira.

Formennskuáætlunin er svona ákveðið leiðarljós í vinnunni. En auðvitað, eins og ég lýsti hér áðan, þá eru fastir fundir hjá Norðurlandaráðsþingi og þingmenn geta komið fram með ályktanir eða fyrirspurnir og annað en formennskuáætlunin er notuð til að hafa svona yfirheitin og sérstaklega einblínt á þau mál sem fram koma í henni. Ég mun kannski fara yfir okkar formennskuáætlun hér á eftir.

Við í Íslandsdeildinni höfum reynt, eins og ég segi, að nýta ferðina af því að við erum auðvitað í þeirri stöðu að í hvert skipti sem Norðurlandaráð hittist þá þurfum við í Íslandsdeildinni, við erum sjö, að fara upp í flugvél og fljúga og það tekur tíma, það kostar peninga og kolefnisspor þannig að við höfum verið með svolítið stífa dagskrá og reynt að nýta okkur það þegar við erum á fundum erlendis að heimsækja þá eitthvað af þeim stofnunum sem heyra undir Norrænu ráðherranefndina eða tengjast norrænu samstarfi með einhverjum hætti. Á janúarfundinum sem haldinn var í Stokkhólmi þá nýttum við t.d. þá ferð og heimsóttum líka Norrænu velferðarmiðstöðina.

Vorþing Norðurlandaráðs var haldið hér í Reykjavík í mars í fyrra þar sem forseti okkar, Guðni Th. Jóhannesson, ávarpaði þingið. Meginþema fundarins var orkuframboð á óvissutímum og við gátum boðið fulltrúum líka í Hellisheiðarvirkjun og skoða nýsköpunarfyrirtæki í grenndinni sem vakti mikinn áhuga og athygli meðal þingmanna.

Sumarfundir nefnda eru haldnir í Norðurlandaráði. Þar fer hver nefndin á mismunandi staði og við sem sátum í forsætisnefnd fórum til Þrándheims í Noregi. Þar var mikil áhersla á öryggismál. Við heimsóttum herbúðir sem staðsettar eru inni í fjalli og ég hef aldrei áður séð þvílíkt magn af hergögnum sem þarna var verið að sýna okkur. Við fórum á Ørland-herflugvöllinn og sáum þar herþotur sem ég kann ekki að nefna. Það er svolítið áhugavert hvað umræðan um öryggismál, ég tala nú ekki um eftir innrás Rússa í Úkraínu og umsókn Svía og Finna í NATO, hefur orðið miklu háværari í Norðurlandaráði en fyrir einhverjum árum síðan var svolítið bann við því að ræða þetta.  Þarna sýndu norskir þingmenn okkur stoltir annars vegar hvernig norski herinn er búinn en ekki síður hvernig þeir eru með birgðageymslur NATO þarna inni í fjöllunum og alla þá vinnu sem er í kringum það.

Á septemberfundinum okkar sem haldinn var í Kaupmannahöfn nýttum við aftur ferðina og heimsóttum norðurslóðastofnunina Arktisk Institut, sem er í Kaupmannahöfn. Það var einmitt vegna þess að við vorum jú að fara að taka við formennsku og við höfum sett norðurslóðir á dagskrá hjá okkur.

Stærsti viðburður Norðurlandaráðs á ári hverju er auðvitað þingið sem er alla vega þriggja til fjögurra daga þing, haldið í höfuðborg þess lands sem fer með formennskuna, þannig að það var haldið í Ósló. Þar var Jens Stoltenberg, framkvæmdastjóri Atlantshafsbandalagsins, sérstakur gestur þingsins. Í ræðu sinni sagði Stoltenberg m.a. að átökin á Gaza mættu ekki verða til þess að draga úr stuðningi við Úkraínu og að aðildarríki NATO yrðu að auka framlög til varnarmála og efla hergagnaframleiðslu. Hann sagði jafnframt að aðild Svía og Finna að NATO myndi styrkja samstarf norrænu landanna í varnarmálum en hann mælti gegn því að mynduð yrði norræn blokk innan samtakanna. Það er nú kannski ekki síst vegna þess að hann var spurður sérstaklega út í það. Alveg eins og ég sagði hérna áðan þá er þetta svolítið nýr tónn, maður heyrir það. Við erum auðvitað í þeirri stöðu að vera herlaus þjóð hér í Norður-Atlantshafi á meðan hinar þjóðirnar sem við vinnum með í norrænu samstarfi hafa sinn her og maður heyrir hvað tónninn er öðruvísi og þekkingin er eðlilega mun meiri hjá þingmönnum þessara landa á hernaðarmálefnum. Ég held hreinlega að við getum margt lært í þeim efnum. Er ég þó ekki að tala fyrir því að við stofnum íslenskan her en ég hef reyndar kastað því fram hvort ástæða væri til að hafa norrænan her. Það var einmitt eitt af því sem við sáum þarna í Noregi, hvað Norðurlöndin eru farin að vinna mikið saman og hve mikið er um heræfingar norrænu herjanna saman.

Á þinginu í Ósló kynnti Ulf Kristersson, forsætisráðherra Svíþjóðar, formennskuáætlun Svía í Norrænu ráðherranefndinni, þeir tóku við af okkur Íslendingum.  Yfirskrift hennar er „Öruggari, grænni og frjálsari Norðurlönd“. Áætlunin speglar í megindráttum þrjár megináherslur framtíðarsýnar um sjálfbær Norðurlönd, en sérstök áhersla er lögð á hreyfanleika yfir landamæri og samþættingu. Stjórnsýsluhindranir hafa verið mjög mikið á dagskrá í Norðurlandaráði og einmitt vegna þeirrar stefnu Norrænu ráðherranefndarinnar um að við ætlum að vera sjálfbærasta og samþættasta svæði í heimi þá er mjög eðlilegt að við horfum á landamærahindranir því að alveg eins og okkur er tamt að ræða um hversu gott og mikilvægt norrænt samstarf er þá held ég að það sé líka skoðun margra að það hafi svolítið brugðist í Covid. Við sáum það til að mynda að Danmörk varð  fyrst til að loka sínum landamærum án einhvers konar samstarfs við sína helstu nágranna eða samstarfsaðila á Norðurlöndunum. Þetta er auðvitað það sem kannski sérstaklega Svíar og Danir hafa glímt svolítið við eftir þetta.

En það eru líka fleiri dæmi sem voru nefnd og eru tekin saman í skýrslu fyrir Norðurlandaráð um alls konar erfiðleika sem komu upp þegar þessi lönd fóru að grípa til þeirra neyðarráðstafana að loka landamærum í Covid. Það var mjög erfitt vegna þess hversu samþætt þetta samfélag er, fólk fer gjarnan yfir landamærin, býr á einum stað en vinnur annars staðar. Það er full ástæða til að við höldum áfram utan um þetta og það hefur verið mikil áhersla á það hjá Norðurlandaráði að leggja áherslu á þessar stjórnsýsluhindranir og afnema þær.

Samstarfsráðherra okkar, Guðmundur Ingi Guðbrandsson, og utanríkisráðherra mættu á þingið og svöruðu spurningum þingmanna í Ósló. Þar mætti líka Lilja Dögg Alfreðsdóttir, menningar- og viðskiptaráðherra, og Guðlaugur Þór Þórðarson, umhverfis-, orku- og loftslagsráðherra, og Áslaug Arna Sigurbjörnsdóttir, háskóla-, iðnaðar- og nýsköpunarráðherra, auk þess sem Birgir Ármannsson, forseti þingsins, var þarna á staðnum. Þetta var auðvitað stór og mikill viðburður og ég held að það hafi margt gott komið út úr þessu þingi og samstarfið verður þéttara með þessu.

Þá skulum við líka muna að á þessu ári verður Norðurlandaráðsþing haldið hér í Reykjavík og við erum í óðaönn að undirbúa okkur undir það.

Í lok þingsins var ég kosin forseti Norðurlandaráðs og Oddný G. Harðardóttir varaforseti. Þar kynntum við formennskuáætlun okkar sem ber heitið „Friður og öryggi á norðurslóðum“. Við leggjum áherslu á þetta í formennskuáætluninni og ég held að það sé mjög mikilvægt að við erum að fá vini okkar á hinum Norðurlöndunum til að beina sjónum í auknum mæli til norðurslóða og þess hvað öryggismál eru mikilvæg þar. Þar eigum við öll það sameiginlegt að það er skýrt skrifað inn í norðurslóðastefnu allra þessara ríkja hversu mikilvægt er að halda þessu svæði sem lágspennusvæði. Það er alveg skýrt að friður og öryggi á norðurslóðum er okkur öllum alveg ofboðslega mikilvægt. Ég ætla að ítreka samt að þegar ég ræði um öryggismál þá er ég að ræða um öryggismál í mjög víðu samhengi og ekki síst ógnina af bráðnun jökla, umhverfisógnina sem á sér stað á þessu svæði þannig að við erum að tala um samfélagsöryggi og bara öryggi í mjög víðu samhengi.

Þá leggjum við líka áherslu á tungumál og mikilvægi þess að það verði rætt frekar. Það er jú þannig að í Norðurlandaráði getum við notað okkar móðurmál en það er full ástæða til að ræða þetta frekar. Það kemur kannski sérstaklega inn á stöðu Grænlands í þessu samstarfi þar sem Grænlendingar eru líka farnir að óska eftir því að geta notað sitt móðurmál en hafa ekki þann rétt eins og staðan er í dag.

Mannréttindi eru að sjálfsögðu ofarlega á blaði líka í okkar formennskuáætlun þannig að það er margt undir og ég vona að við fáum fleiri tækifæri til að ræða það og sýna þingheimi hér fram á það hvernig við munum vinna með okkar formennskuáætlun.

Eldgos.Mig langar að taka það líka fram að í tengslum við þing Norðurlandaráðs er hefð fyrir því að vera með verðlaunaafhendingu Norðurlandaráðs sem er yfirleitt mjög hátíðleg athöfn. Að þessu sinni áttum við einn vinningshafa sem var Rán Flygenring sem hlaut barna- og unglingabókmenntaverðlaun Norðurlandaráðs fyrir myndabókina Við vorum auðvitað mjög stolt af því. Eitt af því sem er kannski líka ástæða til að nefna er að við erum að vinna með aðeins breytt fyrirkomulag á því hvernig við munum veita þessi verðlaun. En að sjálfsögðu munu verðlaun Norðurlandaráðs verða veitt og þau verða veitt hér á Íslandi í vikunni sem við höldum okkar þing.

Það er auðvitað ýmislegt annað sem fram kemur í þessari skýrslu um okkar störf, alþjóðastörfin. Við höfum mikið unnið með Eystrasaltsþinginu og norðurslóðamál hafa alltaf verið hluti af samstarfi Norðurlandanna en við erum að setja aukna áherslu á það. Svo gæti ég haldið heila ræðu um Helsingfors-samninginn og þá vinnu sem þar er undir en ég ætla að láta hv. þm. Hönnu Katrínu Friðriksson það eftir því að hún er okkar fulltrúi í þeirri nefnd og þar er margt mjög áhugavert að gerast og gerjast.

Mig langar þó að nefna hér sérstaklega stöðu Grænlands í norrænu samstarfi. Í  ræðu á Norðurlandaráðsþinginu í Ósló  sagði Múte B. Egede, formaður landsstjórnar Grænlands, og ég ætla að kalla hann forsætisráðherra Grænlands, að norrænt samstarf væri eins og átta manna vinahópur þar sem aðeins fimm fengju að vera með á mikilvægustu vinafundunum. Hann sagði að fyrirkomulag samstarfsins væri ekki í takt við tímann og margt þyrfti að bæta. Hann sagði að ef ekki yrði að gert myndu Grænlendingar þurfa að endurskoða þátttöku sína í samstarfinu.

Þetta eru alvarleg orð sem ég held að allir hafi tekið mjög til sín og þá er boltinn kannski svolítið hjá okkar ágætu nefnd sem er að fara yfir Helsingfors-samninginn. En það er alveg ljóst að við í formennskutíð okkar í Norðurlandaráði ætlum að horfa sérstaklega til Grænlands. Við erum auðvitað með norðurslóðir sem yfirheiti og áherslu hjá okkur og Grænland er örugglega besta dæmi um ríki Norðurlandanna sem er norðurslóðaríki þar sem áskoranir eru svo sannarlega til staðar en vissulega líka tækifæri. Ég og varaforsetinn munum leggja mikla áherslu á að heyra einmitt þessar áherslur Grænlendinga. Það er svo margt sem mig langar að segja meira um þetta, en ég held að ég nái því ekki.

Ég ætla þá að fara í það sem ég var aðeins búin að fara yfir varðandi formennskuna, við erum sem sagt með formennskuna á þessu ári og ásamt formennskuáætluninni okkar sem við munum auðvitað vinna sérstaklega með þá er það líka von mín að sem flestir þingmenn sem sitja í Íslandsdeildinni geti nýtt þetta ár vel til að leggja fram mál, leggja fram fyrirspurnir en ekki síst til að nýta þetta samstarf til að efla sig líka sem íslenska þingmenn. Með þessu á ég við að við getum með einhverjum hætti reynt að samtvinna meira þessi störf okkar þannig að þegar þingmenn þurfa að fara af landi brott og hverfa frá störfum hér þá nýtist þessi vinna þeirra áfram. Og vegna þess að gervigreind hefur til að mynda verið svolítið í umræðunni í þessum þingsal og þingmenn með tillögur og annað um það þá vil ég geta þess að á þingi okkar í næstu viku sem fer fram í Svíþjóð verður sérstakur hliðarviðburður sem fjallar sérstaklega um gervigreind. Það eru Svíar sem standa fyrir því og þar verður umfjöllun einmitt um þessi lög Evrópusambandsins og hvernig við sem þingmenn og löggjafi þurfum að bregðast við. Við í forsætisnefnd verðum með sérstaka umræðu um alþjóðlega glæpastarfsemi og hvernig hún flæðir yfir landamærin og þar höfum við fengið fulltrúa frá sænska ríkislögreglustjóranum til að fara yfir stöðuna í Svíþjóð og ég vonast eftir góðu samtali þarna. Við munum síðan á þingi okkar í Færeyjum vera með öryggismálin sérstaklega á dagskrá. Ég mun örugglega nýta tækifærið og koma hér upp t.d. í störfum þingsins til að reyna að upplýsa þingheim um það þá vinnu sem fram undan er. — En nú er ég runnin út á tíma.

###

Virðulegur forseti. Ég þakka hæstv. ráðherra fyrir ræðuna og ekki síst þessa fallegu skýrslu sem við þingmenn höfum fengið í hólfin okkar og almenningur getur nálgast á netinu. Mig langar að segja það að ég tel að hæstv. ráðherra hafi sinnt þessu starfi vel að vera í formennsku í ráðherranefndinni. Það er auðvitað mikið samstarf á milli ráðherranefndarinnar og Norðurlandaráðs og á köflum hefur það samstarf svolítið snúist um ákveðin átök sem ja, eru kannski líka hluti af lýðræðislegri umræðu og þróun. Það hafa verið svolítil átök um það hvernig fjármagni er varið og Norðurlandaráð vill hafa meira um það að segja hvernig því er varið. Þá er það kannski líka þannig að það virðist vera mjög útbreidd skoðun meðal þingmanna Norðurlandaráðs að það þurfi að setja meiri peninga í norrænt samstarf. Ég og við í Íslandsdeild Norðurlandaráðs höfum nú tekið undir þá áskorun, þ.e. að fjárframlög til samstarfsins hafi ekki fylgt þeim vaxandi mannfjölda sem í löndunum býr eða náð að hækka á hvern íbúa. En það er samt sem áður þannig að Ísland greiðir svo sem lítinn hluta af þessu og það virðist ekki vera mikill áhugi hjá stærri löndunum að setja aukið fjármagn í norrænt samstarf. Það kom meira að segja til umræðu og var forsætisráðherra Danmerkur spurð sérstaklega út í þetta á Norðurlandaráðsþinginu þar sem hún talaði um að norrænt samstarf væri mjög mikilvægt og það snerist fyrst og fremst samtalið sem slíkt en það kostaði ekki peninga að tala saman. Svona í lauslegri þýðingu var svarið eitthvað á þá vegu og sitt sýndist hverjum um það svar.

Ég vil meina að norrænt samstarf skipti Norðurlöndin öll mjög miklu máli en Ísland sérstaklega og það að við getum samsvarað okkur og verið stór aðili í þessu samstarfi skiptir mjög miklu máli. Ekki er ég nú hlynnt því að Ísland gangi í Evrópusambandið en ég er mjög hlynnt alþjóðlegu samstarfi. Ég er mjög hlynnt EES-samningnum og því að Ísland eigi í góðu samstarfi við Evrópu og Evrópusambandið en norrænt samstarf á að geta verið svolítið, hvað á ég segja, þráðurinn okkar. Þarna erum við með samfélög sem eru ofboðslega lík. Það er lík samsetning hvað varðar lagaumgjörðina okkar, velferðarsamfélagið og allt annað þannig að það er svo mikil tenging í því að geta unnið saman. Þegar við horfum á heiminn eins og hann er í dag, sem er uggvænlegt þótt ekki sé dýpra í árinni tekið, þá er alveg ljóst að Norðurlöndin geta haft mjög sterka rödd og sterk skilaboð inn í það umhverfi. Þá er ég einmitt að vísa í eina af yfirskriftinni frá formennskutíð hæstv. ráðherra um friðinn og það að við á Norðurlöndum getum verið boðberar friðar. Við vorum auðvitað ekkert alltaf friðsamleg og fórum alveg í stríð hvert við annað hér á sínum tíma. Við flúðum alla vega, fyrst Noregskonung og svo börðumst við fyrir því að fá sjálfstæði frá Danmörku, þannig að við eigum alveg líka okkar sögu, Norðurlöndin. En okkur hefur tekist í allan þennan tíma að eiga friðsamleg samskipti sem byggja fyrst og fremst á lýðræði, sem er auðvitað grunnurinn að friði. Ég held að það hafi verið mikilvægt hjá hæstv. ráðherra að setja þetta á oddinn á tímum sem þessum í norrænu samstarfi og þess vegna höfum við ákveðið hjá Íslandsdeildinni að í formennskutíð okkar þá höldum við áfram þessum boðskap. Okkur fannst líka mikilvægt að fara að horfa sérstaklega til norðurslóða og ég mun kannski ræða það í ræðu minni á eftir þegar ég fylgi eftir skýrslu Norðurlandaráðs.

Mig langar líka að segja að maður áttar sig á því þegar maður fer inn í þessa vinnu að það er alveg rosalega mikið af öflugu fólki sem er að vinna á vettvangi stjórnsýslunnar að norrænum málum. Bara síðast í gær eða fyrradag bauð ráðherra okkur til sín og þar voru margir aðilar að vinna úr stjórnsýslunni og þá verða til hugmyndir, þegar fólk hittist. Það er einmitt tækifæri okkar Íslendinga, við erum stundum svolítið fljót að bregðast við og getum unnið hratt og vel saman. Ég held að það sé full ástæða til þess að við nýtum okkur þá miklu þekkingu og reynslu sem þar er og þau samskipti sem eiga sér stað á vettvangi embættismannanna. Ég efast ekki um það að ráðherrarnir séu svolítið með þetta allt saman á hreinu en það er líka akkur fyrir okkur þingmennina að þekkja betur það fólk sem stendur í þessari vinnu og heyra frá þeim því að það er alveg ofboðslega mikið af hugmyndum og tækifærum sem þarna geta flætt á milli.

Ég ætla ekkert að lengja frekar þessa umræðu, ekki að það skipti miklu máli því hér er auðvitað full mælendaskrá — er það ekki, virðulegur forseti? — því að áhuginn á þessari umræðu er alltaf mikill. Þetta var alger kaldhæðni, hæstv. ráðherra, og hefur ekkert með þessa góðu skýrslu og góðu ræðu að gera en ég hef margoft sagt að ég myndi gjarnan vilja sjá Alþingi Íslendinga taka meiri þátt í umræðu um alþjóðastarf. Ég tala nú ekki um að þegar ástandið er eins og það er þá er mikil ástæða fyrir því að þessi góði vettvangur hér, málstofan okkar, sé líka nýtt til að ræða alþjóðamál. Þar er norrænt samstarf mikilvægt því að það eru okkar helstu nágrannar, það er okkar stærsti alþjóðavettvangur þar sem við verjum hvað mestum fjármunum og tíma og embættismannakerfið okkar jafnt sem ráðherrarnir og svo er auðvitað landsdeildin í Norðurlandaráði stærsta landsdeildin hvað alþjóðasamstarf varðar.

Ég  ítreka þakkir til hæstv. ráðherra fyrir þessa fínu skýrslu sem við munum örugglega nýta okkur hér og ég vænti þess að flestir þingmenn muni lesa og geti nýst okkur í störfum okkar á alþjóðavettvangi, hvort sem það er í Norðurlandaráði eða jafnvel að aðrar landsdeildir geti líka vel nýtt sér þær upplýsingar sem hér liggja fyrir. Það er mat mitt að þetta formennskuár hafi gengið mjög vel. Bæði hefur hæstv. ráðherra staðið sig vel í því að halda utan um þetta en svo hefur líka verið gaman fyrir okkur Íslendingana á þessum vettvangi að fylgjast með öllum íslensku ráðherrunum sem hafa þá verið að leiða vinnuna í sínum ráðherranefndum. Ég vænti þess að á sama tíma og mikil orka og kannski einhverjir fjármunir hafa farið í þessa vinnu þá muni það líka nýtast okkur Íslendingum býsna vel.

###

Virðulegur forseti. Ég  lýsi mig hlynnta þessu frumvarpi eins og ég held að þingheimur geri allur, enda eru þetta svona afleiðingar af því sem við höfum svo sem kannski þegar ákveðið með einhverjum hætti. Ég veit að hæstv. ráðherra þarf að vera annars staðar og sinna Grindvíkingum og ég virði það fullkomlega að hún fari frekar á þann fund. En það sem fékk mig í rauninni  til að standa upp var orðræðan  hérna áðan og skoðanaskiptin þegar var verið að ræða um húsnæðismarkaðinn þannig að mig langaði bara að koma ákveðnum sjónarmiðum á framfæri.

Fyrst langar mig að segja að ég fékk tækifæri til að hitta Grindvíkinga á mánudaginn og heyra í fólki. Þar ræddi ég sérstaklega við tvær konur, mæður, kannski í svipaðri stöðu og ég, að reyna að sinna vinnu og börnum og öllu því sem fylgir því að reka fjölskyldu. Og guð minn góður, hvað er mikið lagt á þetta fólk, bara það að reyna að halda utan um fjölskylduna sína í því ástandi sem þarna er. Þarna var verið að lýsa fyrir mér hvernig verið væri að skutla börnum á milli skólahverfa í Reykjavík, á íþróttaæfingar hér og þar og allt þetta. Þetta er bara púsluspil sem venjuleg fjölskylda, sem þó býr í sínu örugga húsnæði, getur aldrei látið ganga til lengdar. Það fær mig til að hugsa um það sem ég hef nokkrum sinnum rætt í ræðustól þegar við hugsum um velferðarsamfélagið okkar og okkar kvarða, að við sáum það eftir hrun hve heilsu kvenna hrakaði mikið, þ.e. heilsu kvenna sem bjuggu við góð lífsgæði hrakaði. Það er áhugavert að skoða þetta í kynjasamhenginu en margir vilja meina það að þessar áhyggjur sem lögðust þarna á fjölskyldur eftir hrun hafi valdið þessu.

Ég hef þar af leiðandi og við öll í velferðarnefnd,  og hv. þm. Ásmundur Friðriksson hefur sérstaklega talað fyrir því,   reynt að eiga það samtal við fulltrúa frá Grindavík um hvernig við getum komið inn í það að tryggja að andleg heilsa þessa fólks sem stendur í þessu sé í lagi. Þá heyri ég það skýrt frá Grindvíkingum að það eru húsnæðismálin fyrst, svo er hægt að fara að huga að öðru. Það er mjög skiljanlegt. Þess vegna langaði mig kannski að koma þeim sjónarmiðum mínum á framfæri að ég er ósammála þeirri nálgun sem birtist t.d. í andsvari hjá hv. þm. Kristrúnu Frostadóttur hérna áðan, vegna þess að ég held að það sé mikilvægt að það sem við erum núna að líta á sem einhvers konar bráðabirgðalausn í ljósi jarðhræringanna í Grindavík og þeirrar aðstöðu sem fólkið þar er í,  sé raunveruleg bráðabirgðalausn en ekki einhver plástur inn á  kerfið okkar almennt.

Mig langar að segja að ég held að við höfum í of langan tíma verið  alltaf með plástur á húsnæðismarkaðinn okkar og húsnæðiskerfið okkar og ég vil  setja fyrirvara við það yfir höfuð, þetta Bríetarfyrirkomulag. Ég myndi því vilja miklu dýpri og meiri umræðu áður en við færum í það að stækka og auka það til allra muna. En þar sem ég sit ekki enn þá í fjárlaganefnd mun ég ekki hafa tækifæri til að koma þeim sjónarmiðum á framfæri við umfjöllun þessa. En  ég efast ekki um það, virðulegur forseti, að við þurfum að taka dýpri og meiri umræðu um það hvernig við ætlum að bregðast við þeim miklu áskorunum sem við stöndum frammi fyrir  einmitt til að þær leiði ekki til annarra vandamála og verkefna síðar. Það er auðvitað húsnæðismarkaðurinn okkar sem hefur verið mikil áskorun og við höfum aldrei — aldrei — í íslensku samfélagi náð einhvers konar jafnvægi á þann markað. Ég vil meina  að það kunni að einhverju leyti að vera stjórnmálunum að kenna vegna þess að við erum of mikið alltaf að grípa til aðgerða án þess að sjá hvað hinar aðgerðirnar skila raunverulega. Ég vil bara að við munum það að    grunnvandinn á húsnæðismarkaðinum okkar er framboðsvandi. Ef framboðið væri nægjanlegt þá væri verðið ekki svo hátt. Það er verkefnið sem við þurfum að vinna að og það gerum við í samstarfi við sveitarfélögin.

###

Virðulegur forseti. Ég þakka fyrir þessa mjög svo skemmtilegu og áhugaverðu umræðu. Ég ætla að byrja á því að segja það að ég er algerlega á móti einkavæðingu heilbrigðiskerfisins. Ég held reyndar að það hafi enginn talað sérstaklega fyrir einkavæðingu heilbrigðiskerfisins. Ég er mjög hlynnt einkavæðingu banka og síldarvinnslu og malbikunarstöðva og slíku. En heilbrigðiskerfið á að kosta af fé almennings. Ég held að það ríki um það bara mjög mikil sátt í íslensku samfélagi. Ég er að ítreka þetta vegna þess að einkarekstur er ekki sama og einkavæðing. Eins og hér hefur verið komið inn á þá búum við við blandað kerfi og mig langar gjarnan að við miðum okkur við þau lönd sem standa fremst. Ég vil horfa til Norðurlandanna, til norrænu velferðarsamfélaganna þar sem er einmitt blandað kerfi og jafnvel mun meira um einkarekstur og útboð á þjónustu heldur en við þekkjum hér á Íslandi. Aðalatriðið er þetta: Sjúklingurinn á alltaf að vera í fyrsta sæti og við eigum að tryggja bestu mögulegu þjónustu með sem hagkvæmustum hætti. Oft er það þannig að einkaaðilar, hvort sem það eru félagasamtök eða læknar og heilbrigðisstarfsmenn, nú eða bara hreinlega fyrirtæki sem taka þetta að sér, geta gert það með hagkvæmari hætti. En stóra málið fyrir ríkið er auðvitað að það þarf að skilgreina þjónustuna mjög vel. Það þarf að liggja fyrir skýr skilgreining á því hvaða þjónusta er ætlast til að sé veitt og það þarf að vera mikið og gott gæðakerfi í kringum þá þjónustu. Þetta á bæði við um opinberar stofnanir og stofnanir sem eru í eigu sjálfseignarstofnana eða einkaaðila. Það er algjört lykilatriði. Auðvitað á aldrei að tala um að opna hér kranann eða að einhver sé að maka krókinn eins og það sé stórhættulegt í heilbrigðiskerfinu okkar. Stóra atriðið er: Sjúklingurinn í fyrsta sæti með hagkvæmum aðgerðum. Ég ætla bara að hrósa hæstv. heilbrigðisráðherra fyrir þær aðgerðir sem hann hefur verið að ráðast í. Það er mikilvægt að tryggja að fjármunum ríkisins sé vel varið, þeim sé varið til þess að gæta hagsmuna sjúklinga.

###

Virðulegur forseti. Mig langar að þakka hv. þm. Diljá Mist Einarsdóttir kærlega fyrir að vekja máls á þessu hér í þingsal og hæstv. ráðherra fyrir svarið. Ég hlusta mikið á hlaðvörp og mér finnst sjálfsagt að þegar Ríkisútvarpið hefur fjárfest í því að búa til dagskrá og búa til efni þá sé hægt að nálgast það á þeim tíma sem hentar, einmitt í gegnum hlaðvarp. En það má vissulega setja spurningarmerki við það þegar verið er að búa til sérstakt efni bara fyrir hlaðvarp, ekki fyrir útvarpið sjálft, og ég held að þessi nýi þáttur, Sjö mínútur, í RÚV hlaðvarpinu sé dæmi um slíkt, ef ég er að skilja það rétt. Þannig að ég vil beina því til hæstv. ráðherra að skoða það sérstaklega. Nú vitum við hver staða íslenskra fjölmiðla er og það er verkefni okkar allra hér inni að finna leiðir til að tryggja örugga og frjálsa fjölmiðlun hér á landi og hluti af þessari fjölmiðlun er einmitt farinn að birtast í hlaðvörpum. Einstaklingar þarna úti eru farnir að taka saman efni, selja aðgang eða selja auglýsingar til að fjármagna slík hlaðvörp og það er auðvitað þannig að við verðum að passa að risastóra ríkisfyrirtækið okkar á þessum markaði sé ekki að hefta samkeppni eða framleiðslu slíks efnis.

###

Heyr, heyr.Virðulegur forseti. Ég mæli hér fyrir frumvarpi um veitingu ríkisborgararéttar frá allsherjar- og menntamálanefnd. Allsherjar- og menntamálanefnd bárust 127 umsóknir um ríkisborgararétt á haustþingi en skv. 1. mgr. 6. gr. laga um íslenskan ríkisborgararétt, nr. 100/1952, getur Alþingi veitt ríkisborgararétt með lögum. Undirnefnd allsherjar- og menntamálanefndar hefur lagt á sig mikla og erfiða vinnu við að yfirfara allar þessar umsóknir og komist að niðurstöðu. Mig langar að þakka þeim sem sæti hafa átt í undirnefndinni fyrir þeirra miklu vinnu. Allsherjar- og menntamálanefnd gerir tillögu þeirra að sinni og leggjum við því til að 18 aðilum, auk tveggja barna, verði veittur ríkisborgararéttur. Nöfn þessara aðila liggja fyrir á umræddu þingskjali og mig langar að nota tækifærið og óska þeim nýju íslensku ríkisborgurum sem hér munu öðlast ríkisborgararétt innilega til hamingju og mikils velfarnaðar í íslensku samfélagi.

###

Virðulegur forseti. Við ræðum hér frumvarp til laga um breytingar á lögum um almennar íbúðir og lögum um húsnæðismál. Það vill nú svo til að ég er einn af flutningsmönnum þessa frumvarps og það er kannski ekki af góðu til komið, en almennt finnst mér að frumvörp sem þessi eigi að flytjast af viðkomandi ráðherra og það sé svo nefndarinnar að fjalla um þau og fara yfir. En þetta kom inn allt of seint og þetta er sú staða sem við erum í. Ég get tekið undir með hv. þingmanni sem talaði hér á undan mér að auðvitað erum við öll sammála um það og stöndum saman í því að tryggja að Grindvíkingar hafi þak yfir höfuðið. Ég hef hingað til stutt þau mál sem tengjast þessum hamförum á Reykjanesskaganum og mun gera það áfram. Mér finnst engu að síður mikilvægt að segja það hér að þessi lagabálkur um almennu íbúðirnar og önnur lög sem tengjast húsnæðismarkaðnum eru alveg ofboðslega mikilvæg og þetta er svo viðkvæmur málaflokkur. Ég hef jafnvel talið að við höfum í gegnum tíðina verið að skipta okkur of mikið af þessum markaði sem slíkum. Við höfum verið óþreyjufull að bíða og sjá hvaða áhrif þær aðgerðir sem hið opinbera hefur gripið til skila og því hef ég almennt viljað gjalda ákveðinn varhug við slíku og viljað taka mér góðan tíma í að reyna að melta hvaða áhrif það hefur. Ég lít svo á að þetta frumvarp sem hér um ræðir, sem væntanlega verður að lögum annaðhvort á morgun eða eftir helgi, alla vega fyrir jól, sé mjög afmarkað utan um það neyðarástand sem ríkir nú hjá Grindvíkingum. Mér finnst það mjög mikilvægt því að ef við erum að tala um almennar aðgerðir þessu tengdar þá þarf það miklu betri yfirlegu og meiri tíma. Því vil ég bara ítreka það að ég held að það skipti mjög miklu máli.

Að því sögðu þá veltir maður fyrir sér af hverju maður sjálfur hafi ekki kveikt á því að það væri auðvitað alveg ljóst að sveitarfélög væru ekkert að koma með stofnframlag á tímum sem þessum, í þessum aðstæðum. Þá er ég að vísa í það að þegar þessi lagabálkur um almennu íbúðirnar var gerður, og á þeim tíma var ég nú á vettvangi sveitarfélaganna, þá var auðvitað hugmyndafræðin alltaf sú að sveitarfélögin myndu koma með sitt framlag í gegnum lóðir. Það held ég að hafi verið almennur skilningur hjá flestum sveitarfélögum að þannig myndu þau koma að þessu með sínu framlagi, með lóðum. Maður hefði því getað sagt sér fyrir fram að sveitarfélög væru ekki að fara að reiða fram stofnframlag fyrir þegar byggðar íbúðir fyrir Grindvíkinga sem eru áfram með lögheimili í Grindavík og það er nákvæmlega það sem við viljum eiginlega ekki sjá því að það er auðvitað mikilvægt fyrir sveitarfélagið Grindavík að halda áfram sínum útsvarstekjum. Þess vegna er það ekki óeðlileg krafa að ríkið komi inn með þessi stofnframlög en ég er kannski að reyna að benda á að þetta er samt sem áður mjög viðkvæmur málaflokkur þegar að þessu kemur og það þarf að vanda mjög til verka.

Mig langaði líka að nefna, vegna þess að Bjarg hefur byggt upp — nú man ég ekki hver fjöldi íbúða var en það var farið aðeins yfir það með okkur í hv. velferðarnefnd í gær, að ég er líka með ákveðnar efasemdir vegna þess að Bjarg er jú með tiltölulega þröng skilyrði um inngöngu í það leigudæmi, þ.e. að eignastaðan sé lág og tekjurnar mjög takmarkaðar. Þetta er hugsað fyrir fólk sem á ekki annarra kosta völ eða lágtekjufólk. Þegar félagið fer í að byggja upp heilu blokkirnar, heilu húsin með fjölda íbúða, þá er ég ekki viss um að það samræmist þeim markmiðum sem ég veit alla vega að mörg sveitarfélög hafa lagt áherslu á um blandaða byggð, bæði sérbýli og fjölbýli, en líka stórar og litlar íbúðir og að við fáum sem besta lýðfræðilega blöndun í hverfunum. Ég vil því nefna að ég held að það sé mjög mikilvægt þegar farið er í þessar aðgerðir að horft sé yfir hverfin öll og að við horfum á þennan lýðfræðilega fjölbreytileika — þá segi ég lýðfræðilega en ekki líffræðilega — sem þarf að vera og er held ég ofboðslega mikilvægur fyrir íslenskt samfélag. Þá er ég ekki síður að vísa í börnin okkar, skólana og þess háttar.

Að því sögðu þá treysti ég því að við í velferðarnefnd fáum tíma til að fara yfir þetta mál og velta yfir því vöngum. Ég tek undir mikilvægi þess að við ætlum auðvitað að tryggja Grindvíkingum þak yfir höfuðið og vænti þess að þetta frumvarp sé einmitt til þess gert að ná utan þau markmið en legg líka áherslu á mikilvægi þess að það er markmið þessara laga að horfa fyrst og fremst og eingöngu á húsnæðisþörf Grindvíkinga núna.

###

Virðulegur forseti. Brugghús skipta miklu máli í íslenskri ferðaþjónustu og sérstaklega í dreifðari byggðum landsins. Í dag eru 28 starfandi brugghús um land allt með hátt í 300 starfsmenn. Vorið 2022 lánaðist okkur, eftir nokkrar tilraunir, að heimila litlum brugghúsum að selja afurðir sínar á framleiðslustað. Það var mikið gæfuspor. En með þessari breytingu sem lögð er hér til í dag gerum við enn betur og höldum áfram að styðja við smærri brugghús landsins og þar með aukum við samkeppnishæfni þeirra við erlenda framleiðendur. Ég segi því stórt já við þessari skattalækkun á íslenska framleiðslu.

###

Virðulegur forseti. Hér er mikilvægt frumvarp um breytingu á vopnalögum sem er ætlað að stemma stigu við óhóflega miklum innflutningi á sjálfvirkum og hálfsjálfvirkum vopnum. Við höfum fjallað um þetta ítarlega og lengi í hv. allsherjar- og menntamálanefnd og fengið fjölda umsagna og gesta. Við vorum með breytingartillögur við frumvarpið en í ljósi þess að ein af þeim breytingartillögum olli ákveðnum vandkvæðum hér inni og fólk vildi kynna sér málið betur og fá kannski víðari sýn á það, þá höfum við samþykkt að vísa málinu milli umræðna inn í allsherjar- og menntamálanefnd. Allsherjar- og menntamálanefnd mun í janúar taka málið aftur til umfjöllunar og fá gesti þannig að við föllum núna frá öllum breytingartillögum, jafnvel þeim sem voru bara mjög tæknilegar og við munum áfram standa við, til að reyna að einfalda atkvæðagreiðslur og greiða fyrir þinglokum.

###

Virðulegur forseti. Stefnan um þekkingarsamfélag á Íslandi byggir á sýn um að lykillinn að bættum lífsgæðum og auknum tækifærum í atvinnulífinu sé að hugvitið verði stærsta útflutningsgrein þjóðarinnar. Í því felst að hægt sé að vaxa úr sveiflukenndu efnahagsástandi með því að beina sjónum að alþjóðageiranum en honum tilheyra öll fyrirtæki sem fá útflutningstekjur sem byggja á öðru en okkar takmörkuðu auðlindum. Við erum ekki á neinum byrjunarreit hér með þessari góðu þingsályktunartillögu. Við höfum náð ótrúlega góðum árangri í þessum geira á síðustu árum vegna þess að það hefur markvisst verið stutt við vísindastarf og nýsköpunarstarf. Við ætlum að halda áfram og við setjum markið enn hærra og þessi þingsályktunartillaga sem hér er til atkvæða hjálpar okkur einmitt á þeirri vegferð að tryggja það að þekkingarsamfélagið og alþjóðageirinn verði grunnstoð í efnahagslífi Íslendinga.



###

Virðulegi forseti. Við greiðum hér atkvæði um frumvarp er varðar tóbaksvarnir og ég sit í hv. velferðarnefnd og skrifa mig á þetta nefndarálit. Ég ætla samt að segja að þetta er minnsta áhyggjuefni okkar þegar kemur að forvarnamálum, hvort einhverjar eldri konur eða miðaldra konur reyki sígarettur með einhverju ákveðnu bragði. Ég hef miklu meiri áhyggjur af því sem unga fólkið okkar er að neyta í dag sem eru nikótínpúðar eða annað þar sem jafnvel er verið að selja þessa hluti í fjarsölu og það er jafn mikið nikótíninnihald í einum púða þar sem þetta er sterkast heldur en í heilum sígarettupakka. Þetta er það sem ungmennin okkar eru að nota, fleygja frá sér jafnvel á götuna og lítil börn geta tekið upp. Ég beini því til okkar hér sem erum að velta fyrir okkur forvarnamálum að við einblínum á börnin og það sem raunverulega skiptir máli.

###

Virðulegur forseti. Ég þakka hv. þingmanni aftur andsvarið. Hér er efni í langt og skemmtilegt samtal milli mín og hv. þingmanns. Það fyrsta sem ég ætla að grípa niður í er varðandi íslenskukennsluna. Það er einmitt verið að vinna aðgerðaáætlun um eflingu íslenskunnar og slík aðgerðaáætlun hefur verið til í ákveðinn tíma. Hún heyrir reyndar undir annan ráðherra sem er þá ráðherra menningarmála jafnframt og við höfum fengið ágæta kynningu á því í hv. allsherjar- og menntamálanefnd. Þannig að ég ætla bara að leyfa mér að segja að það má stundum fókusera á ákveðin atriði. Þegar kemur að háskólasamfélaginu okkar og nýsköpunarsamfélaginu þá eigum við fjölda greininga og við eigum niðurstöður frá fjölda sérfræðinga sem hafa bent á atriði sem við getum gert til að ná meiri árangri. Þau atriði er að finna í þessari þingsályktunartillögu.

Ég ætla því að leyfa mér að vera algjörlega ósammála hv. þingmanni um að þessi þingsályktunartillaga ætti að vera einhvern veginn miklu stærri og allt öðruvísi og taka á öðrum þáttum þó að ég kunni að vera sammála hv. þingmanni um að það þurfi líka að taka á þeim þáttum. Hvað grunnskólann og leikskólann og velferðarsamfélagið okkar varðar: Sjálfsagt mál, en það gerum við hér alla daga í öðrum málum. Svo megum við líka stundum tala um háskólann og nýsköpunina og þær aðgerðir sem þarf að bregðast við þar til að ná frekari árangri.

###

Virðulegur forseti. Ég þakka hv. þingmanni andsvarið. Við erum hér með þingsályktunartillögu frá háskóla-, iðnaðar- og nýsköpunarráðherra um þekkingarsamfélagið á Íslandi og það eru þessir meginþættir, eins og hv. þingmaður kom inn á, þetta eru þrír kaflar.  Það eru aðgerðir til að styðja markmið í háskóla- og vísindastarfi, það eru aðgerðir til að styðja við markmið í nýsköpun og hugverkaiðnaði og það eru aðgerðir sem styðja við markmið í fjarskiptum, upplýsingatækni og netöryggi. Það er það sem þessi þingsályktunartillaga gengur út á. En ef hv. þingmaður er að vísa í aðra hluta menntakerfisins, leikskólakerfið, grunnskólakerfið, framhaldsskólakerfið og þá iðn- og tæknimenntun, þá held ég að það sé í rauninni bara annað umræðuefni. Það er mjög mikilvægt fyrir háskólasamfélagið að aðrir þættir menntunar séu líka öflugir. Við hv. þingmaður höfum aðeins tekið umræðuna í ljósi PISA og um stöðu grunnskólanna og mikilvægi leikskólakerfisins og við munum halda áfram að taka þá umræðu, það er alveg á hreinu, en hér erum við auðvitað að fjalla um þá þætti sem hér eru undir.

Ég ætla að hrósa þeirri áætlun sem hér er undir, ekki síst vegna þess að mér finnst hún ótrúlega skýr. Það er nefnilega stundum þannig að við erum hér á Alþingi að fjalla um einhverja stefnumörkun sem getur verið ofboðslega mikill og langur texti um alls konar þætti því að þegar við förum að setjast yfir svona þætti er alltaf hægt að tína eitthvað nýtt til. Mér finnst þetta mjög skýr aðgerðaáætlun með tiltölulega skýr markmið og ég held að það sé hægt að ná þessu fram sem hér er og þá einmitt í ljósi þess að það er svona skýrt og það er verið að fókusera á þá þætti sem hér eru undir. En það segir auðvitað ekkert um mikilvægi leikskólastigsins eða grunnskólastigsins eða aðgerðir sem við eigum að fara í þar. Það getum við örugglega sammælst um í einhvers konar annars konar þingsályktunum eða jafnframt lögum eða í annarri umræðu við þá líka annan ráðherra.

###

Virðulegur forseti. Eins og ég sagði áðan varðandi listirnar þá held ég að þær skipti sköpum. En við verðum að horfa á það að hér erum við að tala um aðgerðaáætlun til að ná fram auknum krafti í þáttum sem þarna eru sérstaklega nefndir. Þar með er ekki sagt að það sé verið að hætta einhverju af því góða starfi sem verið er að gera á sviði lista eða hugvísinda eða annarra sviða. Hv. þingmaður kom inn á samstarfsaðila og ég tek undir það, ég held að það sé mikilvægt að stjórnvöld og löggjafinn hlusti á sem flesta þegar kemur að mótun aðgerðaáætlunar eins og hér er undir, eins og ég held að hafi verið gert, bæði í gegnum samráðsgáttina og svo í gegnum umsagnarferli hér á þinginu og gestakomur hjá okkur í nefndinni sem voru allmargar eins og liggur fyrir í nefndarálitinu. Ég tek bara undir það hjá hv. þingmanni að nýsköpun getur verið alls konar og ég vona að ég hafi náð að tæpa aðeins á því í ræðu minni. Auðvitað er það þannig að ný þekking sprettur gjarnan úr háskólasamfélaginu, þekkingarsamfélaginu, en það er líka oft þannig að alls konar tækniuppfærsluverkefni eða nýsköpunarverkefni geta orðið til úti í atvinnulífinu eða hjá einstaklingum og þess vegna er auðvitað mjög mikilvægt að það sé einhvers konar farvegur og stuðningur til handa þeim aðilum sem slíkar hugmyndir fá. Og ég held að það sé mikilvægt að við styðjum við það starf eins og gert hefur verið oft og tíðum úti á landsbyggðinni í gegnum atvinnuþróunarfélögin og ráðgjöf þar. Það var gert á sínum tíma hjá Nýsköpunarmiðstöð og er gert nú í formi alls konar hraðla og samkeppna þar sem hægt er að styðja fólk áfram með sínar hugmyndir.

###

Virðulegur forseti. Ég þakka hv. þingmanni andsvarið og ég get verið sammála honum og því sem kom fram í umsögn Listaháskólans um mikilvægi lista, bæði út frá því að styðja við og vera þátttakandi í þekkingarsamfélaginu og skapandi greinum en ekki síður bara út frá stöðu lista í samfélaginu. Þá vil ég bara benda á það að hér erum við að fjalla um þingsályktunartillögu til að efla þekkingarsamfélag á Íslandi. Við afgreiddum hér á síðasta kjörtímabili eða á síðasta ári, ég man það ekki, fjölda aðgerðaáætlana er varða sérstaklega listir og ráðherra menningarmála hefur verið ötull í slíku. En hér erum við að fjalla um nákvæmlega þetta og þau markmið sem hér eru. Það er ágætt að ítreka það einmitt að hér er talað um átak í STEAM-aðferðafræði eða kennsluaðferðum, áður var oft fjallað um þetta án A, en A stendur þarna fyrir á engilsaxnesku „arts“ eða listir. Ég skoðaði vel þessar athugasemdir frá Listaháskólanum og var einmitt að velta því fyrir mér hvort við gætum sett það inn. En það einhvern veginn raskaði svolítið því góða jafnvægi sem er hér í þessari áætlun. En við ítrekum einmitt í nefndaráliti mikilvægi lista og listmenntunar. Mig langar í því samhengi að segja að t.d. risastórt fyrirtæki hér í tölvuleikjageiranum sem er með tölvuleikinn EVE Online, er með fjölda listamanna í starfi hjá sér, því að auðvitað er öll þessi hönnun byggð á listrænu innsæi og listamönnunum sem hafa gert þetta þannig að þessar greinar sem m.a. er verið að kenna í Listaháskólanum eru alveg ofboðslega mikilvægar fyrir þekkingarsamfélagið til framtíðar. Ég held líka að þegar við tölum um menntun barnanna okkar, við vitum kannski ekki alveg hvað þau munu fást við, þá er það einmitt fræðsla í þessu, gagnrýninni hugsun og listsköpun, sköpuninni sem slíkri, sem skiptir miklu máli.

###

Virðulegur forseti. Ég þakka hv. þingmanni aftur andsvarið. Þegar kemur að pælingunum varðandi kynin og hlutfallið þá eru það vissulega áhugaverðar pælingar en ég held að það sem er markmið ráðherra með þessari þingsályktunartillögu, og fékk líka töluverða umfjöllun í nefndinni, snúi að því að við viljum sjá jafnrétti, jöfn tækifæri allra, óháð kyni, kynþætti, búsetu eða efnahag. Hæstv. ráðherra háskólamála hefur bent á það að við stöndum höllum fæti þegar við berum okkur saman við önnur lönd hvað viðkemur þeim sem klára háskólanám og að hér er töluverður kynjahalli. Það er svo aftur á móti mjög áhugaverð pæling inn í umræðuna um launamun kynjanna en það tæki miklu meiri tíma en þessa einu mínútu sem ég hef hér. Ég held að þær aðgerðir sem hæstv. ráðherra hefur boðað og þær hugmyndir sem fram hafa komið í þessari vinnu séu einmitt til þess fallnar að ýta enn frekar undir aukna ásókn karla í háskólanám og vil ég þá líka benda á þá breytingu sem við gerðum á síðasta kjörtímabili þar sem við tókum í rauninni stúdentsprófið út sem kröfu fyrir háskólanámi, þ.e. háskólum er það í sjálfsvald sett hvaða kröfur þeir gera fyrir viðkomandi nám  og ég held að svoleiðis aðgerðir og jafnframt möguleikar á styttra háskólanámi séu til þess fallnar að auka þetta jafnræði. Ég náði ekkert að fara inn á fjarnámið en kem kannski að því síðar í andsvörum.

Forseti vill minna hv. þingmenn á að virða tímamörkin.

###

Virðulegi forseti. Ég þakka hv. þingmanni andsvarið og ég hygg að við séum sammála um mikilvægi þessarar þingsályktunartillögu sem hér liggur fyrir. Hv. þingmaður hefur áhyggjur af fjármögnun grunnrannsókna sérstaklega, ef ég skildi hv. þingmann rétt. Ég ætla ekki að segja að ég væri ekki tilbúin að setja meiri pening í akkúrat það og ég veit að hv. þingmaður þekkir það vel, sitjandi í fjárlaganefnd, að það er spurning um forgangsröðun í ákveðin verkefni. Ég ætla þó að segja það að þeir fjármunir sem varið hefur verið í grunnrannsóknir en líka nýsköpunaráætlanir, tækniuppfærsluverkefni og annað á síðustu misserum hafa skilað gríðarlega miklum árangri og þessir fjármunir hafa vaxið að raungildi ár frá ári. Þeir hafa gert það og þeir hafa skilað því nú að þekkingarsamfélagið er orðin grunnstoð í atvinnulífi Íslendinga. Með þessari þingsályktunartillögu sem hér er lögð fram þá viljum við stefna enn hærra og tryggja enn frekar þá stoð.

Ef hv. þingmaður er hér að vísa í svokölluð Covid-framlög þar sem við settum enn frekari peninga í Rannís, bæði í Tækniþróunarsjóð og aðra sjóði þar, þá er rétt að það var litið á það sem tímabundið framlag og það er alltaf erfitt þegar verið er að taka slíkt af. En mér skilst að 75% af því tímabundna framlagi sé orðið varanlegt. En það var þó ákveðið á þeim tíma að það væri tímabundið framlag vegna þeirra aðstæðna sem uppi voru í samfélaginu þá. Þannig að, virðulegur forseti, ég tel að fjármögnun þessa mikilvæga málaflokks sé góð þó ég myndi alls ekki slá hendinni á móti enn meira fjármagni í hann. Það þarf þá ákveða líka á sama tíma hvaðan það kemur. En ég tel að vísindasamfélagið á Íslandi hafi sannað að þeir fjármunir sem ríkið hefur varið í þennan málaflokk hafi skilað sér margfalt til baka.

###

Frú forseti. Ég mæli fyrir hönd meiri hluta allsherjar- og menntamálanefndar fyrir nefndaráliti um tillögu til þingsályktunar um stefnumótandi aðgerðir til eflingar þekkingarsamfélagi á Íslandi til ársins 2025.

Með tillögunni er háskóla-, iðnaðar- og nýsköpunarráðherra falið að vinna stefnumótandi aðgerðir til ársins 2025 til eflingar þekkingarsamfélagi á Íslandi. Aðgerðirnar byggjast á þremur meginsviðum sem fela í sér tiltekin meginmarkmið og aðgerðir. Í fyrsta lagi eru meginmarkmið í háskóla- og vísindastarfi. Í öðru lagi eru meginmarkmið í nýsköpun og hugverkaiðnaði og í þriðja lagi eru meginmarkmið í fjarskiptum, upplýsingatækni og netöryggi. Unnið verði að þessum markmiðum með skilgreindum aðgerðum í samstarfi við hagaðila.

Nefndin fjallaði um málið og fékk á sinn fund gesti og bárust umsagnir. Greint er frá því í nefndaráliti og það liggur frammi. Nefndin óskaði jafnframt eftir umsögnum um tiltekin atriði málsins frá atvinnuveganefnd og umhverfis- og samgöngunefnd og fylgja umsagnir þeirra sem fylgiskjöl með nefndaráliti meiri hlutans.

Nefndin fjallaði um aðgerðir sem styðja markmið í háskóla- og vísindastarfi og samkvæmt tillögunni verður stutt við átak í þverfræðilegri kennslu með STEAM-nálgun í kennsluaðferðum. Í því felst samþætting vísinda, tækni, verkfræði, lista og stærðfræði í gegnum viðfangsefni nemenda sem liður í því að þjálfa gagnrýna hugsun og nálgast lausnir á viðfangsefnum með skapandi hugarfari til að efla nýsköpun og frumkvöðlastarf.

Í umsögnum og fyrir nefndinni var fjallað um kennsluaðferðir og mikilvægi annarra greina en raungreina til að mæta framtíðaráskorunum. Þannig var bent á mikilvægi hug- og félagsvísinda í vísindasamfélaginu. Þá var í umsögn Listaháskóla Íslands m.a. lögð áhersla á vægi listanna sem hafi ótvírætt vægi í sjálfu sér en ekki einungis sem verkfæri í STEAM-nálgun í kennslufræðum.

Fyrir nefndinni var tekið undir mikilvægi þess að raungreinar séu efldar með áherslu á skapandi aðferðafræði en að það megi ekki verða á kostnað annarra greina. Meiri hlutinn tekur undir þau sjónarmið sem fram koma hjá umsagnaraðilum og í minnisblaði háskóla-, iðnaðar- og nýsköpunarráðuneytisins, þar sem fram kemur að það sé ekki síður mikilvægt að STEAM-aðferðafræði og aukin þverfagleg nálgun milli námsleiða veiti aukin tækifæri til að efla nám í listum og skapandi greinum hér á landi. Háskóla- og menntakerfið í heild sinni er lykilþáttur í að stuðla að nýsköpun og hagnýtingu þekkingar fyrir atvinnulífið og samfélagið allt og mikilvægt er að styðja við þverfræðilega nálgun í kennsluaðferðum.

Nefndin fjallaði líka um fjármögnun háskólastarfs, aukið samstarf háskóla og Menntasjóð námsmanna. Meiri hlutinn tekur undir mikilvægi þess að unnið sé að nýjum reglum og reiknilíkani fyrir fjármögnun háskólastarfs og hvetur til að það verði gert í samráði við hagaðila. Þá tekur meiri hlutinn undir mikilvægi þess að auka samstarf háskóla enda er aukið og öflugt samstarf allra íslensku háskólanna ein af forsendum aukinna gæða námsins.

Þá var fyrir nefndinni fjallað um Menntasjóð námsmanna, en líkt og fram kemur í greinargerð er á vegum háskóla-, iðnaðar- og nýsköpunarráðuneytis unnið að greiningu á framkvæmd laganna í samvinnu við hagaðila sem verður kynnt í formi skýrslu á yfirstandandi löggjafarþingi. Landssamtök íslenskra stúdenta og stúdentaráð HÍ ítreka kröfur vegna endurskoðunar á lögum um Menntasjóð námsmanna og þá grundvallarafstöðu að allar breytingar á sjóðnum verði til þess gerðar að efla hlutverk hans sem félagslegs jöfnunarsjóðs og með hag stúdenta að leiðarljósi. Háskólinn á Bifröst telur jafnframt brýnt að jöfnunarhlutverk Menntasjóðs námsmanna verði skoðað sérstaklega og Byggðastofnun bendir á að sérstaklega þurfi að tryggja stöðu þeirra sem flytja þurfi búferlum vegna náms. Meiri hlutinn tekur undir mikilvægi þess að á hverjum tíma sé fylgst með því hvernig gangi að uppfylla markmið Menntasjóðs námsmanna. Við samþykkt laga um Menntasjóð námsmanna, nr. 60/2020, var gert ráð fyrir að þau yrðu endurskoðuð innan þriggja ára frá því að þau komu til framkvæmda og er því mikilvægt að það verði gert sem fyrst.

Nefndin fjallaði að auki um aðgengi að háskólanámi og eflingu fjarnáms. Ein aðgerð sem ætlað er að styðja markmið í háskóla- og vísindastarfi varðar að auka jafnrétti í háskólum með sérstaka áherslu á fjölgun ungra karla í háskólanámi og aukið fjarnám. Meiri hlutinn tekur undir mikilvægi þess að hugað verði að jafnrétti í sem víðustum skilningi í íslensku háskólasamfélagi. Líkt og tilgreint er í greinargerð fellur m.a. undir þessar aðgerðir jafnrétti óháð kynferði, búsetu, efnahag, kynhneigð og þjóðernisuppruna, sem og aðgengi fatlaðs fólks til að stunda háskólanám. Óhjákvæmilegt er að líta það alvarlegum augum að hlutfall ungra karla í háskólanámi er miklu lægra en kvenna. Á sama tíma eru einnig hlutfallslega færri ungir Íslendingar með háskólagráður en í samanburðarlöndunum. Finna verður leið til að auka aðsókn ungra karla í háskólanám og um leið fjölga ungu fólki sem lýkur háskólanámi.

Meiri hlutinn tekur undir mikilvægi þess að unnið sé að stefnumótun um þekkingarsetur háskólastigsins sem gerð er grein fyrir í greinargerð. Þekkingarsetur gegnir mikilvægu hlutverki í þjónustu við nemendur á landsbyggðinni og stuðlar að jafnari tækifærum til náms, miðlun og hagnýtingu þekkingar og eflingu byggðar í samstarfi við háskólastofnanir, stuðningsumhverfi nýsköpunar og atvinnulíf í byggðum landsins. Meiri hlutinn tekur undir þessi sjónarmið og bendir á að aðgangur að fjarnámi á háskólastigi eigi því bæði við um háskólanám og grunnnám og símenntun, og skipti því jafnt einstaklinga, fyrirtæki og samfélög miklu máli.

Aukið aðgengi að fjarnámi tengist jafnframt meginmarkmiðum tillögunnar í fjarskiptum, upplýsingatækni og netöryggi, um að tengja byggðir landsins og Ísland við umheiminn og að innviðir og þjónusta mæti þörfum almennings og atvinnulífs. Hvað varðar örar framfarir í vísindum og tækniþróun, m.a. með aukinni notkun upplýsingatækni og tæknilausna í samskiptum, leggur Siðfræðistofnun Háskóla Íslands áherslu á það í umsögn sinni að siðferðileg og samfélagsleg sjónarmið verði órjúfanlegur þáttur í stefnumótun fyrir íslenskt þekkingarsamfélag. Meiri hlutinn leggur áherslu á að aukið aðgengi að fjarnámi í ólíkum fögum sé ein öflugasta leiðin til að jafna aðgengi mismunandi hópa að háskólanámi. Með auknu framboði á fjarnámi og með bættri tækni má efla allar byggðir landsins og skapa ný tækifæri fyrir einstaklinga sem þar búa.

Þá fjallaði nefndin um stuðningsumhverfi nýsköpunar og jöfn tækifæri og í tengslum við umfjöllun um bætt aðgengi að námi var jafnframt fjallað um jöfn tækifæri og aðgengi að stuðningsumhverfi nýsköpunar. Meiri hlutinn tekur undir að áhersla verði lögð á jafnrétti og fjölbreytileika í stefnumótun á sviði fjármögnunar og í stuðningi við nýsköpun og þekkingargreinar, m.a. að safnað verði upplýsingum og staða áhersluverkefna verði greind. Í umsögn Byggðastofnunar var lagt til að auk kyngreindra upplýsinga verði upplýsingar einnig greindar eftir landfræðilegri skiptingu og einnig litið til búsetu til viðbótar við mismunandi aldurshópa, þjóðerni, uppruna, fötlun og samfélagslegar aðstæður. Meiri hlutinn tekur undir ábendingu Byggðastofnunar hvað varðar greiningu á jöfnum tækifærum í nýsköpunarverkefnum og fjármögnun þeirra og leggur til að ráðuneytið fylgi þeim eftir við framkvæmd aðgerðanna svo að horft verði til mismunandi þjóðfélagshópa og landfræðilegrar skiptingar sem ráðuneytið tekur jafnframt undir í minnisblaði til nefndarinnar, dagsettu 6. desember 2023.

Þá bendir meiri hlutinn á það sem fram kemur í minnisblaði um að ýmis verkefni beinist að því markmiði að auka fræðslu á sviði nýsköpunar og miði m.a. að því að kynna fyrir ungu fólki þá möguleika sem felast í því að auka færni sína og þekkingu í takt við örar breytingar í samfélaginu.

Fyrir nefndinni var fjallað um mikilvægi þess að efla nýsköpunarstarf á landsbyggðinni samhliða öðrum markmiðum tillögunnar, m.a. með uppbyggingu á umhverfi og regluverki sem hvetji til nýsköpunar og eflingar hugvitsgreina á sem flestum sviðum samfélagsins.

Líkt og segir í greinargerð er jafnrétti lykilþáttur í áherslum stjórnvalda og afar mikilvægt að nýsköpunar- og frumkvöðlastarf eigi sér stað hjá fjölbreyttum hópi fólks við ólíkar aðstæður og í mismunandi umhverfi. Eitt af forgangsverkefnum stjórnvalda felst í endurskoðun á umhverfi samkeppnissjóða með það að markmiði að tryggja að styrkveitingar skili sér þangað sem þörfin er mest, m.a. verði litið til mismunandi stöðu kynjanna við styrkúthlutanir. Skoða þurfi ferlið í heild og endurskoða úthlutunarreglur og umhverfi nýsköpunar og stuðla að meiri árangri með aukinni fjölbreytni í nýsköpun og þróun og fjárfestingum því tengdum.

Meiri hlutinn tekur undir þau sjónarmið sem að framan hafa verið rakin og lúta að eflingu jafnra tækifæra til nýsköpunar, ekki síst á landsbyggðinni, sem getur eflt samfélög og skapað eftirsótt störf. Meiri hlutinn telur mikilvægt að stofnanir líkt og Íslandsstofa og Rannís eigi verkefnabundið samstarf við samstarfsaðila í öllum landshlutum til að mögulegt sé að ná þeim markmiðum sem þeim er ætlað að vinna framgang á hverjum tíma. Í því ljósi leggur nefndin áherslu á að opinbera stoðkerfið þarf að tryggja að til staðar séu starfsmenn við markaðsmál og atvinnuþróun í öllum landshlutum til að styðja framgang áhersluverkefna stjórnvalda með samstarfsverkefnum og til að skapa farvegi fyrir aðgang einstaklinga að stoðkerfi nýsköpunar.

Þá fjallaði nefndin um hugvit í þágu loftslagsmála, sjálfbærni og matvælaframleiðslu. Meginmarkmið tillögunnar fyrir nýsköpun og hugverkaiðnaðinn snúa m.a. að því að stjórnvöld stuðli að hagnýtingu nýrra lausna til að takast á við samfélagslegar áskoranir. Staðan í loftslagsmálum krefst orkuskipta á öllum sviðum samfélags, breytinga í landbúnaði og ekki síst framþróunar, nýsköpunar og nýtingar nýrra og betri lausna á sviði iðnaðar. Hugvit skal virkjað sem víðast til að leysa úr stórum samfélagslegum viðfangsefnum, svo sem með auknum árangri í loftslagsaðgerðum. Meiri hlutinn telur mikilvæg sóknarfæri í aðgerðum sem snúa að hugviti í þágu loftslagsmála, sjálfbærni og matvælaframleiðslu. Það felast ýmis tækifæri til verkefna hér á landi og í alþjóðlegu samstarfi byggðu á íslensku hugviti sem varðar jafnframt eflingu nýsköpunar á landsbyggðinni.

Meiri hlutinn tekur undir markmið tillögunnar og þá framtíðarsýn sem er boðuð. Ljóst er að þrátt fyrir að opinber stuðningur við nýsköpun og hugverkaiðnaðinn hafi vaxið á síðustu árum er margvísleg þörf til umbóta í opinberum aðgerðum og sannarlega tækifæri til að gera betur í því að hugvit verði grunnur að stærstu útflutningsgrein landsins.

Þá lýstu umsagnaraðilar almennt yfir stuðningi við meginmarkmið tillögunnar en komu jafnframt með ýmsar ábendingar. Meiri hlutinn áréttar það sem fram kemur í greinargerð með tillögunni um að horft verði til ábendinga sem koma fram í umsögnum um þingmálið við útfærslu aðgerðaáætlunarinnar og leggur áherslu á að sérstaklega verði horft til þeirra ábendinga er meiri hlutinn dregur fram í nefndarálitinu.

Að framansögðu virtu leggur meiri hluti allsherjar- og menntamálanefndar til að tillagan verði samþykkt óbreytt.

Undir álit meiri hluta allsherjar- og menntamálanefndar rita, auk þeirrar sem hér stendur, hv. þingmenn Birgir Þórarinsson, Hafdís Hrönn Hafsteinsdóttir, Jódís Skúladóttir og Líneik Anna Sævarsdóttir.

Frú forseti. Stefna um þekkingarsamfélag á Íslandi byggist á sýn um að lykillinn að bættum lífsgæðum og auknum tækifærum í atvinnulífi sé að hugvitið verði stærsta útflutningsgrein þjóðarinnar. Í því felst að hægt sé að vaxa úr sveiflukenndu efnahagsástandi með því að beina sjónum að alþjóðageiranum en honum tilheyra öll fyrirtæki sem fá útflutningstekjur sem byggja á öðru en okkar takmörkuðu auðlindum. Forsenda slíks vaxtar eru breyttar áherslur í menntakerfinu, í vísindum, nýsköpun, sjálfbærum þekkingariðnaði, upplýsingatækni, gervigreind, öflugum fjarskiptum og netöryggi. Með því að virkja hugvitið skapast aðstæður fyrir innlenda og alþjóðlega sérfræðinga í nýjum og áhugaverðum störfum í þekkingariðnaði á Íslandi.

Framúrskarandi háskóla- og vísindafólk hefur á undanförnum árum komið að stofnun fjölmargra nýrra þekkingarfyrirtækja og lagt til þeirra dýrmæta þekkingu og reynslu, til að mynda á sviði líftækni, lyfjaframleiðslu, tölvuleikjaiðnaðar og nýsköpunar í hefðbundnum atvinnugreinum eins og sjávarútvegi, með yfirfærslu þekkingar og reynslu yfir í alþjóðleg fyrirtæki með fjölbreytta starfsemi.

Mikilvægt er að halda til haga að nýsköpun byggist ekki einungis á háskóla- og vísindastarfi þar sem stofnuð eru ný fyrirtæki heldur felst hún einnig og ekki síður í umbótastarfi í fyrirtækjum sem þegar eru til staðar og standa í sumum tilfellum á gömlum merg. Fyrirtæki sem byggðu í upphafi þekkingu sína og reynslu t.d. á sjávarútvegi eða jarðhita hafa þróast yfir í háþróuð tæknifyrirtæki á alþjóðavettvangi og öflugt nýsköpunarstarf á sér stað víða í iðnfyrirtækjum hér á landi.

Ljóst er að þrátt fyrir að opinber stuðningur við nýsköpun og hugverkaiðnað hafi vaxið til muna á síðustu árum er margvísleg þörf til umbóta í opinberum aðgerðum og sannarlega tækifæri til að gera betur í því að hugvit verði grunnurinn að stærstu útflutningsgrein landsins.

Þá krefst staðan í loftslagsmálum orkuskipta á öllum sviðum samfélags, breytinga í landbúnaði og ekki síst framþróunar, nýsköpunar og nýtingar nýrra og betri lausna á sviði iðnaðar. Hugvit skal virkjað sem víðast til að leysa úr stórum samfélagslegum viðfangsefnum, svo sem með auknum árangri í loftslagsaðgerðum.

Þessari þingsályktunartillögu um stefnumótandi aðgerðir til eflingar þekkingarsamfélagi á Íslandi er því ætlað að stuðla að því að leysa úr læðingi þá krafta sem myndast við samþættingu hugmynda og hreyfiafls í hugvitstengdum greinum. Með þessum kröftum gefst tækifæri til að skapa ný störf og ný tækifæri, auka vöxt og verðmætasköpun íslensks atvinnulífs og bæta lífsgæði þjóðarinnar til lengri tíma.

Virðulegur forseti. Frá og með árinu 2024 lýkur tímabundinni hækkun framlaga í Rannsóknasjóð. Í fjármálaáætlun fyrir árin 2024–2028 er þó gert ráð fyrir að 75% af þeirri tímabundnu hækkun verði gerð varanleg. Þannig er gert ráð fyrir að framlög í Rannsóknasjóð séu um 3,2 milljarðar á árinu 2024. Til viðbótar við framlög í Rannsóknasjóð má benda á fleiri aðgerðir á vegum háskóla-, iðnaðar- og nýsköpunarráðuneytisins til að efla rannsóknir. Þannig má nefna aukið fjármagn til háskóla í tengslum við árangurstengda fjármögnun háskóla. Þá hefur verið sérstök áhersla á umbun fyrir rannsóknir í nýju reiknilíkani og þetta er mikil breyting frá því sem er í núverandi reiknilíkani.

Árið 2022 var 1,2 milljörðum varið í stuðning við samstarf háskóla og var áhersla lögð á 12 áherslumál er tengjast samstarfinu. Á árinu 2023 var áfram afmarkaður 1 milljarður kr. sem var varið í stuðning við samstarf háskóla og þá lögð áhersla á sex áherslumál er tengjast samstarfinu. Árið 2024 er áætlað að 1 milljarði kr. verði varið í samstarf háskóla. Aðrar aðgerðir stjórnvalda til að styðja við rannsóknainnviði eru til að mynda samstarf háskóla þar sem rannsóknainnviðir eru eitt af áhersluatriðunum. Í síðustu úthlutun fékk m.a. eitt verkefni stuðning sem beinist að deilihagkerfi innviða en Háskóli Íslands hefur umsjón með því verkefni. Í því ljósi er mjög áhugavert að fylgjast með því sem er að gerast í samstarfi Vísindagarða HÍ og Alvotec. Þá er stuðningur við Tæknisetur með sérstakri áherslu á tækniinnviði og aðstöðu til rannsókna og nýsköpunar sem kallar á mikinn tækjabúnað. Nefna má alþjóðlegt samstarf um rannsóknainnviði, innviði í formi gagna og upplýsinga og stefnumótun um opin vísindi og aðgerðir þar að lútandi. Breyttu lagaumhverfi er ætlað að stuðla að endurnýtingu opinberra gagna.

Virðulegur forseti. Ég hef þá farið yfir nefndarálit og mínar helstu hugleiðingar um þessa mikilvægu þingsályktunartillögu sem ég vona að okkur lánist að samþykkja hér hið fyrsta.

###

Virðulegur forseti. Ég er sammála hv. þm. Eyjólfi Ármannssyni um nauðsyn þess að setja á menntavísindaráð. Ég vil reyndar gera það að tillögu minni að það sé samnorrænt menntavísindaráð sem norrænu menntamálaráðherrarnir komi sér saman um og geti leitað til og að í slíku ráði sé mikilvægt að leitað sé út fyrir landsteinana í þeim efnum. Ég held að slíkt ráð eigi ekki heima undir þessu frumvarpi enda held ég að slíkt menntavísindaráð eigi að vera til ráðgjafar fyrir ráðherrana sjálfa, ekki undirstofnun ráðherra. — Ég segi nei.

###

Virðulegur forseti. Ég þakka hv. þingmanni fyrir þessar spurningar eða þetta andsvar. Ég ætla að vera sammála henni að því leytinu til að ég held að leikskólar séu ofboðslega mikilvægt tæki hvað varðar jafnrétti kynjanna. Ég þakka þeim sem á undan okkur gengu og börðust einmitt fyrir því. Ég held að það og fæðingarorlof sem skiptist jafnt milli beggja foreldra sé stærsta tækifæri okkar jafnréttisbaráttunni. Þá þarf líka að vera hægt að treysta á þessa innviði og því miður er staðan alls ekki sú að barnafjölskyldur á Íslandi geti treyst á það að fá leikskólapláss. Það er óásættanlegt. En þetta er verkefni sveitarfélaganna. Ég væri svo gjarnan til í stundum að hoppa inn í sveitarstjórnir og hjálpa þeim við að leysa þetta verkefni. Þetta verkefni er auðvitað mjög stórt hérna í Reykjavík en það er stórt víða í stærri sveitarfélögum vegna þess að það hefur verið erfitt að manna leikskólana.

… Ekkert annað.Svo kemur hv. þingmaður inn á ákveðnar tilraunir sem verið er að gera  til að mynda í Kópavogi, ég held að Hafnarfjörður sé að horfa á það sama. Það er nefnilega ofboðslega  áhugaverð umræða og ég hvet hv. þingmann til að kynna sér það betur  og hvaðan það sprettur af því að við vorum áðan að tala um sérfræðinga í börnunum okkar og þá sérfræðinga  í kennslufræðum og leikskólakennslufræðum, og það hefur verið hrópað úr þeirri átt að viðvera barna í leikskólum sé of mikil. Þarna er verið að leita leiða til að tryggja  gæðaþjónustu fyrir börn í ákveðinn tíma en ákveðna gæslu þegar honum lýkur. Þeir foreldrar sem eiga þess kost, sem betur fer eru það ansi margir sem eiga þess kost, að stilla vinnutímann sinn þannig af að barnið njóti meiri samvista við foreldra — ef það er hægt þá er það frábært. En sveitarfélagið er ekki að segja sig   frá þjónustu við þá sem ekki geta það og styðja sérstaklega við tekjulága foreldra.  Þannig að ég held að það verkefni sem Kópavogsbær er að setja upp geti verið til algjörrar fyrirmyndar og ég fagna bara því framtaki að loksins stígi  einhver fram og leiti leiða til að takast á við þau vandamál  sem hafa verið uppi í leikskólakerfinu okkar.

Ég vil minna hv. þingmenn á að virða ræðutímann.

###

Virðulegur forseti. Ég þakka hv. þingmanni andsvarið og ítreka  það sem ég sagði hér áðan: Við þurfum meiri mælitæki á árangur og PISA er bara  eitt mælitæki. En því miður þá virðist það vera það eina sem við eigum almennilega. Ég vil líka taka undir það sem fram hefur komið í umræðunum og gagnrýni margra, að það sé nauðsynlegt að skólarnir sjálfir eða sveitarfélögin fái að sjá PISA þannig að þau hafi einhvern mælikvarða á stöðuna hjá sér. Þar af leiðandi er ég svolítið hlynnt samræmdum prófum eða einhvers konar prófaaðferð sem er samræmd yfir landið allt.

En ég þakka hv. þingmanni fyrir að koma hér inn á leikskólastigið því að ég er algerlega sannfærð um að það sé  mikilvægasta skólastigið okkar. Þegar við horfum á vandamálið í PISA, sem snýr fyrst og fremst að lesskilningi barna, þá vitum við að það tengist auðvitað íslenskunni, málkunnáttu og skilningi á íslenskri tungu. Þess vegna hlýtur það að vera  algjört forgangsverkefni hjá skólayfirvöldum, sem í þessu tilfelli eru sveitarfélögin,  bæði fyrir leikskóla og grunnskóla, að tryggja að þeir sem starfa með börnum á máltökualdri hafi góð tök á íslenskri tungu. Og þegar ég heyri svo sérfræðinga; talmeinafræðinga og aðra sérfræðinga, tala um það hvernig við getum skimað börn og erum að skima börn og hversu mikilvægt það er að bregðast við og vinna með þær niðurstöður og það geti svo auðveldað börnunum lestrarkunnáttuna eða lestrarnámið síðar meir, þá finnst mér það núna líta þannig út að það sé alveg augljóst að við höfum ekki verið að nýta þessa þekkingu sem þó er einmitt byggð á vísindum og þekkingu okkar færasta fólks. Og þá segi ég: Hvernig getur það brugðist með þessum hætti þegar við erum að skima börn varðandi málþroska þeirra og vitum hvaða aðferðum á að beita en niðurstaðan er  því miður ekki betri en þetta?

###

Virðulegur forseti. Jú, ég held að það sé auðvelt að viðurkenna að mistök hafi einhvers staðar verið gerð. Það er alveg ljóst. Við viljum ekki vera á þeim stað sem við erum núna og við þurfum að taka á því. Hv. þingmaður endaði ræðu sína á því að tala eins og það yrði gert hér. Þar hef ég svolitlar efasemdir. Stóra málið er auðvitað hvað gerist í skólastofunni, hvaða tækifæri, hvaða aðstoð og hvaða tól kennarinn hefur til að miðla þekkingu áfram til nemandans. Ég held að við hér getum öskrað okkur hás um alls konar aðferðir í því en á endanum er það sem gerist í skólastofunni sem skiptir máli. Mér hefur fundist nálgun hæstv. ráðherra á þennan málaflokk vera mjög góð hvað það varðar að það þarf breiða samstöðu um breytingar. Við þurfum að ræða við mismunandi hagsmunahópa og þar eru kennarar auðvitað stór þáttur en ekki síður kennaranámið, menntavísindasvið, starfsþróun kennara, námsgagnagerðin og svo mætti lengi telja.

Hv. þingmaður hefur talað mikið fyrir bókstafa-hljóðaaðferðinni. Veistu það, virðulegur forseti, að ég veit það ekki. Ég er menntaður viðskiptafræðingur og ég bara veit ekkert hvort þetta sé eina rétta leiðin til að kenna börnum að lesa. Ég veit aftur á móti að ég er þriggja barna móðir og tvö af mínum börnum eru lesblind. Það var töluvert mikið átak að kenna þeim að lesa. Ég var stöðugt að berjast við skólann og sagði: Það hljóta að vera til aðrar aðferðir. Ég hef farið út fyrir skólakerfið að leita að aðferðum til að kenna lesblindum börnum að ná tökum á lestri. Ég er því sannfærð um það sem stendur einmitt í okkar lögum og í aðalnámskrá, að það á að mæta hverju barni þar sem það er statt. Það er í rauninni töfraverkið sem kennarinn þarf að vinna en hann þarf að fá þann stuðning og þau tæki og tól til að gera það, að hjálpa barninu að ná tökum á þessu. Það getur vel verið að það sé með bókstafa-hljóðaaðferðinni. Þarna vil ég fá menntavísindaráð.  Ég hef talað fyrir því að það sé norrænt og ég held að það sé betra, svo að ég svari spurningu hv. þingmanns frá því áður. Ég held að það gefi okkur ákveðna vídd og breidd til að fá bestu mögulegu þekkingu í þessum efnum.

###

MosfellingiVirðulegur forseti. Ég þakka hv. þingmanni andsvarið. Það er alltaf gaman þegar greinar eru lesnar sem maður hefur látið frá sér og sérstaklega skemmtilegt þegar þær birtast í hinu mæta blaði . Það er rétt hjá hv. þingmanni. Ég skrifaði grein í það blað þar sem ég var að tala um mikilvægi menntunar og læsis. Ég hef dásamað það verkefni sem Vestmannaeyjabær hefur keyrt og heitir Kveikjum neistann. Ég hef bæði heimsótt þar skóla og rætt við kennara, bæjarstjóra og fleiri og ég veit að hv. þingmaður hefur gert það líka. Það er ofboðslega spennandi og gaman að sjá hve árangurinn virðist vera mikill af því verkefni. Ég var í þessari grein að hvetja til þess að mitt sveitarfélag skoðaði verkefnið og ég vona svo sannarlega að fleiri sveitarfélög geri það. Það verkefni ætti einmitt að geta skalast upp. En ég held að það sem við ræðum þegar við erum að velta fyrir okkur niðurstöðum PISA sé ofboðslega margþætt vandamál. Þar af leiðandi er lausnin ekki einhver ein eða ofboðslega einföld. Ég vona og treysti því að sú aðferðafræði sem búið er að byggja upp í Vestmannaeyjum geti nýst fleiri skólum, klárlega. Ég er samt sem áður ekki komin þangað að ég haldi að það sé hægt að skrifa það einhvern veginn inn í lögin að allir skólar eigi að gera þetta með þessum hætti. Við erum auðvitað með grunnskólana rekna á vettvangi sveitarfélaga og ég sé ekki fyrir mér að við séum að fara að breyta því. En við eigum auðvitað í stefnum um menntamál að gera meiri kröfur og þessi stofnun sem við erum að ræða hér, sem er annars vegar þjónustustofnun til handa sveitarfélögum og skólunum, og svo eftirlitsþátturinn sem á að færast til ráðuneytisins — við þurfum auðvitað að veita hæstv. ráðherra, ákveðið aðhald með því að þessi eftirlitsþáttur sé virtur, að það fari fram ytra mat á grunnskólum. Ég vil í raun tala fyrir því að það séu einhvers konar aðrir matsferlar. Ég var hlynnt samræmdu prófunum á sínum tíma, sérstaklega þegar þau voru ekki lengur bara í tíunda bekk heldur tekin á mismunandi tímum á námsferlinum. Ég kalla eftir því að við höfum einhverjar góðar og gildar mælingar.

###

Virðulegur forseti. Við ræðum hér stofnun Miðstöðvar menntunar og skólaþjónustu. Ég get tekið undir margt sem hv. þingmaður fór hér yfir áðan, Þorgerður Katrín Gunnarsdóttir, og jafnframt fyrrverandi menntamálaráðherra sem þekkir þennan málaflokk vel og þær breytingar sem við höfum verið að gera á síðustu árum.

Ég er sammála hv. þingmanni um mikilvægi þessa máls og vil geta þess að þetta mál kom fram seint á síðasta þingi. Við náðum ekki að klára það þá en bókuðum jafnframt í hv. allsherjar- og menntamálanefnd mikilvægi þess að málið fengi skjótan framgang á þessu þingi. Við höfum jafnframt lagt mikla áherslu á það á þessum vetri að menntamálin séu ofarlega á dagskrá og þau hafa verið ofarlega á dagskrá. Við höfum farið og heimsótt ráðuneyti barna- og menntamála og hitt þar fjöldann allan af frábærum sérfræðingum sem hafa verið að vinna með hæstv. ráðherra að þróun í málaflokknum og höfum einsett okkur að setja okkur eins vel og mögulegt er inn í þennan málaflokk.

Virðulegur forseti. Það er auðvitað ekki annað hægt en að nefna hér stöðu íslensks menntakerfis þegar við ræðum þessa miðstöð sem mun hafa ákveðið lykilhlutverk en er alls ekki þannig að við getum bara hallað okkur aftur í sætunum og sagt: Heyrðu, þau sjá bara um þetta. Það held ég að sé mikilvægt og ég hef margoft sagt það hér í þessum sal að við ræðum menntamál allt of lítið. Eflaust tengist það yfirfærslu grunnskólans til sveitarfélaganna og við höfum bara sagt við sveitarfélögin: Þið sjáið um þetta. Sveitarfélögin hafa gert margt vel en vandamálið okkar er að okkur vantar mælingar á það sem verið er að gera. Þessar PISA-niðurstöður eru í dag einu mælingarnar sem við höfum, einhverjar samræmdar mælingar á námsárangur íslenskra barna og því miður eru þær niðurstöður algjör vonbrigði. Það eru líka svo mikil vonbrigði að þetta eru ekki nýjar fréttir. Við höfum verið lök á þessum mælikvarða svo árum skiptir og við stefnum enn niður á við.

Mér finnst líka mikilvægt að geta þess þegar við ræðum þessa hluti að það eru ákveðnir þættir sem koma vel út og þeir lúta að líðan og velferð barna. Við megum ekki tala það niður. Það er rosalega mikilvæg undirstaða og ætti þar af leiðandi að vera góður grunnur til að byggja á góðan og mikinn námsárangur. En ég velti því fyrir mér og hef gert það í töluverðan tíma hvort við höfum verið of upptekin af því í skólaumræðu að leggja áherslu á líðan og velferð. Það er mikilvægt og það er gott og við höfum náð árangri, en hvort skólinn sé orðinn of mikil velferðarstofnun og hafi misst gildi sitt sem menntastofnun. Ég held að það hljóti að vera full ástæða fyrir okkur núna að ítreka mikilvægi skólanna sem menntastofnunar og til þess þurfa að vera mælikvarðar á þeim aðferðum sem verið er að beita inni í þeirri þjónustustofnun.

Ég er sammála því sem hér hefur komið fram, og ég held að það ríki um það mikill samhljómur, bæði í þessum sal og úti í samfélaginu, að skólakerfið okkar, grunnskólakerfið okkar er mikilvægt jöfnunartækifæri. Það eiga öll börn á Íslandi að fá jöfn tækifæri til að þroska hæfileika sína með góðum grunnskóla. Þá hafa einhverjir sagt: Já, þá hlýtur að þurfa að setja meiri peninga í kerfið. Nei, staðan er ekki sú að skólakerfið á Íslandi sé fjársvelt, sem er orð sem oft er notað um ýmis kerfi. Það er ekki staðan því sömu mælingar frá OECD sýna að grunnskólinn á Íslandi er að fá umtalsvert meiri fjármuni, bara sem hlutfall af vergri landsframleiðslu, heldur en skólakerfi annars staðar sem þó eru að sýna betri námsárangur. Þannig að við sem berum ábyrgð á menntamálum verðum að taka þessi skilaboð til okkar. Við verðum að taka þau alvarlega og það þarf að bregðast við með aðgerðum. Þá er einmitt spurningin: Með hvaða aðgerðum? Hvaða aðgerðir virka? Ég er algerlega sannfærð um það að þeir sem hafa verið að vinna bæði í grunnskólunum og hjá sveitarfélögunum og menntavísindasviði hafi komið með ofboðslega mikið af flottum og skemmtilegum hugmyndum á síðustu árum en við höfum ekki mælikvarða á hvað það er sem virkar. Það auðvitað gengur ekki.

Ég get líka tekið undir það sem kom fram áðan varðandi námsgagnagerð. Það er alla vega eitt sem við vitum, að námsgagnagerð er ekki í nægilega góðum farvegi. Okkur vantar meiri og betri námsgögn og það lýtur auðvitað sérstaklega að íslenskunni og okkar litla málsvæði, hvort sem það er í formi bóka eða annars konar lausna sem ná árangri, þannig að það er eitt efni sem við þurfum að taka til og það er hluti sem Miðstöð menntunar og skólaþjónustu fær ákveðið hlutverk í. En ég vil ítreka að ég held að það sé mikilvægt að virkja frumkvöðla, virkja markaðinn í þeim efnum þótt Miðstöð menntunar og skólaþjónustu þurfi að vera einhvers konar gæðaúttektaraðili á það hvaða námsefni sé gæðaefni og þar af leiðandi hvaða námsefni megi bjóða upp á inni í skólunum.

Ég ætla líka að gera það að tillögu minni að menntamálaráðherrar Norðurlandanna stofni með sér norrænt menntavísindaráð sem geti verið ráðgefandi ráð til menntamálayfirvalda á öllum Norðurlöndum. Í því sitji allir færustu sérfræðingar á sviði menntavísinda, hvort sem þeir eru norrænir eða annars staðar að úr heiminum því að við sjáum það líka í PISA að Norðurlöndin öll, þessi velferðarsamfélög sem við státum af og berum okkur saman við innbyrðis, árangur þeirra í PISA fer því miður niður á við í öllum þessum löndum og við erum þar því miður lægst.

Hér er svo sannarlega verk að vinna. Það frumvarp sem við erum með í höndunum og sú stofnun sem um ræðir fær mikilvægt hlutverk. En við þingmenn og hæstv. menntamálaráðherra, svo og sveitarfélögin auðvitað, kennarasamfélagið allt, foreldrasamfélagið allt, þurfum að sameinast um aðgerðir sem virka og sýna algjöran einhug í því að þessu þurfi að breyta því að börnin okkar eiga meira skilið. Ég ætla líka að fá að segja það, vegna þess að ég hef heyrt í börnum sem hafa áhyggjur af þessari umræðu allri saman, að ég hef engu að síður ofboðslega mikla trú á íslenskum ungmennum. Ég held að þau séu ofboðslega klár að svo mörgu leyti og hafi fengið ýmislegt gott, bæði frá samfélaginu Íslandi en ekki síður út úr grunnskólanum sínum. En við viljum bara líka, og það er algerlega nauðsynlegt, að þau fái fyrirtaksmenntun sem skili þeim árangri þannig að hægt sé að mæla hann og við eigum auðvitað að setja markið miklu hærra þegar kemur að þessum mælikvarða.

###

Virðulegur forseti. Í morgun fór allsherjar- og menntamálanefnd til fundar við menntamálaráðherra og fékk upplýsingar um niðurstöður okkar í PISA. Niðurstöðurnar eru með öllu óásættanlegar. Því miður hefur það verið svo í langan tíma að árangur íslenska grunnskólakerfisins er ekki nægilega góður en hann fer versnandi. Það er algerlega óásættanlegt að aðeins 60% 15 ára barna hafi náð grunnfærni í lesskilningi. Það er óásættanlegt og við verðum að grípa til aðgerða. Hæstv. menntamálaráðherra hefur boðað samtal við okkur í allsherjar- og menntamálanefnd sem við höfum mikinn áhuga á að taka. Ég hef jafnframt óskað eftir sérstakri umræðu um þetta mál hér í þingsal. Hæfni íslenskra barna er örlítið meiri þegar kemur að stærðfræðilæsi og læsi á náttúruvísindi. En stóra málið er að námsárangur er ekki nægilegur. Aftur á móti sýna þessar niðurstöður líka að líðan barna í íslenskum skólum er betri en víða annars staðar og þau bera traust til kennara sinna. Það eru jákvæðar fréttir og það er eitthvað sem við eigum sannarlega að geta byggt á. En lausnin felst ekki í auknu fjármagni inn í kerfið því að við skulum líka muna það að útgjöld til menntamála á Íslandi eru með þeim hæstu innan OECD-landanna. Hér þarf þess vegna að taka til í kerfinu, átta sig á því hvaða breytinga er þörf til að ná árangri og til þess verðum við að hafa mælikvarða á það sem virkar og það sem virkar ekki.  Ég ætla líka að leggja það til að norrænu menntamálaráðherrarnir komi sér upp samnorrænni vísinda- og ráðgjafarnefnd því að það er ljóst að niðurstaða hinna Norðurlandanna  er líka að fara niður á við og þess vegna held ég að við verðum að hlusta á vísindafólkið okkar, fólkið sem veit hvaða námsaðferðir virka.

###

Virðulegur forseti. Ég þakka hæstv. ráðherra aftur fyrir þessa þingsályktunartillögu og langar að halda áfram þar sem frá var horfið þegar ég var í andsvörum við hæstv. ráðherra. Það sem ég óttast fyrst og fremst varðandi skipulagsmál hjá okkur er að við séum búin að byggja upp þannig kerfi að kerfið sé farið stundum að snúast meira í kringum sjálft sig en raunverulega fólkið sem það á þjóna. Þetta segi ég hafandi starfað mjög lengi að skipulagsmálum í mínu sveitarfélagi og farið í gegnum endurskoðun aðalskipulags, endurskoðun svæðisskipulags og fylgst með gerð landsskipulags. Ég er ekki búin að lesa þetta, ég skal alveg viðurkenna það, hæstv. forseti, en ég er búin að lesa megnið af þessu og ég held að það sé ekkert hérna sem ég sé ósammála, ég held ekki. En ég er alltaf í grunninn svolítið hrædd þegar við erum með þingsályktunartillögur hér fyrir þinginu sem eru með alveg ofboðslega mikinn texta því að ég óttast það alltaf svolítið að það séu ekki einhverjar raunverulegar ákvarðanir þarna sem skipta máli, þetta sé meira svona texti á blaði sem fer einhvern veginn inn í ferlið frekar en að það skili okkur einhverju. Það eru áhyggjurnar sem ég varpa hér fram og mér finnst ofboðslega mikilvægt að við höfum það í huga.

Eins og ég sagði í ræðu minni áðan þá hefði ég í fullkomnum heimi viljað sjá að þessari landsskipulagsstefnu hefði fylgt upp uppdráttur af landinu þar sem mikilvægir þjóðhagslegir innviðir væru fastsettir. Það væri bara hluti af landsskipulagi að ákveða þá. Ég átta mig á því að það verður ekki auðvelt að komast þangað, hvað þá að samþykkja slíkan uppdrátt og slíka stefnu, ég átta mig vel á því. En ég held engu að síður að það sé ofboðslega mikilvægt til framtíðar að við höfum slíkt skipulag. Að því sögðu, þegar kemur að þessum þjóðhagslega mikilvægum þáttum, getum við tekið t.d. veituinnviðina sem er áhersla B.5, og þar undir í punkti 8 segir:

„Skipulagsákvarðanir um raforkuflutningsmannvirki geri kleift að tryggja örugga afhendingu raforku, um leið og tekið er tillit til áhrifa á landslag og aðra landnotkun.“

Það hljóta allir að vera sammála þessu. En hvernig tryggjum við þetta, að þetta gerist raunverulega þegar hvert og eitt sveitarfélag er með sitt skipulag fyrir sig? Hvernig tryggjum við þá að veiturnar séu til staðar? Það er mitt áhyggjuefni.

Ég gleðst yfir því að við séum að fjalla hér um vindorkuna og hún sé sett inn í stefnuna. Ég hef örugglega sagt það áður við ráðherra umhverfis- og orkumála að ég er orðin mjög óþreyjufull varðandi það að við förum að taka einhverjar ákvarðanir þegar kemur að vindorkunni. Við getum framleitt töluvert af orku með vind og við eigum að framleiða meira af grænni orku og við hefðum þurft að vera búin að taka ákvörðun um hvar við ætlum að virkja vindinn og hvar við ætlum alls ekki að virkja vindinn. Því miður finnst mér okkur miða of lítið áfram í því. Þannig að ég segi aftur: Það er gott að nefna vindorkuna en hér liggja ekki fyrir ákvarðanir um hana

Ég held að það sé líka mjög mikilvægt að taka á vatninu okkar, þar er líka þessi spurning hvernig við tryggjum þetta. En stóra málið eru auðvitað þessir þjóðhagslega mikilvægu innviðir sem við þurfum að finna leiðir til að halda utan um og tryggja að þegar við erum búin að virkja á einum stað þá skili raforkan sér þangað sem við þurfum á að halda. Eins og ég sagði hér í umræðunni þá er það algerlega út úr kortinu að Ísland sé að reka raforkuver sem brennir dísilolíu. Það er bara algjör fásinna. Á tímum þar sem við erum að tala um loftslagsvá og við búum á norðurslóðum og sjáum raunverulega hvaða áhrif loftslagsbreytingar hafa þá er auðvitað stærsta málið bruni jarðefnaeldsneytis. Við erum að keppast við að rafvæða bílaflotann okkar sem er gott mál. En á sama tíma erum við með svæði á landinu okkar sem ekki eru tengd eða fá ekki nægjanlega mikið af grænni orku, sem við getum framleitt, og brenna þar af leiðandi dísilolíu. Þetta er galið. Mér finnst að það sé okkar hlutverk hér að tryggja að þetta sé ekki okkar framtíðarsýn, að tryggja það að hér nýtum við orkuna, þessa grænu orku sem við getum framleitt. Á sama tíma ætlum við að sjálfsögðu líka að huga að verndun náttúruperlna og ég er alls ekki að tala fyrir því að við eigum að virkja hverja sprænu eða vera með vindmyllur út um allar koppagrundir. Það er ekki það sem ég er að segja hér.

Að þessu sögðu vil ég óska nefndinni góðs gengis í að fara yfir þessa stefnu og eins og ég segi, ég held að hér sé ekkert sem fólk ætti almennt að vera ósammála. Það er kostur en kannski líka galli því það sem ég er svolítið að kalla eftir er að það séu teknar einhverjar raunverulegar ákvarðanir sem munu skila sér í þróun Íslands sem samfélags, bæði fyrir atvinnulífið en líka fyrir samfélagið sjálft. Ég heyrði hvað hæstv. ráðherra sagði við mig hér áðan í andsvörum og ég skil alveg af hverju það er farið svona hægt og verið svolítið í miðjunni og reynt að ná öllum saman að borðinu og svona og það er góð hugsun í því. En við megum ekki samt gleyma því að við þurfum að stefna fram á við og til þess að stefna fram á við getum við ekki alltaf verið í kyrrstöðu og tekið engar ákvarðanir, verið bara með fallegan texta um eitthvað sem við getum öll verið sammála um. Við þurfum raunverulega að bregðast við í einhverjum tilfellum. Ég skora á hæstv. ráðherra að hefja sem fyrst vinnu í ráðuneytinu varðandi endurskoðun næst á landsskipulagi og koma þá bara með uppdrátt af landinu og taka einhverjar ákvarðanir varðandi mikilvæga grunninnviði.

###

Virðulegur forseti. Ég þakka hæstv. ráðherra fyrir svarið en ég ætla að fá að vera svolítið óþolinmóð og vilja að hlutirnir gerist aðeins hraðar hvað þetta varðar. En ég skil algerlega það sem hæstv. ráðherra kemur inn á. Ég minnist þess nefnilega að hafa skrifað athugasemdir við fyrsta landsskipulagið, verandi þá formaður skipulagsnefndar og þátttakandi í svæðisskipulagsnefnd höfuðborgarsvæðisins, og það var auðvitað ákveðinn ótti því að eitt af því sem sveitarfélögin standa rosalega föst á er skipulagsvald þeirra og það er rosalega mikilvægt út frá sjálfstæði sveitarfélaga. En ég held að við höfum ítrekað áttað okkur á því að það eru þættir sem eru jafnvel enn mikilvægara heldur en sjálfstæði sveitarfélaga og skipulagsvald þeirra og það eru þjóðhagslega mikilvægir innviðir og öryggi lands og þjóðar. Það bara hreinlega trompar hinn þáttinn. Ég held að ef hæstv. ráðherra hefði komið hér með uppdrátt þar sem hann hefði lagt til t.d. að hér og hér megi vera vindmyllugarðar, hérna eigi að vera tengivirki og hér eigi að vera flugvellir og hafnir og annað, þá hefðum við örugglega rifist um það í einhver ár. En kosturinn við það væri, þegar við værum búin að ljúka því rifrildi, að þá værum við með uppdrátt, þá værum við með eitthvert samkomulag sem væri ramminn sem hægt væri að vinna áfram með.

###

Virðulegur forseti. Ég þakka hæstv. ráðherra fyrir ræðuna og fyrir að leggja fram þessa þingsályktunartillögu. En mér er smávandi á höndum því að eins og hæstv. ráðherra talaði um þá má alveg dást að ýmsu verklagi í ráðuneytinu, þ.e. ég er mjög hlynnt svona grænbókar- og hvítbókarvinnu, en ég hef kannski ákveðnar væntingar til þess að það myndi skila sér í styttri og skýrari texta. Hér erum við með svolítið mörg orð varðandi þætti sem hér eru undir og ég er að velta sérstaklega fyrir mér lið 3 í lykilviðfangsefnunum sem er uppbygging þjóðhagslegra mikilvægra innviða. Þar segir um áherslur verkefnisins að það eigi að einfalda ákvarðanatöku um þjóðhagslega mikilvæga innviði flutningskerfa. Það tek ég heils hugar undir og styð hæstv. ráðherra heils hugar í þeirri vinnu. En ég velti því fyrir mér hvort við hefðum ekki þurft að hafa eitthvað meira um það, hvort við þyrftum ekki raunverulega að vera búin að leita leiða. Við erum á svo spennandi stað í að móta landsskipulag og ég hélt þessa ræðu örugglega síðast þegar við ræddum landsskipulag og ég spyr hæstv. ráðherra: Kom ekki til greina að vera hreinlega bara með uppdrátt af landinu og festa niður þjóðhagslega mikilvæga innviði? Hvar verða að vera hafnir? Hvar verða að vera flugvellir? Hvar verða að vera tengimannvirki eða veitumannvirki? Þetta væri þannig raunverulega toppurinn á skipulagsferlinu okkar eins og ég sá alltaf fyrir mér í upphafi þegar við byrjuðum með þetta landsskipulag og hvernig það myndi þróast. Þannig að spurningin mín er: Getum við verið enn skýrari og hreinlega verið bara með uppdrátt?

###

Virðulegur forseti. Þegar loftslagsmál ber á góma er oft talað eins og þetta sé bara alger dauði og djöfull, við séum algerlega brenna upp og það er allt að fara til fjandans, á meðan við gætum auðvitað nálgast verkefnið frekar þannig að við erum að fara í gegnum umbreytingar. Við þurfum að fara í gegnum aðlögun og við þurfum að breyta lífsháttum okkar og það þarf ekkert endilega að vera slæmt. Við höfum sem betur fer breytt lífsháttum okkar svakalega bara á síðustu 100 árum og það hefur allt verið til bóta fyrir mannskepnuna en í einhverjum tilfellum ekki svo gott fyrir jörðina. Ég er alveg sannfærð um að við getum gert bæði með því einmitt að hlusta á vísindamenn — og nú ætla ég  ekki að flokka hv. þingmenn Flokks fólksins sem sérstakra vísindamenn. Ég vil hvetja hæstv. ráðherra til að hlusta á vísindamenn sem eru að skoða þetta, hlusta á fyrirtæki sem eru að þróa lausnir vegna þess að tæknibreytingar og nýsköpun eru auðvitað lykill út úr þessu vandamáli. En með því er ég ekki að segja að við eigum að halda  óbreyttri hegðun. Við eigum bara að horfa á hvað amma gamla gerði í eldhúsinu þegar hún tók plastpokann utan af brauðinu og dustaði brauðmylsnurnar úr og notaði svo plastpokann aftur. Við eigum auðvitað að hætta að nota hluti sem fara beint í ruslið og þó að við höldum að það fari í einhvers konar endurvinnslu, sem það vonandi gerir, þá er auðvitað alltaf best að endurnýta hlutina.

En að þessu sögðu þá held ég að stóra nálgunin hjá okkur varðandi þessi mál þurfi líka að vera í gegnum samfélagið sjálft,  í gegnum fyrirtækin okkar. Við þurfum að koma á raunverulegu hringrásarhagkerfi, að fyrirtækin okkar sem eru að framleiða vörur sjái akkur í því að það sé hvati í kerfinu til að tryggja að vörur hafi langan líftíma, þær hafi endingu, að það sé hægt að endurnýta þær og endurvinna eins og kostur er. Og svo þurfum við auðvitað að vera með alvöruúrgangsáætlun þannig að þegar því verður ekki við komið þarf að fara varlega með þessa hluti og tryggja það.

En stóra málið okkar á Íslandi — og ég hef stundum sagt að við erum að einhverju leyti í þessu að glíma við ákveðið lúxusvandamál. Við búum í ofboðslega fallegu landi með mikið af ósnertri náttúru sem við þurfum að varðveita og við þurfum að passa. Svo búum við við það tækifæri að geta framleitt hér ofboðslega mikið að grænni orku sem er lausn heimsbyggðarinnar við þessu vandamáli. Það eina sem við þurfum að gera er að finna skynsamlegt jafnvægi á þessu, hvað við ætlum að vernda og hvað við ætlum að virkja vegna þess að það gengur ekki að á Íslandi, þar sem við höfum aðgengi að grænni og góðri orku,  séum við með olíuorkuver, við séum að brenna dísilolíu til að framleiða rafmagn sem við getum gert með öðrum hætti. Það er auðvitað þar sem fókusinn okkar á að vera.

En að þessu sögðu þá ætla ég að óska hæstv. ráðherra góðs gengis á COP-ráðstefnunni. Ég hef nú sjálf verið þeirrar gæfu aðnjótandi að fara á tvær slíkar ráðstefnur og það er ofboðslega lærdómsríkt og skemmtilegt. Það er ekki síst gaman að sjá hvað atvinnulífið er orðið virkur þátttakandi í ráðstefnunni sjálfri. Auðvitað á sér stað fullt af samningafundum þar sem ríkin taka þátt og reyna að ná saman um hlutina. En básarnir, allar þessar ráðstefnur og allir þessir tvíhliða fundir — síðast átti ég einmitt gott samtal við fulltrúa frá íslensku atvinnulífi sem tóku þátt og sáu svo mörg tækifæri. Það er nefnilega málið að fyrir land eins og Ísland sem getur framleitt mikið af grænni orku og hefur aðgengi að góðri þekkingu, og við erum nýsköpunardrifið samfélag, þá liggur líka mikið af tækifærum í þeirri ógn sem okkur stafar af loftslagsbreytingunum. Reynum bara að muna það.

###

Virðulegur forseti. Ég þakka hv. þingmanni kærlega fyrir framlagningu þessa máls og ræðu hennar hér. Ég hefði gjarnan viljað vera meðflutningsmaður á þessu máli þó að það hafi farið fram hjá mér í einhverjum póstsendingum. Ég er hjartanlega sammála þessu og ég held að það sé líka svo mikilvægt sem hv. þingmaður kom inn á, vegna þess að þegar hv. þingmaður var að hefja þessa vinnu þá var svolítið verið að tala fyrir því að hætta bara öllum ríkisstuðningi við stjórnmálaflokka. Ég held að það sé mjög óraunhæft. Og alveg eins og hv. þm. Diljá Mist Einarsdóttir fór yfir hérna þá er það þannig í öllum okkar nágrannalöndum, slíkur ríkisstuðningur, og það er í rauninni mikilvægt fyrir lýðræðið að svo sé. En í guðanna bænum, við erum náttúrlega komin út úr öllu raunsæi þegar þetta er orðin nánast eina tekjuöflun stjórnmálaflokka, að fá úr ríkissjóði, og flokkar sem ekki ná mönnum á þing og eru bara með örfá atkvæði á bak við sig geta fjármagnað alls konar áróðursstarfsemi í mörg ár á eftir fyrir það eitt að hafa verið í framboði. Ég held að það hljóti öllum að vera ljóst að við þurfum að taka þetta til endurskoðunar. Ég held að það sé fátt sem ég sé eftir eftir að ég tók sæti á þingi en ég greiddi þó einu sinni atkvæði með einhverjum breytingum á þessum lögum og það var mér þvert um geð, það var eitthvert samkomulag sem var búið að ná hér á milli flokka. Ég vænti þess og vona að við förum að skrúfa þetta aðeins niður eins og þetta frumvarp ber með sér. Þetta er bara ákall til þeirra sem sitja í fjárlaganefnd og eru núna að raða saman alls konar óskum og beiðnum um aukin fjárútlát sem er eitthvað sem við þurfum alls ekki á að halda núna í þessu árferði. Hér er þá alla vega hugmynd að einhverjum sparnaði og stjórnmálaöflin í landinu gætu svo vel tekið það á sig að fá lægri framlög frá ríkinu.

Heyr, heyr.Virðulegur forseti. Mig langar líka að nefna eitt sem kom hérna fram hjá framsögumanni, að stjórnmálaflokkar og -samtök eru hornsteinn lýðræðis og það er líka ábyrgðarhlutverk hjá okkur þingmönnum að tala með þeim hætti. Á síðasta áratug eða svo og kannski í aðeins lengri tíma þá hefur verið einhvern veginn markviss áróður gagnvart stjórnmálaflokkum og það að vera í stjórnmálum eða vera í flokki, ég tala nú ekki um ef hann á sér langa og mikla sögu og hægt að bendla hann við fjórflokkinn eða eitthvað slíkt, sé eitthvað neikvætt og andlýðræðislegt. Það er það nefnilega alls ekki. Það er alger hornsteinn lýðræðis að fólk komi sér saman í flokka eftir ákveðnum lífsskoðunum og sjónarmiðum og komi fram með sína stefnu og leggi hana á borð. Fyrir þá sem kunna að vera að fylgjast með og hafa ekki tekið þátt í starfi stjórnmálaflokks og óttast að það sé eitthvað vont þá bara hvet ég fólk til þess að fara einmitt á fundi hjá stjórnmálaflokkum, jafnvel fleiri en einum eða tveimur, og átta sig á því hvað það er þroskandi og mikilvægt fyrir lýðræðið að fólk komi saman og takist á eða ræði um málefni samfélagsins. Þess vegna, út frá einmitt þeim sjónarmiðum, er mikilvægt líka að vera með ákveðið kerfi sem tryggir stjórnmálaflokkunum ákveðinn rekstrargrundvöll. En eins og staðan er í dag þá er bara allt, allt of langt gengið í því að dæla fé úr ríkiskassanum inn í stjórnmálasamtök.

###

Virðulegur forseti. Ég held að sveitarstjórnarfulltrúar á Íslandi séu allt of, allt of margir, þá auðvitað ekki síst í Reykjavík. Það er algjörlega út í hróa hött að við séum með næstum því hálft þing hérna hinum megin við götuna sem fer með stjórn borgarinnar og ég leyfi mér að fullyrða það að borgin er ekki betur rekin, íbúar í borginni eru ekki ánægðari með þjónustu kjörinna fulltrúa eftir að þeim var fjölgað. En alveg eins og hv. þingmaður kom inn á þá var það svo sem ekki ákvörðun borgarstjórnar í Reykjavík einhliða að fjölga fulltrúum heldur var það bundið í lög á sínum tíma og ég tók þátt í þeirri umræðu á sínum tíma sem þáverandi sveitarstjórnarfulltrúi. Við í Mosfellsbæ, þar sem ég sat, neyddumst líka til að fjölga okkar fulltrúum, fórum úr fimm í sjö og svo níu og ég leyfi mér að efast stórkostlega um gildi þessarar fjölgunar. Ég ætla þó að segja að ég held að hv. þingmaður gangi býsna langt í þessari tillögu sinni að segja að aðalmenn skuli aldrei vera færri en þrír, þ.e. að setja lágmarkið við þrjá. Ég held að það kunni að vera of lítið svona út frá lýðræðislegum sjónarmiðum. Það væri mín skoðun að það þyrftu að vera eitthvað fleiri fulltrúar en þrír í sveitarstjórnum. Það þarf líka að búa þannig um hnútana að það sé ekki bara einfaldur meiri hluti sem geti ákveðið að fækka fulltrúum það mikið. En það er algjörlega klárt mál að það er engin þörf fyrir alla þessa fulltrúa.

Hv. þingmaður kom aðeins inn á það að í borginni eru borgarfulltrúar í fullu starfi. Þetta hefur oft verið mikið rætt og sitt sýnist hverjum í þessum efnum og ég ætla ekki að segja að það sé til einhver ein fullkomin leið í þessu en ég hef stundum haldið því fram að það væri betra að hafa færri borgarfulltrúa eða bæjarfulltrúa og þeir hefðu meira rými til að sinna vinnunni sinni. Ég hef sjálf verið í starfi kjörins fulltrúa og orðið þeirrar gæfu aðnjótandi að geta einbeitt mér að því starfi þótt ég hafi sinnt einhvers konar störfum líka með. En það er ofboðslega mikil vinna ef þú ætlar að gera það vel, að setja þig inn í öll þau mál sem tengjast sveitarfélaginu og fjallað er um á vettvangi bæjarstjórna og sinna á sama tíma fullri vinnu annars staðar. Það getur verið erfitt að koma því fyrir. Það er auðvitað ofboðslega erfitt fyrir fjölskyldufólk að sinna öllu þessu. Mér finnst það vel skoðandi að í fleiri tilfellum sé þetta stærra hlutastarf og fólk hafi þá raunverulegan tíma til að sinna þessum störfum. En það er alveg ljóst að við þurfum ekki alla þessa fulltrúa, fyrir utan það auðvitað að við megum svo sannarlega að fara í ákveðna sameiningar í sveitarfélögum. Þá er ég kannski fyrst og fremst að horfa til sérstaklega lítilla sveitarfélaga. Og þar, í fjölkjarnasveitarfélögum, hefur t.d. verið notað það form að vera með ráð, svæðisráð. Það held ég að hafi lukkast nokkuð vel og geti verið býsna góð hugmynd.

Ég get tekið undir margt sem fram kemur í greinargerðinni hjá hv. þingmanni. Ég er ekki meðflutningsmaður á þessu máli en hef samt verið áður meðflutningsmaður á sambærilegum málum sem gengu þó aðallega út á það að fara í sama horf og var fyrir breytinguna. Ég hef efasemdir um þessa þrjá, ég held að þar sé býsna langt seilst en ég held að það sé full ástæða til að taka þetta til umræðu í hv. umhverfis- og samgöngunefnd, sem ég hygg að muni taka þetta mál fyrir, og velta upp þeim sjónarmiðum sem var velt upp á sínum tíma við breytinguna á lögunum þegar þess var krafist að sveitarstjórnir færu stækkandi. Ég held að við höfum hreinlega gengið allt of langt í þeim efnum.

###

Virðulegur forseti. Ég þakka hv. þingmanni kærlega fyrir þennan flutning og ræðuna. Ég hef svo sem áður tekið til máls í þessu máli sem mér finnst mjög áhugavert og mikilvægt. Í rauninni velti ég fyrir mér hvað  það er sem upp á vantar. Ég held að við í allsherjar- og menntamálanefnd ættum að fara vel yfir þetta því að hér er auðvitað líka verið að tala um lagaheimildir til að miðla upplýsingum og þar erum við fyrst og fremst að reka okkur á persónuvernd.

En mig langaði í þessu samhengi að minnast hér á nokkuð sem ég held að hv. þingmaður þekki ágætlega. Á síðasta Norðurlandaráðsþingi samþykktum við tillögu um að samræma aðgerðir á Norðurlöndunum til að auka þekkingu og til að koma í veg fyrir og berjast gegn morðum í nánum samböndum. Þetta er þingmál sem hefur verið í vinnslu í töluverðan tíma í Norðurlandaráði og  segir m.a. í greinargerðinni með því: Morð er alvarlegasta birtingarmynd ofbeldis í nánum samböndum og á sér sjaldan stað án aðdraganda.

Hv. þingmaður er að ræða hér um heimilisofbeldi en það er því miður  þannig að of oft  endar slíkt ofbeldi með dauða. Það er rakið    ágætlega í greinargerð Norðurlandaráðs hversu hátt hlutfall kvenna deyr á ári hverju  af völdum maka eða fyrrverandi maka. Það er sláandi, þetta eru tölur frá Sameinuðu þjóðunum frá árinu 2019, að þar segir að daglega falli 137 konur í heiminum — daglega —  fyrir hendi fjölskyldumeðlims og meira en þriðjungur þeirra kvenna sem myrtar voru árið 2017 voru myrtar af þáverandi eða fyrrverandi maka. Þegar þessar tölur eru skoðaðar sem hlutfall manndrápa eru þetta um 13,5%. En þegar þessar tölur eru skoðaðar á Norðurlöndunum þá er þetta miklu hærra. Það voru 26% í Svíþjóð og 27% í Noregi.

Ég lagði fram fyrirspurn til dómsmálaráðherra eftir að þetta mál kom fyrst upp og fékk  gögn  frá ríkislögreglustjóra þar sem fram kom að 22% af manndrápum eru framin af  maka eða fyrrverandi maka, reyndar  51%  af kunningjum eða vinum og er talið að í einhverjum tilfellum gæti verið um einhvers konar ástarsamband að ræða í því.

Þetta eru svo sláandi tölur þannig að ég ætla bara að þakka hv. þingmanni fyrir að koma fram með þetta og mun örugglega leggja áherslu á það  þegar við förum yfir þetta verklag að við notum okkur líka reynslu hinna Norðurlandanna. Það væri ekki úr vegi að það væru samræmdar aðgerðir þannig að þegar við finnum gott verklag við þetta þá séu Norðurlöndin  svolítið saman í þessari vegferð því að þar er þetta hlutfall hærra, reyndar líklega af þeirri góðu ástæðu að morð eru tiltölulega sjaldgæf á Norðurlöndunum miðað við víðast annars staðar í heiminum en þetta eru engu að síður sláandi tölur. Ég  þakka hv. þingmanni fyrir þessa framlagningu.

###

Virðulegur forseti. Hér ræðum við þingsályktunartillögu um að fela mennta- og barnamálaráðherra að vinna heildstæða stefnu um daglegar, gjaldfrjálsar, næringarríkar skólamáltíðir og umgjörð þeirra. Ég ætla að lýsa mig algerlega ósammála þessari þingsályktunartillögu  af nokkrum ástæðum. Fyrir það fyrsta þá held ég að  þetta sé fyrst og fremst hlutverk sveitarfélaga, þ.e. sveitarfélög reka grunnskóla og leikskóla í þessu landi og við eigum að treysta þeim fyrir því verkefni. Ég veit ekki betur en að skólar og sveitarfélög séu almennt að reyna að vinna mikið með næringargildið og mörg sveitarfélög hafa farið inn í verkefni landlæknis um heilsueflandi samfélög og heilsueflandi skóla. Ég hef reynslu af því, sveitarfélagið þar sem ég var lengi í sveitarstjórn, Mosfellsbær, var með fyrstu sveitarfélögunum sem gengu inn í þau verkefni og það var mjög mikilvægt og mjög gott. Í því fólst mikil fræðsla til þeirra sem störfuðu í mötuneytunum og ekki síður þeirra  sem störfuðu í íþróttahúsunum og svona,  að taka í gegn hvað er á boðstólum fyrir börnin okkar.

En mér finnst það líka frumhlutverk foreldra að fæða og klæða börnin sín og ég held að ríkið eigi ekki að stíga inn á það svið nema í þeim tilfellum þar sem foreldrar eiga erfitt með að fæða og klæða börnin sín. Og þá eigum við að vera með öryggisnet og við eigum að tryggja það að öll börn fái fæði og klæði og nauðsynlegan aðbúnað. Í þeim tilfellum erum við með umtalsvert bótakerfi í dag eða millifærslukerfi, hvort sem það er í formi barnabóta, húsnæðisbóta eða slíks. Svo er það nú þannig að sveitarfélögin eru í mörgum tilfellum að greiða gjaldið fyrir mötuneytið fyrir þau börn þar sem foreldrar hafa af einhverjum ástæðum  ekki greitt það.

Ég minnist þess þegar ég var í sveitarstjórn að ég tók þetta reglulega upp og hef rætt við kennara, sem eru auðvitað lykilfólkið okkar í því að huga að því hvernig börnin okkar hafa það og þau eru oft fljót að greina það ef eitthvað bjátar á. Ég vil bara að skólar sjái til þess að öll þau börn sem vilja borða í mötuneytum fái aðgengi að þeim. Og auðvitað er það eðlilegt að foreldrar greiði fyrir það, en  ef það reynist erfitt af einhverjum ástæðum þá eru þetta umtalsvert lágir fjármunir sem um er að ræða og skipta ekki sköpum í rekstri sveitarfélaga eða rekstri viðkomandi skóla. Það er töluvert mikil niðurgreiðsla á skólamat í dag. Ég reyndi að fletta því upp á netinu og ef ég reikna þetta rétt er máltíðin að kosta einhvers staðar á bilinu 600–800 kr. Ég held meira að segja að 800 kr. hafi verið það sem ég sá dýrast, það var í  Seltjarnarnesbæ og 600 kr. hér í Reykjavík og öðrum sveitarfélögum, einhverjir eru jafnvel ódýrari. Það verður bara að segjast eins og er að þú færð ekkert  mjög góðan mat fyrir þessar upphæðir þó að þú farir út í Bónus að kaupa   rúnnstykki eða samlokur eða hvað það er. Það kostar örugglega meira en þetta. En eins og ég segi, mér finnst að foreldrar eigi að sinna þessu hlutverki.

Ég held líka að það sé mjög mikilvægt að foreldrar séu að borga fyrir þessa þjónustu því að með því gera þeir líka meiri kröfur. Ég hef kvartað yfir því að við ræðum of lítið um málefni skóla hérna og ég kvarta yfir því að samfélagið sem slíkt hafi of litlar skoðanir á grunnskólanum og því sem á að vera að gerast inni í grunnskólunum sem er menntun barnanna okkar. En eitt af því sem er einkennandi fyrir starf í foreldrafélögum, eða var það alla vega þegar ég var á þeim vettvangi og var lengi í stjórn Heimilis og skóla og sat líka oft á aðalfundi foreldrafélaga skólum barnanna minna,  er að foreldrar hafa skoðanir á mötuneytinu. Það var það sem var fyrst og fremst  til umræðu en ofboðslega lítið um að foreldrar væru að hafa skoðun á því hvaða lestrarkennsluaðferðum væri verið að beita, hvaða bók væri verið að nota í stærðfræðinni eða öðrum þáttum, sem ég held að sé mun veigameira mál. Þannig að ég held að það sé einmitt mikilvægt að foreldrar séu að greiða fyrir þessa þjónustu því að með því gera þeir líka ákveðnar kröfur.

En að þessu sögðu ætla ég að segja að þetta er nú með bestu greinargerðum sem ég hef lesið  með þingmannamálum. Ég get verið mjög sammála eiginlega nánast í öllu sem fram kemur í þessari greinargerð. Hún er rosalega vel unnin, hún tekur á mörgum þáttum sem ég held að sé mjög auðvelt að sammælast um. Og talandi um það hversu mikilvægt er að næringin sé  hluti af samverutímanum og fræðslutímanum; ég held  að það sé ofboðslega mikilvægt. Ég tók oft þátt í umræðu um slíkt í mínum skóla og því að það virðist vera allt of mikill asi oft. Það er ekki gott að börn upplifi það að máltíðin sé alltaf undir einhverri pressu, sé í  háværum matsal þar sem allt glymur og stressið er mikið. Þannig að það væri gott ef skólar gætu komið því við að gera þetta með rólegri hætti, taka þetta frekar  sem hluta af fræðslustarfinu. Það eru endalausir möguleikar að kenna börnum, hvort sem það er varðandi næringarfræði, mögulega stærðfræði eða sögu og menningu. Tækifærin eru mjög mörg.

Ég ætla líka að taka undir þessi sjónarmið varðandi heilbrigði og næringu, innihaldið. Offita er  vandamál sem við horfum fram á og við þurfum að leysa það. Hluti af því er auðvitað fræðsla og bara um umgengni okkar við mat og næringu. Sjálfbærniviðmiðin  get ég líka alveg tekið undir, þau geta verið mjög mikilvæg. Ég ætla því að hrósa þessari greinargerð þó að ég sé algerlega ósammála málinu. Það er á þeim forsendum að mér finnst það ekki vera hlutverk menntamálaráðherra að stíga inn á þetta svið. Ég held að sveitarfélögin séu að gera þetta vel og það er hægt að hvetja þau áfram í þeim efnum.

Ég sé enga sérstaka ástæðu fyrir því að vera hér með einhverja stefnu um að allar máltíðir í skólum séu gjaldfrjálsar. Ég sé hér að það er svoleiðis í Finnlandi og ég man að á sínum tíma kynnti ég mér það svolítið. Margir skólar hafa tekið það upp t.d. að bjóða upp á frían hafragraut á morgnana og ef ég man rétt þá var það eitt af því sem var svolítið  tekið upp frá Finnlandi eftir að Finnar lentu í sinni kreppu, vegna þess hversu mikilvægt þeir töldu það vera. Ég veit ekki betur en það hafi almennt gengið vel og ég lýsi mig ekki andsnúna því.  Ef sveitarfélög vilja svo fara þá leið að hafa máltíðir í skólum gjaldfrjálsar þá er það bara fínt. Þá er það bara ákvörðun þess stjórnsýslustigs eða sveitarstjórnarinnar sjálfrar að forgangsraða fjármunum sveitarfélagsins með þeim hætti og ég hef ekkert út á það að setja. Það verður hvert sveitarfélag að meta fyrir sig eftir aðstæðum og forgangsröðun hjá sér en ég held að við hér á þinginu ættum ekki að skipta okkur af því.

###

Virðulegur forseti. Höfum við ofurtrú á markaðnum? Ég hef mikla trú á markaðnum, mun meiri trú held ég en hv. þingmaður, en ég er ekki að leggja til sölu á póstinum eða einkavæðingu á póstinum einkavæðingarinnar vegna, alls ekki. Það eru sumir innviðir sem er bara skynsamlegt að ríkið eigi og reki. Ég held að póstþjónusta sé ekki þar á meðal. Já, hér er sagt í greinargerðinni að við teljum að það sé auðveldlega hægt að sýna fram á það að markaðurinn geti í mjög mörgum tilfellum sinnt þessari þjónustu og við sjáum það bara í dag, við sjáum hvernig póstþjónusta hefur þróast úr því að vera bara bréfsendingar í umslögum í það að vera pakkasendingar. Við erum með ríkisrekið fyrirtæki sem er í rauninni orðið pakkasendingafyrirtæki í dag og er þar af leiðandi á markaði sem áður var bara einkamarkaður og pósturinn hefur hægt og rólega, eða kannski frekar hratt, þróað sig inn á þann markað. Það er algjörlega ótækt. Þegar kemur að þeim sem mögulega eiga erfitt með að sækja póstsendingar þá eru þeir engu að síður í þeirri stöðu að þeir þurfa að sækja alls konar annars konar þjónustu, til að mynda matvörur. Í einhverjum tilfellum eru matvörur sendar heim og fólk getur nýtt sér slíka þjónustu og það sama ætti að geta átt við um póstinn. Ég held líka, hv. þingmaður, að hérna getum við sparað kolefnissporið svolítið. Ég held nefnilega að markaðurinn myndi finna skynsamlegar lausnir í því að nýta þær ferðir sem þegar er verið að fara inn á heimili fólks eða með sendingar inn í dali, til bóndabæja og annað ef markaðurinn fengi tækifæri til að ráða því. Þá er ég bara að vísa í mjólkurbílinn eða eitthvað slíkt sem jafnframt getur verið póstbíll.

###

Virðulegur forseti. Ég þakka hv. þingmanni andsvarið og er í rauninni glöð að heyra að góður vinur minn, hv. þingmaður, er ekki alveg sammála mér. Það er bara eðlilegt því að þetta eru ekki flokkar sem eru alveg á sama stað þegar kemur að þessu. Þessari þingsályktunartillögu er beint til innviðaráðherra sem fer með póstmálin og gengur einmitt út á það að framkvæma þessa markaðskönnun. En ég segi líka í greinargerðinni að ég tel að í kjölfarið þá verði ástæða til að selja Íslandspóst og það væri þá verkefni fjármálaráðherra sem fer með hlutabréf okkar í Íslandspósti, þannig að það væri annað mál. En það er ekki hægt að ráðast í slíka sölu öðruvísi en að framkvæma þessa markaðskönnun. Hv. þingmaður spyr mig hvað ég telji vera svona lágmarksþjónustu. Íslandspóstur er með bréfdreifingu tvo daga í viku og það er það sem hefur verið skilgreint sem lágmarksþjónusta og ég veit að mörgum finnst það slök þjónusta. Ég held að við séum bara að horfa fram á svolítið breytta tíma og þó að það kunni að vera huggulegt að fá bréfpóst inn um lúguna þegar einhver vill fara þá leið að senda manni þannig póst þá er það þannig að við þurfum sem einstaklingar og fjölskyldur, og það á ekki síður við á landsbyggðinni, að fara annað til að sækja alls konar aðföng, til að mynda matvöru, mögulega olíu á bíl ef fólk er ekki með rafmagnsbíl sem það getur hlaðið heima, þannig að mörgu leyti er ekkert óeðlilegt við það að þú getir nálgast póstinn þinn annars staðar þar sem þú þarft hvort sem er að koma við. Og mér persónulega, virðulegur forseti, finnst það vera miklu betri þjónusta sem einkafyrirtæki hafa verið að veita og ég ætla að nefna bara Dropp sem dæmi. Ég pantaði með stuttu millibili tvo hluti. Annar var sendur með Íslandspósti. Þar kom póstbíll sem keyrði hálft höfuðborgarsvæðið inn götuna mína til að hringja bjöllunni og enginn svaraði og þá var farið til baka með pakkann og honum komið fyrir á pósthúsi. Ég þurfti þá að mæta á pósthús á mjög skilgreindum opnunartíma sem hentaði mér engan veginn og var langt frá mínu heimili og langt frá mínum vinnustað, á meðan Dropp sendi pakkann á næstu N1 verslun og ég gat bara komið við á leiðinni heim, opið til tólf, og voðalega þægilegt. Svona getur markaðurinn sinnt þessu mun betur heldur en ríkisrekna fyrirtækið Íslandspóstur.

###

Virðulegur forseti. Ég mæli hér fyrir þingsályktunartillögu um að fela ráðherra að framkvæma markaðskönnun og undirbúa útboð á póstmarkaði. Með mér sem flutningsmenn eru hv. þingmenn Diljá Mist Einarsdóttir, Hildur Sverrisdóttir, Jón Gunnarsson, Óli Björn Kárason, Njáll Trausti Friðbertsson og Vilhjálmur Árnason. Þingsályktunartillagan hljóðar svo:

„Alþingi ályktar að fela innviðaráðherra að láta gera markaðskönnun þar sem metið verði hvort nauðsynlegt sé að tryggja alþjónustu með samningi, útnefningu eða útboði skv. 3. mgr. 11. gr. laga nr. 98/2019, um póstþjónustu, og hefja í kjölfarið undirbúning útboðs á þeim þjónustuþáttum eða landsvæðum þar sem lágmarksþjónusta er ekki veitt á markaðsforsendum.“

Við flutningsmenn teljum nauðsynlegt að ráðherra láti gera þessa markaðskönnunum til að fá yfirsýn yfir það hvaða þáttum alþjónustunnar, sem sagt lágmarkspóstþjónustu, er verið að sinna á viðskiptalegum forsendum. Jafnframt þarf að greina hvort önnur fyrirtæki en Íslandspóstur ohf. myndu veita lágmarkspóstþjónustu á þeim fáu stöðum þar sem samkeppni er ekki til staðar ef þau þyrftu ekki að keppa við niðurgreiddan rekstur. Markmiðið væri að greina hvort hægt sé að leysa alþjónustuskyldu Íslands með öðrum hætti en því að útnefna Íslandspóst sem alþjónustuveitanda til ársins 2030, t.d. með útboði ef þörf er á því. Það er brýnt að ljúka vinnunni áður en alþjónustuframlag er veitt vegna ársins 2023. Í kjölfar útboðs er mikilvægt að ráðist verði í sölu á Íslandspósti ohf.

Með frumvarpinu sem varð að lögum um póstþjónustu, nr. 98/2019, var gerð lagabreyting í samræmi við þriðju pósttilskipun Evrópusambandsins á sviði póstþjónustu sem m.a. laut að því að opna póstmarkaðinn fyrir samkeppni með því að afnema einkarétt ríkja á sviði póstþjónustu. Með frumvarpinu var lagt til að einkaréttur á póstþjónustu yrði afnuminn og að alþjónusta væri tryggð og þess getið hvernig hún yrði skilgreind og veitt og hvernig skyldi fara með kostnað við alþjónustu ef hún yrði ekki leyst af hendi á markaðslegum forsendum.

Nú eru tæp fjögur ár liðin frá gildistöku þessara laga og ljóst að markmið þeirra um hagkvæmni og aukna samkeppni hafa ekki náðst. Keppinautar Íslandspósts hafa kvartað mikið undan fyrirtækinu sem og bágu eftirliti af hálfu eftirlitsaðila. Telja þeir að verið sé að veita framlag vegna alþjónustu þar sem virk samkeppni sé til staðar og því ekki keppt á jafnræðisgrunni.

Af stuttri yfirferð yfir sambærilega þjónustu ýmissa fyrirtækja að dæma er ljóst að líklega er samkeppni í einhverri mynd í öllum þáttum póstþjónustu á Íslandi. Stór hluti þeirrar þjónustu er veittur á stöðum sem þáverandi Póst- og fjarskiptastofnun skilgreindi sem óvirk markaðssvæði þar sem alþjónustuveitandi getur sótt um framlag frá ríkinu vegna þjónustu ef um tap er að ræða. Póstdreifing er með þjónustu sex daga vikunnar í 44 af þeim 58 póstnúmerum í þéttbýli sem metin eru á óvirku markaðssvæði af hálfu eftirlitsaðila. Þjónustan er keimlík bréfadreifingu Íslandspósts en sú þjónusta er veitt tvo daga vikunnar. Í sömu póstnúmerum veita Samskip og Eimskip þjónustu tvo til fimm daga vikunnar, sem mætti kalla alþjónustu í þjónustuþáttunum flutningur um landið og afhending pakka. Jafnframt reka þessi fyrirtæki móttöku- og vinnslustöð í Reykjavík, líkt og Íslandspóstur, en fjölmargar stöðvar í þeirra eigu eða samstarfsaðila þeirra er einnig að finna víða um landið. Í 56 af 58 póstnúmerum á óvirkum markaðssvæðum í þéttbýli eru reknir einhvers konar afgreiðslustaðir sem vel gætu rúmað hefðbundin störf afgreiðslustaða vegna alþjónustu. Við matið er byggt á afgreiðslustöðum samkeppnisaðila, svo sem Dropp og flutningafyrirtækja, samkvæmt heimasíðum þeirra, ásamt bensínstöðvum og matvöruverslunum, samkvæmt þjónustukorti Byggðastofnunar.

Það virðist alveg ljóst að hægt er að ná fram stærðarhagkvæmni við veitingu lágmarkspóstþjónustu með útvistun verkefna Íslandspósts ohf. til sambærilegra aðila sem sérhæfa sig í mismunandi þáttum póstþjónustu víða um landið. Það er ekki löglegt að niðurgreiða póstþjónustu sem veitt er á venjulegum viðskiptagrundvelli.  Samkvæmt lögunum þarf mögulega að bæta tilnefndum veitendum alþjónustu kostnað við þjónustu sem þeir veita en er ekki veitt á venjulegum viðskiptagrundvelli. Nú þegar hefur yfir milljarður verið greiddur Íslandspósti, og ég held að það sé nærri 2 milljörðum, fyrir að veita þjónustu á venjulegum viðskiptagrundvelli og/eða þjónustu sem fyrirtækið veitir umfram lágmarkskröfur. Tilfærslurnar hafa valdið mikilli röskun á samkeppni og eftirspurn og orðið til þess að fyrirtæki sækja ekki frekar inn á þennan markað vegna niðurgreiddrar þjónustu ríkisins og það er algerlega ótækt.

Virðulegur forseti. Í stuttu máli þá er ég með þessari þingsályktunartillögu að segja að ríkið á ekki að reka flutningsfyrirtæki. Ríkinu ber að tryggja ákveðna lágmarksþjónustu þegar kemur að póstsendingum en í breyttum heimi hefur póstþjónusta breyst mikið og snýr nú meira og meira að pakkasendingum og minna að bréfapósti. Einhver samkeppni er í bréfdreifingu í flestum þéttbýlum landsins en fjöldi fyrirtækja sinnir pakkasendingum og er hægt að senda pakka um allt land með einkaaðilum. Eftir að netverslun jókst til muna hefur fyrirtækjum sem bjóða upp á þessa þjónustu fjölgað. Þau fyrirtæki kvarta mikið undan Íslandspósti og telja að verið sé að veita ríkisframlag í samkeppnisrekstur. Ég tel að ríkið geti vel tryggt lágmarksþjónustu með því að bjóða þjónustuna út þar sem ekki er samkeppni til staðar. Snýr það þá fyrst og fremst að bréfdreifingu í dreifbýli og á minnstu þéttbýlisstöðunum. Ekkert er því til fyrirstöðu að ríkið selji fyrirtækið Íslandspóst og/eða eignir þess. Það er alveg ljóst að hægt er að ná fram þessari stærðarhagkvæmni og ég er algerlega sannfærð um það að þeim fjármunum sem liggja í eignum Íslandspósts, sem er bæði húsnæði um landið, bílar og aðrir innviðir sem tengjast póstþjónustu, væri betur varið í þjónustu sem skiptir okkur öll máli eins og til að mynda heilbrigðisþjónustu eða löggæslu.

###

Virðulegur forseti. Íslenskt atvinnulíf og samfélag á allt undir því að börnin okkar komi heilsteypt og full sjálfstrausts út úr menntasögu sinni. Læsi er þar lykilbreyta. Tungumálið opnar dyr að menningu þjóða og hefur reynst lykilþáttur í inngildingu þeirra sem flytjast til Íslands. Undanfarin ár hafa komið fram mælingar sem sýna vaxandi áskorun íslenskra barna þegar kemur að lestri og málskilningi. PISA-niðurstöður sýna til að mynda að 34,4% íslenskra drengja geta ekki lesið sér til gagns við útskrift úr grunnskóla og nær fimmtungur stúlkna. Á þessu ári hefur verið umfangsmikil úttekt í gangi á vegum menntamálaráðuneytisins um stöðu drengja í íslensku skólakerfi og eru heildarniðurstöður væntanlegar á næstu misserum. Samkvæmt menntamálaráðuneytinu er ein lykilniðurstaða úr þeirri vinnu að íslensk börn, sérstaklega drengir, þurfi aukinn tungumálastuðning, þá helst á fyrstu árunum á menntagöngu sinni. Rannsóknir sýna skýrt að menntatækni getur spilað stórt hlutverk í því að þróa einstaklingsmiðaðra nám sem eflir þekkingu og færni barna í máltjáningu og málskilningi samhliða lestrarkennslu. Þannig getum við byggt upp þá lestrarfærni sem velmegunarsamfélag eins og Ísland á að státa sig af.

Mig langar því að nýta tækifærið hér í störfum þingsins til þess að minnast á gífurlega flott verkefni sem er nú í gangi en undanfarin misseri hefur verið unnið að staðfærslu á finnska lestrartölvuleiknum Graphogame sem hefur verið aðgengilegur öllum finnskum börnum undanfarin ár í lestrarnámi þeirra með góðum árangri. Leikurinn grípur börn í grunnundirstöðu lestrar, aðlagar sig getustigi þeirra og hefur margsýnt virkni sína við að koma þeim börnum sem eru sein til læsis hratt á rétta leið. Það er hreint út sagt frábært að við höfum nú fengið íslenska þýðingu á þessum leik. Kópavogur hyggst fyrst sveitarfélaga reyna þennan leik og ég bíð spennt eftir að sjá niðurstöðurnar sem út úr því koma.

###

Virðulegur forseti. Ég ætla að fjalla um nefndarálit um þetta frumvarp sem við höfum verið að fjalla um hér í dag. Mig langar fyrst að segja að það er aðdáunarvert það æðruleysi sem Grindvíkingar sýna á þessum tíma og við stöndum að sjálfsögðu heils hugar á bak við þá. Við erum auðvitað vanmáttug, manneskjan, þegar kemur að náttúruöflunum en með þessu frumvarpi er þó gerð einhvers konar tilraun til að bregðast við þegar kostur er. Við höfum í allsherjar- og menntamálanefnd farið yfir þetta frumvarp í dag og fengið til okkar fjölda gesta. Mig langar að byrja á að þakka öllum þeim sem brugðust hratt og vel við og komu í heimsókn til okkar í nefndinni og svöruðu spurningum okkar, en jafnframt liggja fyrir umsagnir í málinu.

Með þessu frumvarpi er lagt til að ráðherra sem fer með málefni almannavarna verði veitt skýr lagaheimild til að taka ákvörðun á grundvelli tillögu ríkislögreglustjóra og að höfðu samráði við stjórnvöld og fleiri um nauðsynlegar framkvæmdir í þágu almannavarna sem miði að því að koma í veg fyrir að mikilvægir innviðir og aðrir almannahagsmunir verði fyrir tjóni af völdum náttúruhamfara sem tengjast eldstöðvakerfunum á Reykjanesskaga. Nefndin hefur fjallað um málið og telur brýnt að það nái fram að ganga svo unnt sé að grípa til nauðsynlegra aðgerða með það að markmiði að tryggja almannahagsmuni vegna aðsteðjandi náttúruvár sem fyrir dyrum er á Reykjanesskaga og er nánar fjallað um í greinargerð með frumvarpinu.

Með frumvarpinu er mælt fyrir um takmarkanir á eignarrétti á grundvelli almannahagsmuna en um er að ræða stjórnarskrárvarin réttindi, sbr. 72. gr. stjórnarskrár lýðveldisins. Meiri hluti nefndarinnar tekur undir mikilvægi þess að heimilt verði að grípa til fyrirbyggjandi ráðstafana til að unnt verði að tryggja umsvifalaust nauðsynlegar framkvæmdir til að afstýra eða draga úr tjóni á mikilvægum innviðum og öðrum almannahagsmunum á grundvelli lögmætra og málefnalegra sjónarmiða.

Meiri hlutinn áréttar það sem fram kemur í greinargerð þar sem segir hvað þetta varðar:

„Þar sem framkvæmdir samkvæmt ákvæðum frumvarpsins eru sem fyrr segir bundnar skilyrði um nauðsyn myndi þó verða að áskilja að lágmarki að óvissustigi hafi verið lýst yfir, til þess að yfirleitt kæmi til álita að grípa til þeirra ráðstafana sem frumvarpið veitir heimild fyrir“.

Meiri hluti nefndarinnar beinir því til dómsmálaráðherra að leita leiða til að tryggja eftirlit með framkvæmd þeirra ákvarðana sem ráðherra hefur heimild til að taka á grundvelli laganna. Í því sambandi horfir meiri hluti nefndarinnar til ákvæða skipulagslaga og til þess eftirlits með framkvæmdum sem mælt er fyrir um í þeim lögum. Þá beinir meiri hluti nefndarinnar því til dómsmálaráðherra að meta hvort þörf sé á að tilkynna frumvarpið eða ráðstafanir á grundvelli þess, svo sem til sameiginlegu EES-nefndarinnar eða Eftirlitsstofnunar EFTA.

Hvað samráðið varðar við framkvæmdirnar er auðvitað mikilvægt að samráð eigi sér stað ef þess er nokkur kostur við þær stofnanir og þá aðila sem um ræðir. Það kom skýrt fram í heimsóknum til okkar í dag og hjá umsagnaraðilum að þar býr auðvitað líka mikil sérfræðiþekking og við brýnum fyrir ráðherra að nýta sér þá þekkingu og eiga í því samráði þegar því er við komið. Líkt og kemur fram í greinargerð með frumvarpinu kann að vera mikilvægt að fá fram sjónarmið frá viðkomandi sveitarfélagi og stjórnvöldum „um skipulagsleg atriði, náttúruvernd, vernd menningarminja og innviða, ríkisfjármál og aðra þætti sem framkvæmdir samkvæmt ákvæðum frumvarpsins geta haft áhrif á og eðlilegt er að ráðherra taki eftir föngum tillit til við ákvarðanatöku um framkvæmdir og útfærslu þeirra“. Meiri hlutinn telur það sérstaklega mikilvægt með hliðsjón af þeim lagabálkum sem er vikið frá við undirbúning, töku og framkvæmd ákvörðunar á grundvelli 4. mgr. 5. gr. frumvarpsins. Skal ráðherra þá taka mið af tillögum og athugasemdum eins og kostur er þó að þær bindi ekki né hafi áhrif á gildi ákvörðunar ráðherra.

Þá ætla ég að fjalla hér aðeins um forvarnagjaldið sem einnig er hluti af frumvarpinu og er fjallað um það í nefndaráliti en þar segir m.a., með leyfi forseta:

„Þótt gjaldið renni í ríkissjóð er því ekki ætlað að bæta afkomu hans, heldur standa straum af þeim sérstöku framkvæmdum sem ráðist verður í á grundvelli 2. gr. frumvarpsins. Því er sérstaklega mikilvægt að gagnsæi ríki um ráðstöfun þeirra fjármuna sem renna til ríkissjóðs á grundvelli 4. gr. frumvarpsins. Meiri hlutinn beinir því til dómsmálaráðherra að viðhafa virka upplýsingagjöf til Alþingis um þær aðgerðir sem ráðist hefur verið í og útgjöld ríkissjóðs vegna þeirra.“

Þá kom jafnframt til umræðu í nefndinni og komu ábendingar um það að mögulega ættu lög um stjórn vatnamála, nr. 36/2011, við í upptalningunni í 4. mgr. 5. gr. þar sem listuð eru ákvæði laga sem gilda ekki um undirbúning, töku og framkvæmd ákvörðunar. Nefndin telur þó brýnt að lög um stjórn vatnamála haldi gildi sínu, sér í lagi með tilliti til 17. gr. þeirra laga því lögskýringin með henni nær til óviðráðanlegra ytri atvika sem frumvarp þetta nær til. Þannig að við erum sem sagt ekki að gera breytingu á frumvarpinu hvað þetta varðar.

Hvað gildistökunnar varðar, 5. gr., þá segir:

„Meiri hluti nefndarinnar beinir því hins vegar til ráðherra að leitast við að tryggja að áhrif þeirra framkvæmda sem ráðast á í hafi sem minnst áhrif á umhverfi og náttúru. Meiri hlutinn leggur til að frumvarpið verði að lögum en ítrekar mikilvægi þess að við beitingu ákvæða frumvarpsins verði ekki gengið lengra en þörf krefur hverju sinni til að bregðast við tímabundnu ástandi á Reykjanesskaga til að ná markmiðum um vernd almannahagsmuna og mikilvægra samfélagslegra innviða.

Meiri hlutinn undirstrikar að þrátt fyrir að vikið sé frá stjórnsýslulögum, nr. 37/1993, varðandi undirbúning, töku og framkvæmd ákvörðunar skv. 2. gr. frumvarpsins þá verði ekki vikið frá óskráðum meginreglum stjórnsýsluréttar. Líkt og kemur fram í greinargerð með frumvarpinu er áréttað að við framkvæmd ákvæða frumvarpsins beri ráðherra og öðrum stjórnvöldum „[…] að gæta að meðalhófi, jafnræði og öðrum stjórnsýslureglum eftir föngum, þrátt fyrir að ráðgert sé í frumvarpinu að ákvarðanir ráðherra sem teknar verða á grundvelli ákvæða þess séu undanskildar stjórnsýslulögum“. Meiri hlutinn leggur áherslu á að ráðherra gæti að framangreindum reglum við ákvörðunartöku. Í því felst m.a. að ráðherra gæti að hæfi sínu við ákvörðunartöku og leitist við að lágmarka áhrif á umhverfið. Þá telur meiri hlutinn rétt að allar ákvarðanir sem teknar eru á grundvelli laganna verði kynntar almenningi með tryggum hætti.“

Þá kem ég hér að breytingartillögunum sem liggja fyrir í nefndarálitinu og eru lítils háttar. Við gerum breytingartillögu við 1. mgr. 1. gr. þar sem meiri hlutinn „leggur til orðalagsbreytingu á 1. mgr. 1. gr. frumvarpsins þannig að vísað verði til hugsanlegra afleiðinga eldsumbrota í stað hugsanlegra eldsumbrota. Breytingunni er ætlað að taka af tvímæli um að markmið laganna sé ekki einungis að verja innviði og almannahagsmuni þegar eldsumbrot eru hugsanleg heldur einnig þegar þau eru hafin.“

Við gerum einnig tillögu að breyttri framsetningu á gildistökuákvæðinu en um er að ræða tæknilega breytingu sem skýrir sig sjálf í nefndarálitinu sem fyrir liggur.

Undir þetta nefndarálit skrifa sú sem hér stendur ásamt hv. þingmönnum Birgi Þórarinssyni, Jódísi Skúladóttir, Hafdísi Hrönn Hafsteinsdóttir, Líneik Önnu Sævarsdóttur og Dagbjörtu Hákonardóttur.

Ég hef þá farið yfir helsta helstu niðurstöður í nefndaráliti meiri hlutans. Mig langar að nota tækifærið og þakka hv. allsherjar- og menntamálanefnd fyrir samstarfið í dag. Við höfum setið á fundi frá því að forsætisráðherra mælti fyrir þessu máli hér upp úr hádegi. Mig langar líka að þakka nefndarriturum okkar og góðum lögfræðingum og aðstoð sem við höfum fengið frá nefndasviði og Alþingi í dag og ekki síst langar mig að þakka gestum og umsagnaraðilum sem mættu til okkar með litlum fyrirvara.

Ég vona að þetta frumvarp fái hér framgang í dag og ég heyri ekki annað á þingmönnum sem eiga sæti í allsherjar- og menntamálanefnd en að það sé mikill einhugur um markmið og framgangs frumvarpsins þó að við kunnum að hafa einhverjar mismunandi skoðanir á einstaka greinum þess. Ég vona svo sannarlega að við náum í dag að afgreiða þetta sem lög frá Alþingi. Þau eru vissulega mikilvæg þótt þau séu örugglega ekki það eina sem við þurfum að taka hér fyrir, enda er váin mikil á þessu svæði og ljóst að við erum bæði að fjalla um það sem Grindvíkingar eru að horfa fram á en ekki síður erum við hér að koma í veg fyrir enn frekara tjón sem Reykjanesið allt og þjóðin öll gæti mögulega orðið fyrir.

###

Virðulegur forseti. Í dag ályktar Alþingi Íslendinga um vopnahlé, vopnahlé strax af mannúðarástæðum á Gaza-svæðinu svo að tryggja megi öryggi almennra borgara, jafnt palestínskra sem ísraelskra. Hugur okkar er hjá borgurum í Palestínu sem nú þjást vegna þessa hörmulega stríðs. Hugur okkar líka hjá gíslunum sem sitja fastir í klóm hryðjuverkasamtaka. Hugur okkar er hjá aðstandendum þeirra sem látið hafa lífið í hryðjuverkaárásum og því skelfilega stríði sem fylgdi í kjölfarið.

Það er auðvelt að fordæma allt ofbeldi. Það er aftur á móti ofboðslega erfitt að skilja það djúpstæða og mikla hatur sem ríkir fyrir botni Miðjarðarhafs þar sem við horfum upp á hópa í átökum, hópa sem vilja raunverulega eyða hvor öðrum og virða ekki rétt hvor annars. Því miður hefur alþjóðasamfélaginu ekki tekist að koma í veg fyrir þessar hörmungar þrátt fyrir skýrar ályktanir og afstöðu um tveggja ríkja lausnina, þrátt fyrir þær ályktanir sem samþykktar hafa verið hér á þessu þingi, þar sem við virðum bæði Ísrael og Palestínu. Við erum vanmáttug í þessu öllu. Það orðalag sem við höfum komið okkur hér saman í dag er gott og mikilvægt og mig langar að nota tækifærið og þakka hv. þm. Diljá Mist Einarsdóttur og allri utanríkismálanefnd fyrir þessa vinnu. Það er mikilvægt að við komum okkur saman um þetta mál.

Ég gæti líka rætt það furðulega ástand sem uppi hefur verið í samfélagsumræðunni í kjölfar atkvæðagreiðslunnar hjá Sameinuðu þjóðunum þar sem Evrópusambandsríkin splittuðust upp í þrjá hópa, sumir greiddu atkvæði með, aðrir á móti og aðrir sátu hjá, eins og Ísland og Norðurlöndin og NB8-löndin að Noregi undanskildum. Það væri líka hægt að ræða það sem hér hefur verið nefnt í ræðum, hvaða áhrif þetta er að hafa á heimsmyndina alla. Hverjir eru að fjármagna stríðið? Hverjir sjá sér einhvers konar hag í þeim hörmungum sem ríða yfir palestínsku þjóðina og ísraelsku þjóðina núna? Við gætum líka velt því fyrir okkur þeim árásum sem Rússar eru að gera í Úkraínu núna og þeim hryllingi að þeir „nota tækifærið“ og hafa sprengt meira en nokkru sinni fyrr í Úkraínu þegar augu heimsbyggðarinnar eru á hörmungunum fyrir botni Miðjarðarhafs.

Virðulegur forseti. Ég held að við hér í þessum þingsal og hv. utanríkismálanefnd munum á næstu misserum þurfa að verja umtalsvert meiri tíma í að ræða einmitt stóru myndina sem er að teiknast upp. En í dag er hugur okkar hjá Palestínu, hugur okkar hjá gíslunum og við ályktum skýrt um það að við viljum vopnahlé af mannúðarástæðum.

Virðulegur forseti. Ég ætla að fá að enda á þessum orðum, texta Johns Lennons úr laginu Imagine, í þýðingu Þórarins Eldjárns:

Já, hugsaðu þér heiminnhalda grið og frið.Mér er sagt ég sé með óraen ég er ekki ein um það.Já, komdu með, við höldum hópinn.Gerum heiminn að griðastað.

###

Glansandi menntun.Virðulegur forseti. Við ræðum hér mjög brýnt mál. Ég ætla að leyfa mér að ræða almennt um stöðu framhaldsskólanna. Ég get haft fullan skilning á því að Akureyri vilji bjóða upp á tvo framhaldsskóla, annars vegar Verkmenntaskólann og hins vegar Menntaskólinn á Akureyri. En til lengri tíma litið verðum við að hugsa um framtíð framhaldsskólakerfisins. Núna  í september kom út skýrsla frá OECD sem ber á ensku nafnið „Education at glance“, virðulegur forseti, ég hef ekki góða íslenska þýðingu á þessu.  En þar kemur skýrt fram að lykillinn  að því að mæta aukinni eftirspurn eftir faglærðu vinnuafli og til að aðlagast breytingum á vinnumarkaði er einmitt starfsnámið. Niðurstöðurnar sýna að mun lægra hlutfall ungmenna hér á landi er í starfsnámi og færri hafa klárað námið á tilsettum tíma. Jafnframt sýnir þessi skýrsla að hlutfall karla með háskólamenntun er lágt á Íslandi og fer enn lækkandi. En hlutfall framhaldsskólanema í starfsnámi er sem sagt 31% á Íslandi borið saman við hin Norðurlöndin. Í Noregi er það t.d. 52%, 68% í Finnlandi, sem við horfum oft til, og 44% að meðaltali í OECD-löndunum.

Hér heldur fulltrúi Samfylkingarinnar því fram að þetta hljóti að snúast um svelt mennta- og velferðarkerfi. Það er ekki staðan því að einmitt þegar horft er á fjármögnun á skólakerfinu á Íslandi kemur fram að það fara töluvert meiri fjármunir í skólakerfið á Íslandi  en að meðaltali í hinum OECD-löndunum. Þannig fara 6,3% af vergri landsframleiðslu í útgjöld vegna menntunar. Það er vissulega rétt að við erum lægri þegar kemur að háskólakerfinu en mun hærri þegar kemur að grunnskólakerfinu og líka í framhaldsskólakerfinu en þó minna þegar kemur einmitt að starfsnáminu.

Á sama tíma og ég vil hvetja hæstv. ráðherra til að halda áfram með vinnu um framtíð framhaldsskólakerfisins okkar og mikilvægi starfsnáms þá þarf að sjálfsögðu að leggjast aftur yfir þessar tillögur sem uppi hafa verið. En stóra málið hlýtur að vera að við þurfum að efla starfsnám. Það þarf að vera hægt að bjóða upp á fleiri möguleika í starfsnámi. Til þess þarf fleiri rými og eflaust aukna fjármuni, en þeir fjármunir eru þegar til í kerfinu.

###

Virðulegur forseti. Í síðustu viku fór fram þing Norðurlandaráðs sem haldið var í Ósló. Á þessu þingi tókum við Íslendingar við formennsku í Norðurlandaráði, þ.e. fyrir næsta ár, og mér hlotnaðist sá heiður að vera kosin forseti Norðurlandaráðs og Oddný G. Harðardóttir varaforseti. Við kynntum á þinginu formennskuáætlun okkar fyrir næsta ár í Norðurlandaráði og hún ber yfirskriftina Öryggi og friður á norðurslóðum. Með þessu viljum við færa augu Norðurlandanna upp til norðurslóða. Margoft hefur komið fram í ýmsum skýrslum sem unnar hafa verið fyrir Norðurlandaráð mikilvægi þess að Norðurlöndin tali einni röddu þegar kemur að málefnum norðurslóðanna. Það er því gríðarlega mikið hagsmunamál fyrir okkur öll að koma í veg fyrir hernaðarkapphlaup eða auðlindakapphlaup á norðurslóðum. Ég vona að í formennskuáætlun okkar og í formennskutíð okkar takist okkur að fá Norðurlöndin saman í þessa vegferð þannig að við tölum einum rómi.

Það var ýmislegt sem kom fram á þingi Norðurlandaráðs en eitt af því sem hafði mikil áhrif á mig var ræða forsætisráðherra Grænlands, og ég leyfi mér að kalla hann forsætisráðherra, Múte B. Egede, þar sem hann líkti Norðurlandaráði við partí þar sem ekki allir fengju að vera með. Þar vísaði hann í það að Grænland, Færeyjar og Álandseyjar eiga ákveðna aðild að Norðurlandaráði en ekki fulla aðild og við fengum upplýsingar um það að fljótlega verði rætt á grænlenska þinginu hvort þau telji hreinlega ástæðu til að vera áfram hluti af Norðurlandaráði. Ég held því að það bíði okkar mikilvægt verkefni á næsta ári að klára endurskoðun Helsingfors-samningsins og ná saman um mikilvægi þess að Grænland, Færeyjar og Álandseyjar séu áfram hluti af Norðurlandaráði.

###

Virðulegur forseti. Mig langar að þakka hv. þm. Diljá Mist Einarsdóttur fyrir að vekja máls á þessu hér og þakka hæstv. ráðherra fyrir svarið og taka undir það sem fram kemur í máli hæstv. ráðherra. Ég held að það sé ofboðslega mikilvægt að við vinnum náið með öðrum Norðurlöndum í þessum málum og mikilvægt auðvitað að lögreglan hafi bæði þær heimildir og þau aðföng sem hún þarf til að uppræta skipulagða brotastarfsemi.

Ég er nýkomin frá Ósló þar sem ég var á Norðurlandaráðsþingi og við vorum að ræða þetta mikið við kollega okkar og sérstaklega auðvitað höfum við miklar áhyggjur af því sem er að gerast í Svíþjóð og ræddum þar við sænsku þingmennina. Maður var að reyna að átta sig á því hvað er hægt að læra af þeim, hvað við getum gert betur og öðruvísi, og þar kom skýrt fram að það skiptir auðvitað öllu máli að lögreglan hafi þau aðföng og þær heimildir sem hún þarf til að uppræta slíka starfsemi og þá skiptir auðvitað rosalega miklu máli að lögregluyfirvöld vinni saman og geti skipst á upplýsingum yfir landamæri.

Hæstv. forseti. Hér stendur enn þá ein mínúta þannig að ég hélt að ég gæti bara talað og talað.

Svo er ekki. Tími hv. þingmanns er liðinn.

Þá bara enda ég á að þakka kærlega fyrir þetta en vil samt segja að ég held að við þurfum að vera vakandi yfir þessu og við í allsherjar- og menntamálanefnd, í samstarfi við hæstv. ráðherra, munum fylgjast vel með þessu máli.

###

Virðulegur forseti. Ég vil þakka hv. þm. Diljá Mist Einarsdóttur fyrir að leggja fram þessa þingsályktunartillögu og leyfa mér að vera meðflutningsmaður á henni. Ég tel að við séum að tala um mjög mikilvægt mál hérna og mikilvægan anga af risastóru máli.

Eins og fram hefur komið í umræðunni hér áður þá er hæstv. heilbrigðisráðherra með nefnd að störfum til að horfa heildstætt á fíknisjúkdóma og hvernig best er að bregðast við og meðhöndla einstaklinga sem haldnir eru þeim sjúkdómi. Ég held að það sem hafi svo skort í umræðunni sé einhver heildstæð sýn. Við höfum verið of mikið í ákveðnum bútasaum. Á þessum tíma þegar þingið er að vinna fjárlög þá heyrast oft sérstaklega þær raddir í þingsal að SÁÁ og spítalinn Vogur þurfi aukna fjármuni og oftar en ekki hefur fjárlaganefnd úthlutað meiri fjármunum heldur en hæstv. heilbrigðisráðherra hefur ákveðið í fjárlögunum. En aftur kemur þessi umræða upp að ári vegna þess að það er alltaf verið að taka bara ákvörðun í hverjum fjárlögum fyrir sig. Ég held að það sé alveg ljóst að vilji þingheims stendur til þess að það séu meiri fjármunir settir í fíknisjúkdóma og meðferðir gegn þeim.

Ég velti líka fyrir mér þegar verið er að ræða um þann hóp sem þessi þingsályktunartillaga fjallar um, þ.e. þá sem ekki eru að fá viðhlítandi þjónustu, hvort þessi hópur ætti hreinlega ekki að eiga rétt á þjónustu yfir landamæri í samræmi við reglur okkar um heimildir einstaklinga til að leita þjónustu innan EES-svæðisins fái þeir ekki viðhlítandi þjónustu hér á landi. Og ég kannski velti því upp líka, fyrir okkur sem höfum áhuga á þessum málaflokki, hvort það hefði mögulega þurft að breyta eitthvað lögum um sjúkratryggingar þegar sú innleiðing átti sér stað og sú breyting var gerð til að tryggja það að ef hér eru biðlistar orðnir of langir þá geti viðkomandi aðilar sótt meðferð erlendis Það kann meira að segja að vera að það henti sumum aðilum bara mun betur. Ísland hefur reyndar lengi staðið mjög framarlega í meðferð fíknisjúkdóma og sérstaklega alkóhólisma á árum áður og ég held að það starf sem SÁÁ og Vogur hafa byggt upp hafi verið til mikillar fyrirmyndar og margir meira að segja hafa leitað til okkar um annars vegar forvarnir eins og hér var rætt, íslenska forvarnamódelið, og meðferðarúrræði held ég líka. En held að sjúkdómurinn sé flókinn og einstaklingarnir eru mismunandi og þar af leiðandi þurfa læknar eða heilbrigðismenntað fólk að finna leiðir fyrir hvern og einn þar sem þarf að mæta einstaklingnum þar sem hann er staddur í sinni vegferð og í sínu sjúkdómsferli.

Ég fagna þessari þingsályktunartillögu. Ég vona að hún hreyfi við því og ýti við því að svona heildstæð stefna verði unnin og það auðvitað gengur ekki að hér hefur umræðan í þingsal kannski fyrst og fremst snúist um lögleiðingu neysluskammta og skaðaminnkun, sem er mikilvægt, ég held að það sé mjög mikilvægt að horfa til skaðaminnkunarúrræða líka en það er bara rosalega lítill hluti af heildarmenginu sem þær lausnir svara í rauninni.  Forvarnir voru nefndar hér áðan í umræðunni og þær skipta að sjálfsögðu miklu máli enda höfum við séð alveg ofboðslega mikinn árangur í forvarnamálum. En það kann einmitt að vera að nú séum við eitthvað að stefna niður á við og þurfum kannski að endurvekja það sem vel hefur tekist í gegnum tíðina.

Ég vona að þetta mál ýti við okkur. Ég held að við eigum líka að horfa á það sem er í boði erlendis og opna möguleika fólks til að sækja þjónustu þar sem það telur sig fá bestu þjónustuna. Auðvitað þurfa það alltaf að vera gagnreyndar aðferðir og ég veit það af umræðunni við Sjúkratryggingar að það er auðvitað stóra málið. Þegar Sjúkratryggingar endurgreiða heilbrigðiskostnað er gerð sú krafa til meðferðarúrræða, og það á við hvort sem um er að ræða fíknisjúkdóma eða krabbameinssjúkdóma eða einhverja aðra sjúkdóma, að það séu gagnreyndar aðferðir. Ég efast ekki um að það sé til töluvert af þeim til að bregðast við þessum sjúkdómi. Þannig að enn og aftur takk fyrir þetta. Ég held að þetta sé mikilvægt mál og ég vona að við náum frekari árangri í þessari vegferð okkar.

###

Virðulegur forseti. Frelsið er yndislegt. Ég trúi því statt og stöðugt að einstaklingar eigi að hafa frelsi til að velja svo lengi sem frelsið skaðar ekki aðra. Mér þykir líka eðlilegt að frelsið nái út fyrir dauðann. Þess vegna legg ég fram þetta frumvarp um það að einstaklingurinn megi sjálfur ákvarða hvort hann óskar þess að vera brenndur að sér gengnum og hvort dreifa megi öskunni þar sem einstaklingurinn sjálfur kýs að láta dreifa henni.

Í dag búum við nefnilega við töluvert íþyngjandi regluverk hins opinbera um það hvernig skuli meðhöndla jarðneskar leifar okkar. Ég ætla að biðja ykkur um að sjá fyrir ykkur ofboðslega fallegt atriði í bíómynd, og þær eru reyndar allmargar bíómyndirnar og þættirnir sem hafa tekið á því hversu sárt það er að missa ástvin, en jafnframt hversu fallegt það er þegar hægt er að uppfylla hinstu ósk ástvinarins með því að dreifa öskunni á fallegum stað að ósk viðkomandi. Ég sé fyrir mér Carrie Bradshaw, persónuna sem gerði garðinn frægan í Beðmálum í borginni, eins og þættirnir hétu á íslensku, en á upprunalega málinu hétu þeir Sex and the City. Það komu framhaldsþættir af þeirri þáttaröð sem heita á engilsaxnesku Just like that og mér er ekki kunnugt um, forseti, að það nafn hafi verið þýtt enn sem komið er. Eftir að endalausri ástarsögu Carrie og Big lýkur við andlát Mr. Big þá fer Carrie í borg sem hafði haft afdrifarík áhrif á ástarsögu þeirra, borg ástarinnar: París. Hún stendur þar í sínum fallega kjól og dreifir ösku hans yfir Signu. Við sjáum óteljandi svona atriði í bíómyndum og þáttum. Við höfum meira að segja séð myndir sem hafa birst í íslenskum fjölmiðlum þar sem ösku látins aðila hefur verið dreift við Gullfoss; en það er bannað. Íslensk stjórnvöld hafa ákveðið að það megi helst ekki dreifa ösku. Helst á að jarðsetja viðkomandi. Jú, það má reyndar brenna en þá skal helst grafa öskuna í þar til gerðum kirkjugörðum. Jú, þú getur reyndar sótt um undanþágu á þessu og fengið leyfi til að dreifa öskunni en þá er það bara uppi á öræfum eða yfir sjó, bara á einum stað og alls, alls ekki má merkja þann stað.

Ég velti fyrir mér af hverju stjórnvöld þurfa að vera ráðandi í þessu, sem má segja að sé kannski okkar síðasta vegferð hér á jörð. Af hverju eigum við ekki bara að fá að njóta frelsisins og hafa þetta frjálst? Þess vegna mæli ég fyrir þessu frumvarpi um breytingar á lögum um kirkjugarða, greftrun og líkbrennslu þar sem lagt er til að frelsið verði aukið til muna í þessum málaflokki. Þannig verði hægt að dreifa ösku víðar og á fleiri en einum stað. Þannig væri hægt að dreifa ösku og jarðsetja ösku. Þannig fengi vilji hins látna einstaklings að ráða.

Þetta er ekki í fyrsta skipti sem ég mæli fyrir þessu frumvarpi en ég vona svo sannarlega að nú sé kominn tími til að það fari í gegn. Lagabálkurinn um kirkjugarða og líkbrennslu er frá árinu 1993. Það hafa sannarlega verið uppfærslur á þeim lögum en þó hefur helst verið um tilfærslu verkefna að ræða, verið að einfalda kerfið aðeins og fela einum sýslumanni að taka á undanþágubeiðnum. Auðvitað erum við núna, árið 2023, sem betur fer komin með stafrænar lausnir þannig að hægt er að sækja um þessar undanþágur með rafrænum skilríkjum. En þeim ferðamönnum sem hingað koma er kannski ekkert endilega kunnugt um þær reglur og lög sem gilda í landinu þannig að það má telja víst að það séu fleiri sem hafa fengið vilja sinn uppfylltan og verið dreift yfir fallega landið okkar án þess þó að ættingjarnir eða einstaklingurinn sjálfur sem óskaði þess hafi haft einhverja hugmynd um að þingmönnum á Íslandi hefði á einhverjum tímapunkti dottið í hug að setja um þetta ströng lög og þetta væri þar af leiðandi andstætt lögum.

Ég vona svo sannarlega að frumvarpið fái jákvæða umræðu í allsherjar- og menntamálanefnd. Síðan ég hef verið að vasast í þessum málum og lagt þetta frumvarp fram þá hefur fjöldi fólks haft samband við mig, deilt með mér skoðunum sínum og sýn á þennan málaflokk og oft mjög persónulegum sögum um hvernig einstaklingarnir stóðu svolítið frammi fyrir stjórnvaldinu með það hvernig væri hægt að virða hinstu ósk hins látna. Þetta kann líka að hafa með það að gera að alls ekki allir eru trúaðir, ekki kristinnar trúar eða aðhyllast mismunandi trú. Það er bara allt í lagi og þar höfum við fullt frelsi. Þess vegna held ég líka að full ástæða sé til þess að virða frelsi einstaklingsins og geta virt hans hinstu ósk.

Því legg ég þetta frumvarp fram aftur og óska eftir því að það fari til umfjöllunar í allsherjar- og menntamálanefnd. Ég vona svo sannarlega að ég fái tækifæri til að taka þátt í umræðu um þetta mál í 2. umræðu.

###

Virðulegur forseti. Hér legg ég ásamt fleirum fram skýrslubeiðni. Þetta er endurtekin skýrslubeiðni sem var lögð fram síðla á síðasta þingi og náðist ekki að klárast á þeim þingvetri. Ég veit að þessi vinna er í gangi í forsætisráðuneytinu en í ljósi þingskapa er talið eðlilegra að leggja hana fram aftur. Hún lýtur sem sagt að því að forsætisráðherra flytji Alþingi skýrslu um árangur í móttöku og aðlögun erlendra ríkisborgara. Við erum þarna að óska eftir heildstæðu yfirliti um hvernig börnum gengur í námi, hvernig þeim gengur í grunnskólum og hvernig þau skila sér í framhaldsskóla og háskóla eftir uppruna. Einnig er óskað eftir yfirliti um atvinnuþátttöku erlendra ríkisborgara, hvar þeir standa í launatíund og hver efnahagsleg og samfélagsleg áhrif erlendra ríkisborgara eru. Þá óskum við jafnframt eftir umfjöllun um hlutverk og árangur af hlutverki samhæfingarstjóra.

Ég held að það sé mjög mikilvægt að við fáum þessar upplýsingar. Ég veit að núna, frá því að við lögðum þessa beiðni fram fyrst, hafa komið fram frekari greiningar, til að mynda í mennta- og barnamálaráðuneytinu. Ég held að það sé nauðsynlegt að ná þessu saman í eina skýrslu og vonandi að þroska og þróa þá enn frekar þá umræðu sem við eigum að eiga hér í þingsal varðandi útlendinga og erlendra ríkisborgara, um hvernig við tökum á móti þeim og hvernig við tryggjum að hér búi allir við jöfn tækifæri.

###

Virðulegur forseti. Mér þykja þetta nú bara áhugaverðar umræður hérna og mig langar að vísa í það að fyrir einhverjum örfáum árum síðan tókum við, nokkrir þingmenn, einmitt upp á því að ræða hvort ekki væri ástæða til að breyta verklagi okkar hér á þinginu. Það er sem sagt hefð fyrir því að hér er lögð fram skýrslubeiðni. Það þarf bara nægilegan fjölda þingmanna og almennt samþykkir þingheimur skýrslubeiðni og þá er þessi vinna farin í viðkomandi ráðuneyti. Það er rosalega mikilvægur hluti af eftirlitshlutverki þingsins að geta látið slíka vinnu fara fram. Að sama skapi finnst mér bara eðlilegt áður en við greiðum atkvæði um slíkt að skýrslubeiðandi færi rök fyrir beiðni sinni og það sé allt í lagi að hér eigi sér stað smá umræða áður en farið er í atkvæðagreiðslu.

###

Virðulegur forseti. Gleymdu hugmyndinni, sagði Þór Sigurgeirsson, bæjarstjóri Seltirninga, þegar tillaga borgarfulltrúans Lífar Magneudóttur var borin upp um að Reykjavíkurborg myndi sameinast Seltjarnarnesi og Mosfellsbæ. Svipað svar var að fá frá bæjarstjóra Mosfellsbæjar enda hefur það ekki verið á dagskrá í Mosfellsbæ að vilja sameinast hítinni í Reykjavík. En ég skil mjög vel að borgarfulltrúar í Reykjavík horfi til nágrannasveitarfélaganna þar sem ýmislegt virðist ganga mun betur í rekstri þeirra sveitarfélaga. Ég held að við ættum kannski frekar að huga að því að það kunni að vera hverfi innan Reykjavíkur sem myndu vilja sameinast öðrum sveitarfélögum. Ég hef til að mynda reglulega heyrt í Grafarvogsbúum sem kvarta sáran yfir því að vera hluti af Reykjavík og því kerfi sem þar er boðið upp á, myndu svo gjarnan vilja fá að koma yfir í fallegu Mosfellssveitina og heyra frekar undir bæjarstjórn Mosfellsbæjar. Og ég heyri það líka á íbúum á Seltjarnarnesi og bæjarfulltrúum þar að það er kannski möguleiki að fólkið í Vesturbænum myndi vilja sameinast íbúum Seltjarnarness í að bæta samgöngumálin þar sem Seltirningar og margir í Vesturbænum kvarta sáran yfir því að það sé algerlega lokað á þá þegar kemur að samgöngumálum og ekki við þá rætt þegar verið er að gera stórtækar breytingar sem hafa áhrif á samgöngur þeirra og öryggismál Seltirninga. Ég vil þá frekar beina því til hverfafélaganna í Reykjavík að huga að því hvort þau geti bara hreinlega sagt sig úr Reykjavík og óskað eftir því að koma inn í sveitarfélögin hér í kring sem virðast vera mun betur rekin en höfuðborgin okkar.

###

Virðulegur forseti. Ofbeldi er sorgleg staðreynd. Ofbeldi hefur líklega fylgt manninum frá örófi alda og einhvern veginn hefði maður talið að það ofbeldi væri eitthvað sem við gætum útrýmt eða takmarkað verulega. Við höfum farið í alls konar aðgerðir gegn heimilisofbeldi og kynferðisofbeldi. Ekki hefur okkur tekist að uppræta ofbeldi en okkur hefur tekist að styðja betur við þolendur og aukið þannig umræðuna um mikilvægi þess að tekist sé á við ofbeldi með réttlátum hætti. En nú horfum við fram á ákveðið ástand og það er ofbeldi barna, jafnvel gagnvart öðrum börnum. Aldrei hafa fleiri börn á Íslandi verið í gæsluvarðhaldi og öll úrræði eru full. Þetta er fordæmalaust ástand sem við horfum upp á. Við horfum á vini okkar og frændur í Svíþjóð takast á við hryllilega ofbeldisöldu þar sem glæpamönnum hefur tekist að gera barnunga krakka hluta af klíkunni og láta þau fremja mikil ódæðisverk.

Ég held að það sé nauðsynlegt að við horfum til þess sem er að gerast í Svíþjóð og við heyrum núna lögregluna segja okkur þær fréttir að hún sjái ákveðnar vísbendingar um að þróunin sé hröð hér. Hingað til höfum við oft horft til þess að nokkur ár líði frá ákveðnum trendum sem eiga sér stað á Norðurlöndunum en nú, mögulega í gegnum samfélagsmiðla og tækni, sjáum við þetta gerast hraðar og hraðar. Ég veit að hæstv. ráðherrar, bæði dómsmálaráðherra og ráðherra barna- og menntamála, eru að vinna í þessum málum og ég vil vekja athygli á því í þessum sal að annars vegar þurfum við sem getum komið að stóru kerfunum okkar að huga að þessu en ekki síður er þetta auðvitað samfélagslegt mein, mein sem við þurfum öll að hjálpast að við að takast á við, mein sem fyrst og fremst snýst um það að börnum á Íslandi á að líða vel og það þarf að mæta hverju barni á þeim stað sem það er.

###

Virðulegi forseti. Ég þakka hv. þingmanni aftur. Það er gott að við getum verið sammála um það að stóra málið er auðvitað að ná verðbólgu niður og þá munu vextir lækka. Það skiptir okkur öll máli, bæði heimili og fyrirtæki í landinu. Ég tek undir það sem hv. þingmaður kom inn á. Ég held að það sé hægt að sameinast um einhverjar breytingar án þess að draga úr gæðum eða öryggi íbúa. Svo er skipulagsferlið og það hvernig mismunandi aðilar eru dregnir inn í það sérstakt umræðuefni, en það skiptir mjög miklu máli. Eitt af því sem ég vil nefna í því samhengi er að það sem er sveitarfélögum mikilvægt þegar þau skipuleggja íbúðabyggð er aðgengi að grænum svæðum og útivistarsvæðum. Það er algjört lykilatriði að það sé gott aðgengi fyrir alla íbúa að slíkum svæðum. Það er eitt af því sem maður hefur áhyggjur af. Ég veit að það er einn af þeim punktum sem nefnt er í þessu frumvarpi að horfa skuli til. Allt skiptir þetta máli. Þar af leiðandi leggst ég að sjálfsögðu ekki gegn þessu frumvarpi en hvet nefndina til að skoða þær áætlanir sem lágu fyrir á sínum tíma og það hversu mikilvægt er að ráðast í þessar breytingar nú. Ekki síst vil ég beina þeim tilmælum til nefndarinnar og hæstv. ráðherra að regluverk kringum skipulagsmál, byggingarmál og mannvirkjalög verði skoðað almennt með hliðsjón af því sem við höfum rætt hér.

###

Virðulegi forseti. Ég þakka hv. þingmanni kærlega fyrir andsvarið. Ég get tekið heils hugar undir þetta. Það er nákvæmlega þetta sem ég var að reyna að koma orðum að. Ég tek undir það að mjög mikilvægt sé að ákveðin gæði séu fólgin í íbúðabyggð og íbúðum þar sem fólk býr. Hv. þingmaður kom inn á birtustig og að birta komi inn um glugga úr tveimur áttum. Mér varð hugsað til Nuuk þar sem maður horfir upp á langar raðir íbúðabyggðar sem reist var fyrir inúítana á sínum tíma og þeim öllum hrúgað inn í þær byggingar, sem var ekki góð lausn. Nú eru þeir aftur á móti búnir að byggja ofboðslega falleg fjölbýli í Nuuk sem uppfylla miklu betur þær gæðakröfur sem hægt er að gera í dag varðandi það hvernig fólki líður inni í byggingum. En það eru nákvæmlega þessir þættir sem maður heyrir of oft um. Ég er nýkomin úr kjördæmaviku þar sem var kvartað yfir þunglamalegu regluverki kringum byggingarstjóra, reglugerð og annað. Þessi dæmi sem hv. þingmaður nefndi voru býsna góð. Ég held að það hljóti að vera ástæða til þess að horft verði á þetta í ráðuneytinu. Hvernig getum við tryggt það að reglugerðir okkar séu í sem mestu samræmi við það sem þekkist annars staðar á Norðurlöndum? Ég átta mig á því að einstakar aðstæður kunna að vera hér vegna jarðskjálftahættu eða þess háttar sem horfa þarf til. Varðandi það sem hv. þingmaður nefndi um dyrakarma, þá þarf ég ekki á þessum aukasentímetrum að halda. Við hljótum að geta fundið leiðir til að einfalda þetta svo að við náum fram meiri hagkvæmni við að skipuleggja og reisa íbúðabyggð.

###

Virðulegur forseti. Ég þakka hæstv. ráðherra fyrir þetta frumvarp og ræðuna. Ég ætlaði að einhverju leyti að taka undir það sem hv. þm. Logi Einarsson var að ræða hér áðan og hélt að við værum voðalega sammála en svo erum við kannski ekkert endilega svo sammála. Ég leggst að sjálfsögðu ekki gegn þessu frumvarpi og styð það og segi eins og hv. þm. Logi Einarsson, að ég skil fullkomlega hvaðan ráðherra er að koma með því sem hér er lagt fyrir. Mig langar þó, á svipuðum nótum og ég ræddi síðast þegar þetta mál kom inn, að við séum öll mjög vakandi fyrir því hvaða áhrif það kann að hafa. Það er algjört lykilatriði í þessu máli að sveitarfélögin þurfa að vera jákvæð í garð málsins alla vega. Þau mega ekki mæla gegn því, þá verður þetta ekki að veruleika, þannig að sveitarfélögin hafa í rauninni, eigum við að segja, neitunarvald til þess að svona breytingar yrðu gerðar.

Hv. þingmaður kom inn á að það væri þessi tveggja vikna frestur, reyndar geta sveitarfélögin óskað eftir framlengingu á þeim fresti. Ég vil bara brýna hæstv. ráðherra og Skipulagsstofnun og jafnframt kannski hv. umhverfis- og samgöngunefnd þegar hún fer yfir þetta, til að skoða hvort tvær vikur séu nóg. Alla vega verður það alltaf að vera tryggt að sveitarstjórn sé það fullkomlega ljóst og hafi tök á að hafa skoðun á umræddu erindi. Það verður að vera algjört skilyrði.

Svona kannski á svipuðum nótum og hv. þm. Logi Einarsson óttast ég bara hvað þetta getur þýtt til lengri tíma litið, að pressan verði sú að húsnæði sé í varanlegri notkun sem búsetuúrræði eða íbúðir af einhverju tagi. Ég get vel séð að það kunni að vera húsnæði, sérstaklega  á höfuðborgarsvæðinu eða á þéttbýlum svæðum, sem er kannski bara mjög vel til þess fallið að breyta og ef það er gert vel þá geta það bara verið fín búsetuúrræði eða íbúðir til lengri tíma litið. Og aldrei, og mér fannst nú ráðherra vera harður á því, má gefa neinn afslátt af öryggismálum. Þau eru alltaf grunnurinn. En ég hef áhyggjur af því að ef farið er á svæði sem eru ekki alveg hluti af íbúabyggð — kannski aðeins fjarri, eru athafnasvæði einhvers konar sem kunna að þykja akkúrat núna fýsileg lausn til að leysa þær áskoranir sem uppi eru — geti það orðið mjög flókið síðar meir. Við skulum bara átta okkur á því að skipulagsvaldið er svo ofboðslega víðtækt og það skiptir svo miklu máli, þetta er svo mikið stýritæki fyrir sveitarfélagið til lengri tíma litið um hvernig það þróast, hvernig það veitir þjónustu og hvar það veitir þjónustu. Þannig að svona hlutir eins og sorphirða, skólaakstur, útivistarsvæði og annað þess háttar eru auðvitað stórmál og ekki hægt að ætlast til þess að sveitarfélög séu að veita ýmiss konar þjónustu inn á öll sín svæði. Það er þess vegna sem þau afmarka  í sínu aðalskipulagi þéttbýliskjarna og dreifbýli,  hvar er búseta og hvar ekki. Þannig að ég vil bara ítreka það að hér sé stigið varlega til jarðar og hugað sérstaklega að því hvaða áhrif það getur haft til lengri tíma litið og bara tryggt að sveitarfélögunum sé alltaf ljóst hvað stendur til og þau hafi tækifæri til að hafa á því skoðun.

Svo langar mig kannski að beina því inn í hv. umhverfis- og samgöngunefnd, þegar hún skoðar þetta mál, að þá má líka alveg velta fyrir sér, og hér er ég kannski í andstöðu við hv. þm. Loga Einarsson, hvort regluverkið sé einfaldlega of þungt og mikið hjá okkur. Ef hið opinbera þarf að leggja fram frumvarp sem þetta til að geta brugðist við þá má velta fyrir sér: Er regluverkið okkar í kringum mannvirkjamálin og skipulagsmálin bara of flókið, of íhaldssamt og tekur þetta of langan tíma? Ég hef sagt að mér finnist stundum eins og þetta kerfi sé farið að vinna fyrir kerfið sjálft. Nú er ég ekki bara að tala um íbúabyggð, ég er líka að tala um lagningu rafmagnslína og aðrar framkvæmdir sem þurfa að sæta skipulagi og þurfa að sæta framkvæmdaleyfi og öðru. Þannig að ég vil bara varpa því inn bæði til nefndarinnar og kannski til hæstv. ráðherra hvort það sé ástæða til að fara yfir löggjöfina og sjá hvort við getum lagað það til, til þess að einfalda og flýta fyrir þegar þörf er á að gera breytingar.

###

Herra forseti. Ég þakka aftur andsvarið. Já, ég og hv. þingmaður erum ekki alveg jafn sammála þegar kemur að skólamáltíðum. Ég hef reyndar talað fyrir fríum hafragraut á morgnana og ég man að við skoðuðum það í mínu sveitarfélagi eftir hrun, það var góð reynsla af því víða. En ég segi bara: Skólarnir og kennararnir okkar eru svo mikið kraftaverkafólk, það er svo auðvelt að sjá hvar skortur er og það er svo auðvelt að laga það bara niður á gólfinu þannig að það þarf ekki að rukka alla um máltíð þó að þeir séu ekki skráðir í mat, þannig sé hægt að bregðast við. En það er kannski ekki stærsta málið hérna og tek undir með hv. þingmanni: Frístundir og íþrótta- og tómstundastarf er alveg ofboðslega mikilvægt og maður heyrir að sérfræðingar tala meira um að það eigi að vera hluti af heildinni, hluti af skólakerfinu líka. Ég var í rauninni hálfsjokkeruð þegar ég í kjördæmavikunni var að heimsækja íþróttafélög og þau voru einmitt að benda á það að börn sem kannski búa við einhvers konar fötlun eða hegðunarvandamál eða börn af erlendu bergi brotin sem tala enga íslensku eru kannski að fá mikinn stuðning allan daginn í skólanum, en svo er bara: Jæja, nú er fótboltaæfing, einn þjálfari með 50 krakka,  þú bara reddar þessu. Þarna hljótum við auðvitað að þurfa að stíga inn með einhverjum aðgerðum og styðja íþróttafélögin okkar áfram í að sinna því frábæra starfi sem þau eru að gera og ofboðslega mikilvægu forvarnastarfi.

###

Virðulegur forseti. Ég þakka hv. þingmanni kærlega þetta andsvar. Ég ætla að bíða með frístundir og frístundastyrki þangað til á eftir. En ég ætlaði að segja varðandi skólamáltíðir og frístundir að það er t.d. kerfi sem er til staðar. Við þekkjum það vel hvernig sveitarfélögin styðja á bak við tekjulágar fjölskyldur, t.d. þegar kemur að skólamáltíðum, og það þarf ekkert að gefa öllum börnum fríar skólamáltíðir vegna þess að við getum vel haft kerfi sem styður þá sem á þeim stuðningi þurfa að halda. Aftur á móti þegar við tölum um menntunina — hv. þingmaður og hans heimabær, Hafnarfjörður, á hrós skilið fyrir að hafa tekið á móti ofboðslega miklum fjölda flóttabarna og gert það mjög vel en ég veit að þarna er líka ofboðslega krefjandi verkefni. Ég hef talað fyrir því að við þurfum að vera með sérstaka móttökuskóla þegar kemur að þessum hópi, móttökuskóla þar sem ynni sérhæft starfsfólk sem þekkir þetta sérstaklega og hefði breiða tungumálaþekkingu, þekkingu á áföllum og menningu og öðru þess háttar. Börnin myndu dvelja mislengi í þessum móttökuskóla eftir óskum þeirra eða foreldra þeirra og eftir því hverjar þeirra þarfir eru. Ég held að það myndi létta mjög á almenna skólakerfinu, þ.e. að þegar börnin koma þangað þá séu þau annars vegar með svona smá inngang og hins vegar frekari leiðbeiningar og ráðgjöf til handa bekkjarkennurunum.

Þegar ég tala um jöfn tækifæri þá er verið að gera alveg ofboðslega góða hluti í grunnskólum úti um allt land. Við erum líka að setja töluvert mikla fjármuni í þá, því að í þessum sal þurfum við alltaf svolítið mikið að tala um peninga og einhver átök um það, en það er bara verið að setja mjög mikla peninga í grunnskólana. En því miður er þetta atriði eitt af þeim fáu þar sem Ísland skorar ekki rosalega hátt í alþjóðlegum samanburði. Þarna verðum við að gera eitthvað og við hljótum að hafa tækifæri og tól til þess og ég veit að hæstv. menntamálaráðherra er að vinna í því. Við þurfum að hafa það skýrt til hvers er ætlast af skólunum, mat á gæðunum, meta þá reglulega þannig að þeir hafi tækifæri til að bæta sig. Og þarna er ég ekki að tala um störf kennara á gólfinu heldur kerfið sjálft, hvernig það styður kennarana í sínum störfum.

###

Virðulegur forseti. Ég þakka hv. þingmanni aftur andsvarið og tek undir mikilvægi þess að fara í aðgerðir. Eins og ég sagði hérna áðan þá erum við líka í mörgum aðgerðum og skýrslan sýnir kannski einmitt að við höfum verið með ýmsar aðgerðir. Hv. þingmaður nefndi sérstaklega einstæða foreldra. Við erum með alls konar millifærslukerfi sem lúta sérstaklega að þeim hópum sem við höfum þekkt í gegnum tíðina og vitum svolítið hvernig virka og vitum hvaða aðferðir virka í því og það eru aðferðir sem við erum að beita. En svo er kannski það sem ég var að nefna, og hv. þingmaður er að inna mig eftir svörum um, þetta með innflytjendur núna þar sem við kannski vitum minna um viðkomandi hóp vegna þess líka að það er mikið flakk á fólki, fólk flytur til og frá landinu og þar er kannski erfiðara að greina nákvæmlega hvaða tæki það eru sem virka. Ég hef þá sannfærðu trú að skólakerfið okkar sé langstærsti þátturinn þarna. Við þurfum að efla skólana okkar og því miður eru áskoranir í skólakerfinu, og nú er ég að tala sérstaklega um grunnskólana, svo miklar að þær tengjast ekki bara þeim sem hingað flytja og eru með allt annað móðurmál heldur erum við líka að glíma við áskoranir varðandi þá sem tala íslensku að fullu. Þar liggja tækifærin okkar til úrbóta, í að bæta og styrkja skólakerfið okkar.

###

Virðulegur forseti. Ég þakka hv. þingmanni andsvarið og einmitt áhugaverður vinkill sem við deilum áhuga á. Hv. þm. Halldóra Mogensen hefur einmitt óskað eftir því að við fjöllum sérstaklega um ofbeldi og ofbeldismenningu inni í allsherjar- og menntamálanefnd og við munum gera það í vetur og fá til okkar mismunandi gesti til að einmitt greina þetta svolítið. Mér er aðeins vandi á höndum vegna þess að þróunin sem hv. þingmaður vísar í er meira þróun sem við erum að sjá erlendis en okkur er sagt að hún geti borist mjög hratt og er mögulega farin að koma til okkar með einhverjum hætti. En ef við erum að tengja þetta svo við þessa skýrslu hérna og þróun fátæktar eða hlutfall þeirra sem eru undir meðaltekjum þá er ekki hægt að lesa út úr þessari skýrslu að við eigum að hafa miklar áhyggjur af því per se vegna þess að þróunin er ekki neikvæð. Við verðum alltaf að muna að við erum að koma ofboðslega vel út í öllum mælikvörðum og hér hefur dregið úr þessu lágtekjuhlutfalli, við erum þriðju lægst samkvæmt Gini-stuðlinum. Þannig að að svo mörgu leyti er ástandið á Íslandi mjög gott en ég vil alls ekki að það hljómi þannig að ég hafi samt ekki áhyggjur af því sem er að gerast. Ég hef það vissulega og ég held að ég deili því svo sannarlega með hv. þingmanni. Ég held að við séum að gera mjög margt í því.

Hv. þingmaður nefndi hérna Covid og andlega heilsu og við höfum horft á andlega heilsu ungmenna hraka og ég veit að þetta er líka mikið skoðað á Norðurlöndum. Þar höfum við sérstaklega verið að horfa á ungar stúlkur og séð andlega heilsu ungra stúlkna fara ofboðslega niður á við, sérstaklega eftir Covid, og við vitum ekki hver áhrif samfélagsmiðla og annarra þátta eru. Ég held að það sé verið að gera mjög mikið og er tilbúin að vinna með hv. þingmanni að því að reyna að koma fram með frekari lausnir, hvernig við getum tryggt það að við horfum ekki upp á sama ástand og til að mynda frændur okkar í Svíþjóð eru að horfa á núna.

###

Virðulegi forseti. Ég þakka hv. þingmanni andsvarið. Mig langaði að koma aðeins að seinni spurningunni, sem varðaði heilsu kvenna, og þakka hv. þingmanni fyrir að hafa komið inn á það. Ég held að þetta skipti ofboðslega miklu máli. Þegar ég var í starfshópi hæstv. forsætisráðherra um að þróa velsældarvísa kom mér svakalega á óvart þegar við horfðum annars vegar á lífslíkur á Íslandi, og við vitum að við Íslendingar höfum miklar lífslíkur og sérstaklega konur, og hins vegar á mælingu um líf við góða heilsu. Við sáum það skýrt í hruninu að konur mátu sem svo að heilbrigði þeirra væri verra. Karlar fóru reyndar upp sem var svolítið skrýtið. Maður veltir fyrir sér: Er það vegna þess að þá jókst atvinnuleysi, yfirvinna minnkaði og fólk fór að slaka aðeins á en konurnar tóku svo mikla ábyrgð á heimilinu? Við vitum ekki alveg hvað það var. Þetta er uggvænleg staða og þess vegna held ég að þetta sé mjög mikilvægt. Alltaf þegar við horfum á þessa velsældarvísa horfum við líka á kynin og á tekjudreifingu. Það er það sem við eigum að gera og finna aðgerðir sem beinast nákvæmlega að þeim hópi. Það var hugmyndafræðin á bak við velsældarvísa. Hvernig getum við reynt sem best að greina hið raunverulega vandamál og finna lausnir á því? Þannig þurfum við að vinna þetta.

Varðandi skerðingarnar, þá er það örugglega einhvers staðar sem má bæta úr. Þær þurfa engu að síður að vera til. Þegar við ræðum fátækt, og horfum á þá sem eru undir miðgildi launa, verðum við að átta okkur á því að því verður aldrei útrýmt nema allir verði með jöfn laun.

###

Virðulegi forseti. Ég þakka hv. þingmanni fyrir andsvarið. Hv. þingmaður spyr út í skerðingar í kerfunum. Hv. þingmaður og flokkur hans hefur verið duglegur og ötull talsmaður þess að afnema skerðingar eða endurhugsa kerfið alveg upp á nýtt. Þegar ég var að byrja í pólitík sagði ég þetta líka: Það þarf að hreinsa þetta almannatryggingakerfi, þetta eru endalausir plástrar úti um allt, þetta er algjörlega óskiljanlegt. Síðan þá er búið að gera ýmislegt. Ég held að allt hafi það verið gott. Kerfið er flókið og ég minnist þess til að mynda að við höfum gert einhverjar breytingar. Ég held að ég fari rétt með það að það hafi verið frumvarp frá þingmönnum Flokks fólksins varðandi það að afnema skerðingar á hjálpartækjum — styrkveitingu, já, bensín- og bifreiðastyrk.

Ég man að ég sat í efnahags- og viðskiptanefnd á þeim tíma sem við vorum að fjalla um þetta og hugsaði: Vá, þetta er fáránlegt. Við erum að styrkja einhvern út af fötlun en ætlum að skerða hann á sama tíma. Ég er alveg sammála því og ég held að við höfum lagað það. Það kann vel að vera og er ekki ólíklegt að fleiri svona dæmi séu í kerfinu sem við þurfum að laga. Þar skal ég fara í lið með hv. þingmanni.

Aftur á móti get ég ekki talað fyrir því að hér eigi ekki að vera neinar skerðingar. Ég lít svo á að þetta kerfi sé gert til að aðstoða þá sem ekki hafa tækifæri til að afla sér nægra tekna með öðrum hætti. Ég veit að það er alltaf samspil hvort þetta á að vera hvetjandi eða ekki. Ég hygg að hv. þingmaður kunni að vera sammála mér í því að það sé óeðlilegt að öryrki sem sé kosinn á þing og fái fín laun eigi engu að síður rétt á fullum greiðslum úr bótakerfinu. Ég sé að hv. þingmaður kinkar kolli þannig að þar erum við sammála. Það er einhver skerðing. Kerfið okkar hlýtur að þurfa að horfa á það að ef fólk aflar mikilla tekna eigi það ekki rétt á því sama úr almennum sjóðum. Ég ætla að ræða um konurnar á eftir.

Virðulegi forseti, því miður náði ég ekki því sem ég var spurð um varðandi staðgreiðslu og persónuafslátt.

###

Virðulegur forseti. Ég er eiginlega bara feimin að stíga hér upp í ræðustól og trufla þetta mjög svo áhugaverða samtal milli Samfylkingarinnar og Flokks fólksins um hvernig eigi að útrýma fátækt. Það kom skýrt fram í máli hv. þm. Jóhanns Páls Jóhannssonar að þetta væru tveir ólíkir flokkar og það er ágætt að heyra að það eru ólíkir flokkar víða. Ég ætla nú að byrja engu að síður á því að þakka hæstv. forsætisráðherra fyrir þessa skýrslu sem mér finnst góð og mikilvæg. En ég held að það sé líka full ástæða til að þakka hv. þm. Halldóru Mogensen fyrir skýrslubeiðnina. Ég held að það sé mikilvægt að við ræðum þetta mál og það er líka mikilvægt að við ræðum það yfirvegað og raunsætt.

Ég ætla að byrja á að nefna, virðulegur forseti, að hér segir í niðurstöðum skýrslunnar að lágtekjuhlutfallið hafi verið 15,3% árið 2000 og var orðið árið 2021, 13,5%, sem sagt það lækkar. Ég er sammála því sem ítrekað er í skýrslunni að fátækt barna eigi að vera sérstakt viðfangsefni enda má ætla að af þeim 13,5% íbúa sem voru undir lágtekjumörkunum voru börn um 19,6%, eða rúmlega 9.000 einstaklingar alls. Ég, eins og ég hygg að allir 63 þingmenn, alveg sama í hvaða flokki þeir eru, vil ekki að neinn alist upp í fátækt á Íslandi. Það vill enginn að börn skorti efnisleg gæði, að börn fari svöng að sofa, eins og stundum er sagt hér í þessum ræðustól. Þá skulum við líka hafa það í huga að það er alveg sama á hvaða mælikvarða er horft eða hvaða skilgreiningar við notum, því það er jú hægt að skilgreina fátækt, efnislegan skort eða lágtekjumörk; þetta eru allt mismunandi leiðir til að reikna það út, Ísland er ávallt að koma vel út úr þeim mælikvörðum, ávallt. Ég held að það sé mjög mikilvægt að hafa það í huga, því stundum þegar maður situr hér í hliðarsal og heyrir fólk tala í þessum ræðustól þá má halda að veruleikinn sé einhver annar. En þess vegna held ég að það sé svo mikilvægt að kalla fram svona gögn eins og þessa skýrslu hér til að við séum að tala um þetta út frá staðreyndum.

En að því sögðu ætla ég ekki að gera lítið úr því að hér býr fólk við fátækt. Hér hafa ekki allir jöfn tækifæri eða úr jöfnu að spila. Það er kannski það sem greinir mig frá þeim þingmanni sem talaði hér áður, hv. þm. Jóhanni Friðrik Friðrikssyni þar sem hann ræddi mjög mikið — fyrirgefið, það var ekki Jóhann Friðrik, það var Jóhann Páll Jóhannsson, afsakið það, þingmaður Samfylkingarinnar. Hv. þm. Jóhann Páll Jóhannsson talaði hér áðan fyrir hönd Samfylkingarinnar, jafnaðarflokksins, og talaði þar af leiðandi mjög mikið um jöfnuð. Maður skynjar það á þeirri ræðu að það sé fyrst og fremst markmið þess flokks að jafna tekjur allra sem allra mest og sjá til þess að allir, óháð menntun eða starfi, hafi úr jöfnu að spila.

Þar er ég algjörlega ósammála hv. þingmanni og þingmönnum Samfylkingarinnar. Aftur á móti tel ég og Sjálfstæðisflokkurinn ofboðslega mikilvægt að allir hafi jöfn tækifæri. Þess vegna skiptir svo miklu máli að við horfum sérstaklega á börnin, því á Íslandi eiga öll börn, alveg sama frá hvaða heimilum þau koma og hver er fjárhagsstaða eða bakgrunnur foreldra eða fjölskyldu þeirra, að hafa jöfn tækifæri. Þess vegna er skólakerfið okkar líklega langmikilvægasta jöfnunartækið og þar búum við svo sannarlega við áskoranir. En það er eiginlega efni í alveg allt aðra ræðu þannig að ég ætla að einbeita mér að því sem hér um ræðir.

Þegar kemur að barnafjölskyldum þá heyrði ég að hæstv. forsætisráðherra nefndi lengingu á fæðingarorlofinu og skort á leikskólaplássum. Ég ætla að taka undir seinni liðinn. Það er ofboðslega mikilvægt fyrir barnafjölskyldur — og ætla að leyfa mér líka að vera femínisti — það er rosalega mikilvægt fyrir konur, þó að það sé líka mikilvægt fyrir feðurna eða aðra fjölskyldumeðlimi, að hafa öruggt leikskólapláss, að geta gengið að því vísu, fá svör og að sveitarfélagið geti staðið við það sem þeir segja og það sem þau lofa. Það er ofboðslega mikilvægt. Ég hélt ræðu hér á eldhúsdegi þar sem ég fór yfir þá uggvænlegu þróun að því miður þá eru íslenskar konur, eða konur hér á landi, að eignast færri og færri börn. Við þurfum einfaldlega fleiri börn til að halda uppi velferðarsamfélaginu sem við viljum byggja upp. Eitt af því er að sjálfsögðu að allt umhverfi í kringum barnafjölskyldur sé með þeim hætti að fólk geti farið aftur út á vinnumarkaðinn og treyst á þessa þjónustu.

Ég ætla samt sem áður að segja varðandi lengingu fæðingarorlofsins, sem mér finnst ekki galin hugmynd, að ég held að næsta skref okkar í þessum málaflokki sé frekar að hækka þakið, því það hefur ekki hækkað í umtalsverðan tíma. Maður heyrir það mjög á barnafjölskyldum að þær veigri sér við þessu — og þetta hefur sérstaklega áhrif á kynin, vegna þess að því miður eru feðurnir oftar með hærri tekjur og maður heyrir að þeir veigri sér við að taka fæðingarorlof vegna þess hversu skerðingarnar eru miklar eða þakið er lágt.

Í þessari skýrslu koma fram mikið af góðum greiningum og þar er verið að fjalla um kostnað vegna fátæktar. Ég held að það sé ofboðslega mikilvægt að muna það  — við erum auðvitað með tölur hérna sem við erum að vinna með og þær eru kannski frá árinu 2021, eitthvað mögulega frá 2022 að rata inn í þetta — að við erum auðvitað á þeim tíma að vextir hafa hækkað mikið og verðbólga mjög mikið. Við vitum að staða heimilanna er að breytast hratt eftir gríðarlega mikið hagvaxtarskeið og mikla lífskjaraaukningu hjá öllum heimilum í landinu og sjáum nú að það brýtur á. Þess vegna er svo mikilvægt fyrir okkur öll að einblína á efnahagsástandið og við getum sagt stærsta verkefni okkar til að berjast gegn fátækt. Stærsta verkefni okkar fyrir heimilin og fyrirtækin í landinu er að ná tökum á verðbólgu, það er lykilatriði hér.

En mig langaði að nefna tvo þætti sem fá svolítið rými þegar verið er að tala um kostnað eða samfélagslegan kostnað vegna fátæktar en heilsa og heilbrigðismál eru nefnd hérna sérstaklega. Ég vil hvetja hæstv. forsætisráðherra og einnig heilbrigðisráðherra til að horfa sérstaklega í það sem hér hefur komið fram, og ég hef reyndar séð hæstv. heilbrigðisráðherra bregðast mikið við, og við vitum um þá sáru staðreynd að heilbrigði er tengt tekjum og menntun. Og þrátt fyrir að ég sé ekki í þeim hópi að ég vilji að allir hafi jafnar tekjur þá vil ég að allir hafi jafna möguleika og jöfn tækifæri og þá er það mjög ósanngjarnt, og eitthvað sem við viljum ekki sjá, að við getum séð mjög mikinn mun á heilsu fólks eftir því í hvaða tekjutíund það er eða hvaða menntun er að baki. Þarna vil ég meina að lýðheilsuátök skipti sköpum, fræðsla um gildi holls mataræðis og hreyfingar og aðgengi að þessum þáttum. Þarna spila sveitarfélögin rosalega stóran þátt, hvort sem það er með sundlaugunum sínum eða göngustígunum og hjólreiðastígunum í því að búa til samfélag þar sem hvatt er til þess að fólk lifi heilsusamlegu lífi, njóti heilnæmra matvæla. Þetta skiptir allt sköpum.

Við höfum verið að gera ofboðslega marga góða hluti hér. En verkefnið er engu að síður enn þarna til staðar og það er sérstaklega sláandi að sjá hversu margir virðast neita sér um geðheilbrigðisþjónustu, það er reyndar í öllum tekjuflokkum. Það er eitthvað sem er mikið umhugsunarefni og ég vil beintengja það við lýðheilsuna og mikilvægi þess að við styðjum þá aðila sem hafa verið að veita svona lágþröskuldaþjónustu ýmiss konar, styðjum aukna vitundarvakningu um mikilvægi geðheilbrigðis og aðgerða sem hægt er að gera til að bæta geðheilbrigði okkar. Þetta þurfa ekkert alltaf að vera rosalega dýrar aðgerðir en ég er algerlega sannfærð um að aðgerðir sem lúta að því að bæta geðheilbrigði okkar skila sér alveg umtalsvert til baka og munu skipta okkur öll miklu máli.

Það sem mig langaði mest að ræða hér er annars vegar tengingin við afbrotin en ekki síst þann hóp sem við sjáum kannski hvað mest  lægstu tekjurnar í og það eru innflytjendur. Ég hef nú staðið mikið í þessum ræðustól hér á síðustu misserum og rætt útlendingamálin og margoft kallað einmitt á að það sé tími til kominn að við í þessum sal förum meira á dýptina í umræðu um þennan mikilvæga málaflokk. Við erum jú með kerfi sem lýtur að því að taka á móti fólki sem er í mikilli neyð. En stærsta málið okkar, langstærsta málið, er að huga að því hvernig við tökum á móti því fólki sem hingað annaðhvort leitar eftir vernd eða bara kýs að koma og búa með okkur á Íslandi, hvernig við tökum á móti því. Hvernig tökum við á móti þeim í skólakerfinu okkar? Hvernig aðstoðum við þessa einstaklinga við að læra íslensku og taka þátt í samfélaginu okkar?

Þegar kemur hér að umræðunni um fátækt og hvar fólk situr í launaþrepunum, þá sjáum við að útlendingar eða innflytjendur eru oftast í lægsta tekjustiganum. Jú, það er hægt að færa ýmis rök fyrir því. Að einhverju leyti auðvitað er fólk að koma hér, við köllum það farandverkamenn. Við erum með þannig atvinnuvegi sem kalla mjög mikið á starfsfólk á ákveðnum tímum og annað. Ég hef ásamt öðrum félögum mínum í meiri hluta allsherjar- og menntamálanefndar einmitt óskað eftir skýrslu frá hæstv. forsætisráðherra um frekari greiningu á stöðu innflytjenda hér á landi og ég held að það sé ofboðslega mikilvægt að við skoðum þetta af heilum hug.

Eitt af því sem hæstv. háskólaráðherra, eða ráðherra háskólamála, hefur m.a. nefnt er að það er allt of mikið af fólki hér sem vinnur í láglaunastörfum þrátt fyrir að vera með háskólapróf eða vera með einhvers konar menntun frá sínu landi sem gæfi því rétt til að starfa í annars konar störfum sem borga hærri tekjur. Við einfaldlega verðum að leysa úr þessu flækjustigi þannig að við gefum þessu fólki tækifæri til að starfa í samræmi við sína menntun og reynslu. Ef það er svo að við teljum að sú háskólamenntun uppfylli ekki alveg þau skilyrði sem við höfum hér þá þurfum við að búa til brú þannig að fólk geti þá náð í þær aukaeiningar eða þá aukamenntun sem til þarf til að geta gert það.

Ég ætla leyfa mér að segja það, út af því að við lifum á svo ofboðslega viðsjárverðum tímum núna, með stríði í Evrópu og púðurtunnur einhvers staðar víða um heim, að ég held að mesta hættan sem að okkur steðjar í dag séu ungir karlmenn sem búa við ójöfn tækifæri, eru einangraðir og fá ekki tækifæri til að taka þátt í samfélaginu. Fyrirgefið, að ég setji þetta hérna upp í það að kynjagreina þetta en þetta er bara oftar þannig. Við erum að horfa á rosalega öldu afbrota í Svíþjóð. Við erum að sjá ofboðslegt samfélagsmein þar og við verðum að sjá til þess að slíkt gerist ekki hér á Íslandi. Stærsti hlutinn af því held ég að sé skólakerfið okkar, félagslega kerfið okkar, hvernig við tryggjum það að öll börn á Íslandi og öll ungmenni á Íslandi hafi jöfn tækifæri og hvernig við tryggjum að þau séu virkir þátttakendur í íslensku samfélagi.

Við eigum að bjóða alla velkomna, þurfum að gefa þeim þessi tækifæri og það held ég að sé stærsta málið og þegar við sjáum þessa þróun þá má gera ráð fyrir því að þær litlu breytingar sem eru hér að verða séu mögulega vegna þess að hingað til lands hefur flutt mjög mikið af fólki og innflytjendur eru orðnir stærri hluti af samfélaginu. Ég er ekki að segja að það sé vont, alls ekki, því okkur hefur vantað fólk á Íslandi, vantað fólk til að halda uppi hagvextinum og taka þátt í atvinnulífinu okkar en við verðum að tryggja það að við sitjum öll við sama borð og höfum sömu tækifæri.

Að þessu sögðu þá ítreka ég aftur þakkir bæði til hæstv. forsætisráðherra og hv. þm. Halldóru Mogensen fyrir að biðja um þessa skýrslu. Ég held að þetta sé mikilvægt samtal sem hér hefur átt sér stað og mun eiga sér stað í dag og líka að þetta sé vinna sem við höldum áfram að fylgjast með. Ég hef oft rætt um velsældarvísana sem hæstv. forsætisráðherra vísaði í og ég held að það sé eitt af okkar tækjum einmitt til að fylgjast með því hvernig við afmörkum okkur í ríkisfjármálunum, hvernig hver og einn ráðherra setur sín markmið og þau séu tengd því að hér búum við, byggjum upp velsæld

Að lokum, virðulegur forseti, við búum að sjálfsögðu í velsældarríki á Íslandi og við megum aldrei gleyma því að þótt við séum að tala um ákveðin vandamál þá erum við núna eitt af ríkustu samfélögum í Evrópu en vorum áður eitt af þeim fátækustu.

###

Virðulegur forseti. Þetta er nú kannski leikrit sem hefði verið hægt að skrifa fyrir fram. Við hefðum líka getað skrifað það fyrir fram ef núverandi hæstv. fjármálaráðherra og formaður Sjálfstæðisflokksins hefði ekki mætt í dag í óundirbúnar fyrirspurnir. Þá hefðu væntanlega fulltrúar úr stjórnarandstöðunni staðið hér og sagt: Hvar er sitjandi fjármála- og efnahagsráðherra? Hvenær eigum við að fá tækifæri til að spyrja hann um álit umboðsmanns Alþingis? Hver eru næstu skref í bankasölunni? Hver er sýn hans á málið? Þetta er leikritið sem við vitum að hefði gerst ef hæstv. fjármálaráðherra hefði ekki mætt hérna í dag. Hvernig væri nú bara að við nýttum tíma þingsins vel og færum í þann dagskrárlið sem hér er fyrirskrifaður, óundirbúnar fyrirspurnir til ráðherra? Þá hafa þingmenn raunveruleg tækifæri til að spyrja spurninga og fá svör.

###

Virðulegur forseti. Ég þakka hv. þingmanni aftur andsvarið. Ég bara ítreka það sem ég sagði áðan, ég sé ekkert stórkostlegt vandamál við það sem hv. þingmaður lýsir hér. Ef hann er að vísa í það að í þessu frumvarpi er verið að tala um að færa ábyrgð á reikningshaldi kirkjugarðasjóðs, sem í dag er hjá skrifstofu biskups, að reikningshaldið verði þá á ábyrgð kirkjugarðaráðs en ekki inni á skrifstofu biskups, þá hef ég ekki séð eða heyrt nein andmæli úr þeirri átt, þ.e. frá biskupi eða þjóðkirkjunni, þegar þetta frumvarp hefur verið lagt fram sem hefur verið gert nokkrum sinnum. Ef ég hef skilið það rétt er það meira að segja jafnvel að þeirra beiðni, þannig að þau vilji svolítið aðskilja það. Ég sé í sjálfu sér ekki neitt stórkostlegt vandamál við þetta fyrirkomulag en ég heyri hvað hv. þingmaður segir, ég heyri að hann sér hér vandamál en ég bara deili ekki þeirri sýn.

###

Virðulegur forseti. Ég þakka hv. þingmanni fyrir andsvarið og mjög áhugaverðar pælingar hérna. Staðan er auðvitað sú að þú getur ekki verið greftraður neins staðar nema í kirkjugörðum og það er algjörlega óháð því hver þín trú er. Ég er eins og hv. þingmaður stoltur meðlimur þjóðkirkjunnar en ég hef ekkert á móti því að fólk sem hefur aðra trú eða er í öðru félagi sé líka jarðsett í kirkjugörðum. Ég sé reyndar ekki neitt vandamál við það fyrirkomulag. Aftur á móti held ég einmitt að það sem ég var að ræða hér áðan og snýr að frumvarpinu mínu um að gefa dreifingu ösku frjálsa sé kannski góð leið fyrir þá aðila sem mögulega vilja ekki hvíla í kirkjugörðum. Þannig að ég svara þessu bara með þeim hætti að mér finnst ekkert stórkostlegt vandamál að önnur lífsskoðunarfélög séu þarna inni því að þetta er staðan eins og hún er í dag. Ég ætla ekki endilega að tala fyrir því að við verðum með, maður getur eiginlega varla sagt kirkjugarða ef það er fyrir öll trúfélög en að hvert og eitt félag sé einhvern veginn með sína reiti. Ég sé það ekki sem skynsamlega nýtingu á landrými eða skynsamlegt utanumhald utan um þetta. En ég ítreka það sem ég hef áður sagt: Ég held að það sé mjög mikilvægt að við aukum frelsi einstaklinganna þegar kemur að því að dreifa ösku eða jarðsetja ösku, setja minnisvarða þar sem ösku hefur verið dreift og annað þess háttar. Ég held að það væri svolítið leiðin okkar til að koma til móts við breytt samfélag og fleiri lífsskoðunarfélög. Það hefur líka með það að gera að það eru auðvitað mjög margir sem eru í þjóðkirkjunni sem vilja láta brenna sig og jafnvel láta dreifa öskunni frekar en að jarðsetja hana í kirkjugörðum, eða bæði. Og af hverju megum við ekki ráða því?

###

Virðulegur forseti. Ég þakka hæstv. ráðherra fyrir framlagningu og ræðuna sem fylgir þessu frumvarpi. En eins og hæstv. ráðherra kom inn á hefur þetta verið lagt nokkrum sinnum fyrir og það er nú kannski vegna þessara spurninga sem vaktar voru upp í andsvari sem frumvarpið hefur ekki enn hlotið brautargengi hjá hv. allsherjar- og menntamálanefnd.

En mig langar líka að koma því hér á framfæri til hæstv. ráðherra og hennar fólks að þessi lagabálkur sem hér um ræðir þarf á mikilli endurskoðun að halda og langt umfram það sem getið er í þessu frumvarpi. Ég held að enginn hafi neitt á móti 2. gr. frumvarpsins. 1. gr., að fella þarna brott 3. málsl. 1. mgr. 9. gr. laganna, er það sem hefur flækst svolítið fyrir okkur því að það hafa aðilar komið á fund nefndarinnar og haldið því fram að þeir séu að endurstofna eða endurvekja þetta félag.

Stóra málið er kannski það að við erum hérna að fjalla um að mínu viti mjög mikilvægt mál þegar kemur að kirkjugörðum, greftrun og líkbrennslu. En þetta er kannski mál sem hefur í gegnum tíðina ekki fengið neitt rosalega mikið pólitískt rými til að ræða. Fólk finnst almennt ekkert mjög gaman að ræða um dauðann og kirkjugarða, nema þá kannski þeim þingmanni sem hér stendur sem virðist hafa einstaklega mikinn áhuga á því og hefur lagt fram nokkur þingmál er því tengjast, m.a. þingmál sem varðar einmitt breytingu á þessum lögum og lýtur að því að gefa dreifingu ösku frjálsa.  Ég vil bara hvetja hæstv. ráðherra til dáða í þeim efnum, þ.e. að fara í gagngera endurskoðun á þeim lagabálki sem hér um ræðir.

Ég hef sérstaklega lagt hér fram frumvarp er varðar það að gefa dreifingu ösku frjálsa eða færa okkur alla vega nær því sem þekkist annars staðar. Eins og ég hef oft sagt þegar ég hef flutt það mál og fjallað um það mál víða — því að það er ótrúlegt að þó að þessi málefni dauðans og kirkjugarða fái kannski ekki mikla athygli hér í þingsal þá er það nú þannig að ég fæ iðulega mikla athygli þegar ég hef lagt þetta mál fram. Bæði hafa fjölmiðlamenn mikinn áhuga á því en ekki síst einstaklingar sem hafa samband við mig og segja frá alls konar vandkvæðum sem þeir upplifa í tengslum við kirkjugarða eða í tengslum við það að hafa óskað eftir leyfi til dreifingar ösku.

Þetta er oft ofboðslega persónulegar sögur og hjartnæmar. Ég hef sagt að við eigum auðvitað að virða hinstu ósk fólks og leyfa fólki að hafa frelsið út fyrir gröf og dauða, eins og ég hef orðað það. Þannig að við í hv. allsherjar- og menntamálanefnd munum að sjálfsögðu fjalla um þetta frumvarp hér og fá umsagnir eins og venja er. En ég vil líka bara hvetja ráðherra og hennar fólk til að skoða frekari endurskoðun á þessum lagabálki.

###

Virðulegur forseti. Ég þakka hæstv. ráðherra fyrir svarið. Já, og það er einmitt rétt að taka fram að við höfum þegar hafist handa og það hafa ákveðnar framkvæmdir þegar litið dagsins ljós. En til að vera alveg sanngjörn þá skulum við líka muna það að hluti af þeim framkvæmdum var ekki á svokölluðum frestunarlista í því samkomulagi sem hæstv. ráðherra vísar í. En ég held að það sé mikilvægt fyrir okkur að hafa það í huga að þegar svæðisskipulag höfuðborgarsvæðisins var samþykkt árið 2015 þá gerðum við ráð fyrir því að fjölgunin á þessu svæði til ársins 2040 yrði 70.000. Það er held ég ljóst að við gætum verið að horfa fram á tvöfalda þá fjölgun núna því að okkur fjölgar svo ofboðslega hratt og það á þessu svæði. Það sýnir okkur hversu ofboðslega brýnt það er að ráðast í samgöngubætur hér á þessu svæði. Ég tek undir með hæstv. ráðherra að það var mikilvægt að hugsa út fyrir boxið og setja þetta í þann farveg sem við gerðum með samgöngusáttmálanum og Betri samgöngum. Aftur á móti velti ég því fyrir mér hvort það geti verið svo að í ljósi þess að þetta er félag sem er á markaði  og þurfti að fara í endurskoðun á kostnaðinum — það er alveg ljóst að við getum ekki keyrt framkvæmdir áfram án þess að vita hvað þær raunverulega kosta — hvort við getum búist við því að það sé jafn mikil vanáætlun í öðrum framkvæmdum sem til að mynda er að finna í samgönguáætlun?

###

Virðulegur forseti. Ég er þingmaður höfuðborgarsvæðisins, nýkomin úr kjördæmaviku eins og við öll. Samgöngur eru líka risastórt mál hér á höfuðborgarsvæðinu. Ég er ein þeirra sem fagnaði mjög þegar við kláruðum samgöngusáttmálann og settum á laggirnar Betri samgöngur. Ég hef frá því að ég settist hér á þing ítrekað rætt samgöngumál á höfuðborgarsvæðinu og lagt fram fyrirspurnir til hæstv. ráðherra um fjármögnun nýframkvæmda. Árið 2017 lagði ég fram fyrirspurn til hæstv. samgönguráðherra þá, Jóns Gunnarssonar, um hvernig hægt væri að flokka nýframkvæmdir eftir kjördæmum. Þá kom í ljós að 17% af nýframkvæmdafé hafði verið varið hér á höfuðborgarsvæðinu. Ég endurtók þessa fyrirspurn mína til hæstv. ráðherra 2022 og þá kemur í ljós að 15% af nýframkvæmdafé rennur til höfuðborgarsvæðisins. Tæplega 70% búa á þessu svæði. 63% búa á höfuðborgarsvæðinu, skilgreindu Suðvesturkjördæmi, en um 70% koma hingað daglega og sinna hér námi og vinnu.

Ég er auðvitað ekki að segja að 70% af nýframkvæmdafé eigi að renna til höfuðborgarsvæðisins. Ég átta mig á því að við búum í stóru landi og það er dýrt að halda uppi samgöngukerfi í landinu öllu. Þessar tölur eru engu að síður sláandi. Þess vegna fagnaði ég mjög þegar ég taldi að við værum að ná utan um verkefnið með samgöngusáttmálanum. Nú hefur komið í ljós að þær kostnaðaráætlanir sem lágu þar fyrir hafa farið langt upp fyrir, líklega hafa þær tvöfaldast. Því er eðlilegt að spyrja fyrir hönd þeirra sem hér á þessu svæði búa: Hver er framtíðarsýnin okkar? Hvenær náum við utan um þetta? Hvenær getum við farið að hefja framkvæmdir í samræmi við samgöngusáttmálann?

###

Virðulegur forseti. Ég þakka hæstv. ráðherra fyrir að koma fram með þessa mikilvægu tillögu og fyrir þá umræðu sem hefur skapast. Ég ætla að segja að það væri hægt að halda hér langa ræðu og eins og hæstv. ráðherra kom inn á að væri í rauninni hægt að taka sérstakar umræður, eða langar umræður um hvern og einn punkt sem hér er undir. Mig langar bara nefna að það hefur í of langan tíma verið talað um hugverkaiðnaðinn sem svona einhverja hliðarbúgrein, sem einhverja framtíð, eitthvað huggulegt kósí, og mér finnst eins og við séum ekki alveg að átta okkur á að við erum að tala um raunverulega stoð í íslensku atvinnulífi. Í kringum Covid þá töluðum við um að útflutningsverðmæti hugverkageirans væri 20% af öllu útflutningsverðmæti Íslands, þannig að þetta er raunveruleg stoð.

Við höfum náð verulegum árangri í því hvað við erum að leggja til í rannsóknir og þróun. Við erum komin í 2,8% af vergri landsframleiðslu og langstærsti hlutinn af því, 72%, kemur frá einkageiranum, fyrirtækjunum sjálfum. En hið opinbera er líka mikilvægur þátttakandi í því að ýta undir frekari rannsóknir og þróun, ýta undir nýsköpun í samfélaginu og ég held að við höfum svo ofboðslega góða sögu að segja af þeim aðgerðum sem við höfum farið í kannski á síðustu tíu árum eða svo þar sem aðgerð eftir aðgerð hefur orðið þess valdandi að ýta undir og byggja frekar undir þessa stoð. Þar er af mörgu að taka og væri efni í sérstaka umræðu.

Mig langar að segja að við fengum þetta mál inn til okkar í allsherjar- og menntamálanefnd í fyrra. Það kom reyndar bara undir vorið þannig að við náðum ekki að ljúka því. Það komu umsagnir þannig að við náum aðeins að snerta á málinu í nefndinni. Mér finnst málið mjög áhugavert og myndi mjög gjarnan vilja taka það fyrir þar. Það er alveg ljóst að 1. kaflinn á klárlega heima í allsherjar- og menntamálanefnd, sem eru aðgerðir sem styðja markmið í háskóla- og vísindastarfi og allir liðirnir þar undir eru beintengdir því sem við erum að fjalla um í allsherjar- og menntamálanefnd.

Það er líka alveg rétt hjá hv. þm. Gísla Rafni Ólafssyni að allir punktarnir í 2. kaflanum hafa með atvinnumál að gera og gæti þar af leiðandi farið í atvinnuveganefnd. Svo er 3. kaflinn. Hann ætti eiginlega heima í umhverfis- og samgöngunefnd eða jafnvel í utanríkismálanefnd þegar kemur að netöryggi. Það er nú stundum svo að sviðið er vítt. Ég ætla að hrósa hv. þm. Gísla Rafni Ólafssyni fyrir raunveruleg rök fyrir því að þetta mál ætti mögulega heima í annarri nefnd en hér er lagt til af ráðherra, annað en kannski þessi umræða sem við vorum í fyrr í dag þar sem við vorum að takast á við einhvers konar rökleysu. Ég ætla sem sagt ekki að hafa neitt sérstaklega stórar skoðanir á því hvert málið fer. Mér finnst það geta átt heima í ýmsum nefndum. Ég mun ekki veigra mér við að taka það til umfjöllunar í allsherjar- og menntamálanefnd en það er sagt að sú nefnd sé stór og víðfeðm og taki yfirleitt við flestum stjórnarmálum þannig að það má vel færa rök fyrir því að það geti átt heima annars staðar.

Að öðrum kosti, hvort sem við munum fjalla um þessa þingsályktunartillögu þar eða ekki, þá held ég að það sé alveg ljóst að við munum eiga fundi með hæstv. ráðherra um þá punkta í aðgerðaáætluninni sem lúta sérstaklega að okkar nefnd, að menntamálunum. Við höfum reyndar þegar hafið samtal við hæstv. ráðherra um það sem við höfum fengið kynningu á, breytingarnar á reiknilíkaninu fyrir fjármögnun háskólanna. Við höfum reyndar líka haft tækifæri til að heimsækja Háskóla Íslands og fá kynningu á starfseminni þar og okkur bíður spennandi vetur í hv. allsherjar- og menntamálanefnd að fjalla um menntamálin á öllum stigum menntunar.

###

Virðulegur forseti. Ég þakka hv. þingmanni ræðuna. Hann kveikti aðeins í mér þegar hann fór að tala um svæðisskipulag og endurskoðun þess. Ég ætla ekki að standa hér og vera á móti slíku en ég velti fyrir mér nákvæmlega hvað hann átti við. Hann fór kannski örlítið yfir það í lokasetningunum. Ég stóð í þeirri meiningu að við værum með ágætissvæðisskipulag og að innan þessarar byggðalínu sem er dregin utan um það, að byggðin eigi að vera innan þeirra marka, væri rými fyrir þær íbúðir sem við þurfum á að halda. En ég sé að hv. þingmaður hristir hausinn þannig að ég gef honum tækifæri til að koma og fara aðeins betur yfir það. Ég veit að hann þekkir það betur kannski á einum enda höfuðborgarsvæðisins, ég aðeins betur á öðrum enda.

Mig langaði að segja líka, forseti, að ég get vel fallist á það að hér séum við að gefa sveitarfélögunum eftir þessa heimild. Það er ofboðslega mikilvægt að við séum að ítreka að þetta sé heimild til handa sveitarfélögunum. Ég get tekið undir það sem hv. þingmaður sagði hér áðan að þetta er ákveðið tækifæri fyrir sveitarfélög til að beita í samningum við landeigendur og þá aðila sem koma að uppbyggingu en það er mikilvægt að sveitarfélögin hafi áfram fullt skipulagsvald og geti stýrt þessu. Ég get tekið undir það að einhverju leyti að við höfum á síðustu misserum verið að þróa of mikið byggingarreiti sem hafa verið nánast eingöngu í þéttingu byggðar á mjög dýrum svæðum eins og t.d. hér í kringum okkur, þar sem byggðar hafa verið íbúðir sem eru kannski ekki nákvæmlega þær þar sem eftirspurnin liggur. Ég get líka tekið undir með hv. þingmanni að við þurfum að hvetja sveitarfélögin áfram í því að auka framboð á lóðum þannig að hægt sé að byggja fjölbreytt. Það á líka að vera hægt að byggja sérbýli og einbýli og raðhús og allt á sama tíma og við getum líka verið að byggja hagkvæmari íbúðir eins og verið er að leggja til í þessu frumvarpi.

###

Herra forseti. Ég þakka hv. þingmanni svarið og er ljúft og skylt að leiðrétta það ef ég hef mismælt mig hér áðan. Ég átti ekki við á síðasta þingi heldur á síðasta kjörtímabili þar sem ég hlustaði á Viðreisn allt kjörtímabilið tala um að það mætti ekki tala um Evrópusambandið, að í öllum ræðum sem ekki væri hægt að fara í andsvar við værum við að tala um að það mætti alls ekki tala um Evrópusambandið, en svo var það eitt af síðustu málunum undir lok kjörtímabilsins, þá komu þau loksins með eitthvert mál tengt Evrópusambandinu sem var upptaka evru. Þannig að ég er bara fegin að röðin er þessi.

En eins og hv. þingmaður kemur inn á, og það sýnir kannski hvaða breytingar hafa orðið í stjórnmálaumhverfinu hér á Íslandi bara núna á síðustu mánuðum, þá var þetta einmitt fyrsta mál þáverandi formanns Samfylkingarinnar. En það er það ekki lengur. Nú er þetta fyrsta mál og fyrsti flutningsmaður er formaður Viðreisnar. Síðan Samfylkingin ýtti þessu máli til hliðar hefur fylgi Samfylkingarinnar samkvæmt skoðanakönnunum risið virkilega hátt og ég velti því fyrir mér hvort það séu ekki svolítið skýr skilaboð frá þjóðinni.

Mig langar að spyrja hv. þingmann, af því að þegar hún fór yfir það áðan talaði hún sérstaklega um sjávarútvegskaflann og landbúnaðarkaflann: Trúir hv. þingmaður því í alvöru að það séu samningaviðræður og út úr því geti bara komið alls konar hlutir ef einhvern tímann kæmi til þess að Ísland myndi vera að fara að semja við Evrópusambandið um þetta?

Nú veit ég að hv. þingmaður þekkir Evrópusambandið vel og er eldri en tveggja vetra í pólitík. Er ekki öllum orðið ljóst að þegar lönd hefja viðræður við Evrópusambandið þá eru þau ekki að semja heldur eru þau að hefja aðildarviðræður? Er þannig ekki nokkuð ljóst hvað fælist í aðild Íslands að Evrópusambandinu, að það sé sambærilegt því sem gerist hjá öðrum löndum sem sækja um inngöngu í Evrópusambandið?

###

Virðulegur forseti. Ég þakka hv. þingmanni ræðuna. Ég átta mig á því að hv. þingmenn Samfylkingarinnar sem eru hlynntir Evrópusambandsaðild og vilja gjarnan hafa það efst á blaði, eða ofarlega á blaði, kunni að hafa verið móðgaðir þegar ég var að hrósa þingflokki Viðreisnar áðan fyrir að leggja þetta mál fram og vera trúr sinni sannfæringu hvað það varðar. Ég skynja það alveg hér við að hlusta á tvær mætar þingkonur Samfylkingarinnar sem hafa áratugareynslu úr þessum sal og hafa upplifað tímana tvenna hér og tekið þátt í þessu að það kann að vera svolítið ankannalegt í ljósi þess að formaður flokksins hefur nú ýtt þessu máli Samfylkingarinnar til hliðar og gefið þá Viðreisn aðeins eftir sviðið í því. En ég ber fulla virðingu fyrir þeim sem eru á þeirri skoðun sem svo skýrt kom fram hjá hv. þingmanni, að vilja að Ísland gangi í Evrópusambandið.

Ég verð reyndar samt sem áður, virðulegur forseti, að viðurkenna að þær staðhæfingar sem hv. þingmaður las hér upp um það hvernig hún teldi allt verða betra við inngöngu í Evrópusambandið og að með einhverjum hætti þá myndi það hafa þau áhrif að hér væru atvinnutækifæri ungs fólks meiri, við inngöngu í Evrópusambandið. Mér þætti vænt um ef hv. þingmaður gæti aðeins farið betur yfir það hvað hún nákvæmlega á við í þeim efnum því ég veit ekki betur en að mörg ríki Evrópusambandsins séu einmitt að glíma við töluvert atvinnuleysi og sérstaklega í hópi ungs fólks. Ég bið líka hv. þingmann að hafa það í huga að á síðustu árum hefur okkur tekist að byggja upp ofboðslega öflugt nýsköpunarumhverfi þannig að hér hafa frumkvöðlar sem hafa gert hugmynd að milljarða virði, talað um að það sé örugglega ekkert betra land í heiminum að reka nýsköpunarfyrirtæki en einmitt á Íslandi.

Þannig að mín spurning er til hv. þingmanns: Hvað á hún við þegar hún telur að atvinnutækifærum ungs fólks sé betur búið ef Ísland gengi í Evrópusambandið?

###

Virðulegur forseti. Ég þakka hv. þingmanni svarið við andsvari. — Með skýrum hætti? Hvað kemur fram með skýrum hætti? Við erum þjóðkjörnir fulltrúar hérna inni í þessum sal. Það er skýr vilji þjóðarinnar, hvernig þau kusu til þings. Skoðanakannanir eru fínar til síns brúks og þær sýna ákveðnar sveiflur og ákveðna umræðu í samfélaginu en það er áberandi að þegar við erum að takast á við einhverjar áskoranir eða erfiðleika þá eru fleiri sem eru tilbúnir að velta því fyrir sér hvort það sé mögulega betra að ganga í ESB. Það er alveg skiljanlegt og ég fagna því að við tökum þá umræðu hér en tökum hana þá af einhverri alvöru, hvað það þýðir að ganga í Evrópusambandið. Aftur vil ég hrósa hv. þingmanni og hennar flokki fyrir að vera skýr í þeirri afstöðu sinni að vilja ganga í Evrópusambandið, en við verðum líka að þora að taka umræðuna alla leið og það er ekki bara hægt að tala um kostina, það þarf líka að tala um galla. Það er ekkert allt svo frábært í Evrópusambandinu. Evrópusambandið er að glíma við fullt af vandamálum. Evrópusambandið er að glíma við verðbólgu. Evrópusambandið hefur verið að glíma við töluvert atvinnuleysi, atvinnuleysi hjá ungu fólki, og áskoranir eru svo sannarlega til staðar þar líka. En eitt vil ég segja við hv. þingmann: Ef einhvern tímann kæmi til þess að taka aftur upp viðræður við Evrópusambandið um mögulega aðild þá að sjálfsögðu þyrftum við að fara í þjóðaratkvæðagreiðslu áður en hafist væri handa við að taka upp slíkar viðræður. Það er nákvæmlega um það sem landsfundur Sjálfstæðisflokksins ályktaði árið 2013, af því að hv. þingmaður var að vísa í þá ályktun. Við skulum halda því til haga. En það er líka mikilvægt, hv. þingmaður, að á meðan talað er um þá kosti sem mögulega einhverjum kann að finnast vera við það að ganga í Evrópusambandið þá skulum við líka tala um það sem þar gengur ekki jafn vel. Við höfum sýnt það aftur og aftur að Ísland er í fremstu röð. Hér eru lífsgæði með því besta  í heiminum, mun betri en víða í Evrópusambandinu, þrátt fyrir þær áskoranir sem við kunnum að glíma við núna og höfum glímt við til skamms tíma.

###

Virðulegur forseti. Ég þakka hv. þingmanni ræðuna og fyrir að leggja þetta mál fram. Mig langar að hrósa Viðreisn fyrir að koma með þetta mál hingað inn í þingsal og hafa það einmitt fyrsta mál á dagskrá. Ég held að það sé mjög mikilvægt og ég vil hrósa flokknum fyrir að standa þá bara fyrir því sem flokkurinn var einmitt stofnaður til að gera; vera Evrópusambandsaðildarsinni. Frábært hjá ykkur, því að á síðasta kjörtímabil held ég að þetta hafi verið eitt af síðustu málunum sem komu á dagskrá og enginn tók þátt í einhverri umræðu um það. Ég ætla líka að hrósa flokknum fyrir að setja Evrópusambandsaðildarviðræður eða aðlögunarviðræður og þjóðaratkvæðagreiðslu um það á dagskrá en hætta þessum evrublekkingarleik eins og var síðast, að tala fyrst um það að taka upp evruna og svo geti Evrópusambandið komið einhvern tíma seinna. Vonandi erum við öll búin að átta okkur á því að það er bara blekkingarleikur. Ef Ísland vill taka upp evruna þá göngum við í Evrópusambandið. Ég held að það sé alveg skýrt og ég veit að hv. þingmaður ætti að vera sú sem þekkir það manna best að það þarf að tengjast.

Ég ætla líka að segja að mér finnst rosalega gaman að ræða um Evrópusambandið. Ég elska Evrópusambandið, mér finnst það frábært, en ég vil ekki að Ísland gangi í Evrópusambandið. Það er allt önnur spurning. Hv. þingmaður spyr hér áðan í ræðu: Í hvaða liði erum við? En er það  í alvöru spurning? Það er alveg kristaltært í hvaða liði við erum. Við erum í liði með líkt þenkjandi þjóðum. Við vinnum náið með Evrópusambandinu. EES-samningurinn er okkur grundvallarplagg. Aðild okkar að NATO er það líka, þannig að það þarf ekkert að velta því fyrir sér og við þurfum ekkert að ganga í Evrópusambandið til að segja í hvað liði við erum. Það liggur skýrt fyrir.

En mig langar þá að spyrja hv. þingmann: Af hverju treystum við ekki þjóðinni? Hvað eru margir þingmenn á Alþingi Íslendinga í dag sem eru fylgjandi því að ganga í Evrópusambandið? Hvað voru kjósendur að kjósa um síðast þegar þeir kusu til Alþingis? Hvernig stendur á því að hér er eingöngu einn flokkur sem talar fyrir því af fullri alvöru að Ísland eigi að ganga í Evrópusambandið?

###

Hver var hugmyndin?Virðulegur forseti. Ég þakka hv. þingmanni fyrir andsvarið og áhugaverðar spár og greiningar á hinu og þessu sem eiga kannski bara heima á einhverri bloggsíðu, að velta því fyrir sér hvaða flokkur hefur hvaða skoðun á þessu. En ég ítreka það sem ég áður sagði: Við fórum í nefndinni — og ég þakka hv. þingmanni fyrir samstarfið á síðasta þingi í allsherjar- og menntamálanefnd — og gerðum mjög mikilvægar breytingar á þessum lögum og færðum kerfið nær því sem þekkist annars staðar, straumlínulöguðum kerfið og að mínu viti sáum til þess að aðföngin okkar nýtast betur til handa þeim sem raunverulega þurfa á alþjóðlegri vernd að halda. Ég er sannfærð um að þetta hafi verið góðar breytingar. Hv. þingmaður vísar til sveitarfélaganna og ég var nú lengi á þeim vettvangi og hef fulla samúð með þeim og það var aldrei hugmyndin að sveitarfélögin einhvern veginn bara tækju við einhverjum bolta frá ríkinu þegar að þessu kæmi.  Já, leyfðu mér, hv. þingmaður. Við ræddum neyðarrétt útlendinga, fengum félagsmálaráðuneytið til okkar á fund og við fengum minnisblað, lögfræðiálit, frá þeim og fórum einmitt yfir þetta og það sem maður sá fyrir sér var að fólk gæti — og það er þannig að í einhverjum tilfellum banka útlendingar í neyð upp á hjá sveitarfélögunum og segja: Heyrðu, annaðhvort týndi ég vegabréfinu eða veskinu og öllu saman og ég þarf einhverja aðstoð eða að viðkomandi lét sig hverfa úr búsetuúrræði af því að hann hafði fengið synjun. Viðkomandi getur bankað upp á hjá sveitarfélaginu og í einhverjum tilfellum kann sveitarfélagið að bregðast þannig við að skjóta skjólshúsi yfir hann í mjög takmarkaðan tíma. Því svo er það auðvitað þannig að ef fólk hefur fengið synjun þá er það á ábyrgð stoðdeildar ríkislögreglustjóra að fylgja fólki úr landi ef það er ekki að fara sjálfviljugt. Þannig á kerfið að virka. Þannig virkar kerfið í flestum löndum. Hv. þingmaður kemur hérna aðeins inn á það að fólk komi aftur til landsins og þannig virkar auðvitað þetta opna Schengen-svæði okkar. Fólk getur ferðast á milli innan svæðisins og þess vegna erum við í þeirri stöðu að fólk kann að koma aftur. En það er búið að taka á því sem hv. þingmaður lýsir hér áðan. Þeir aðilar sem koma hingað aftur eftir að hafa fengið synjun fá strax synjun og þeim er vísað brott úr landi strax. Þannig að þetta er ekki eins mikið vandamál og hv. þingmaður lætur hér líta út fyrir.

###

Virðulegur forseti. Ég þakka hv. þingmanni andsvarið. Ég er ekki viss um að ég komist yfir að svara öllu en ég skal reyna. Íslenskar sérreglur, hv. þingmaður fer í það að við erum enn þá með þá sérreglu að þeir sem hafa fengið vernd annars staðar geti í mjög afmörkuðum tilfellum engu að síður sótt um vernd hér. Með því er ekki sagt  … Já. En ég get alveg tekið undir það með hv. þingmanni, ég var ekki endilega sammála því að hafa slíka reglu inni. En eins og hér hefur margoft verið rætt í þessum sal eru skiptar skoðanir í þessum málaflokki og við höfum náð að mínu viti ágætlega utan um þennan málaflokk, fyrst með þeim lögum sem tóku gildi, held ég, 2016, og voru þá unnin í þverpólitískri nefnd og svo unnum við þessar breytingar, ég og hv. þingmaður og fleiri þingmenn í allsherjar- og menntamálanefnd, síðast. Það var ekki samkomulag þar um að taka út þetta ákvæði sem hv. þingmaður vísaði sérstaklega í. Svo talar hv. þingmaður um Mannréttindadómstól Evrópu og að þetta sé svipað atvik. Það er ekki mat mitt að það sé svipað atvik og hér um ræðir. Ég ítreka aftur það sem ég sagði áðan að þegar fólk er tilbúið að vinna með íslenskum stjórnvöldum þá er það enn þá í búsetuúrræðinu. En það kann vel að vera að við þurfum að bregðast við og vera með það sem kallað er lokuð búsetuúrræði og hæstv. dómsmálaráðherra hefur boðað slíkt frumvarp. Ég get ekki svarað því af hverju það er sett í þessa grein en ekki aðra. Ég held að tækifærið sé til að ræða það mál við dómsmálaráðherra þegar hún kemur fram með það mál og við förum yfir það í nefndinni. Hvað sveitarfélögin varðar þá er það alveg rétt sem fram hefur komið að hér svaraði hæstv. félagsmálaráðherra því til, og ég held að ég hafi gert það líka í atkvæðaskýringum, að fólk ætti að geta leitað til sveitarfélagsins og þessi neyðarréttur útlendinga gæti mögulega í einhverjum tilfellum átt við. Ég fer kannski betur yfir það í næsta andsvari.

###

Virðulegi forseti. Ég þakka hv. þingmanni fyrir andsvarið en eftir stendur líka spurning mín til hennar: Eru Píratar og hv. þingmaður hlynntir því að hér verði tekið upp búsetuúrræði eða endursendingarbúðir? Ég hef ekki heyrt neinn tala sérstaklega fyrir því í þessum þingsal og heyrði þá umræðu ekki hér þegar við ræddum útlendingalögin. Ég veit að hæstv. dómsmálaráðherra hyggst leggja fram slíkt frumvarp hér og ítreka það sem ég sagði áðan, að við höfum legið undir pressu frá félögum okkar í Schengen um að uppfylla slíkar reglur og vera með slíkt úrræði. Ég held reyndar að lausnin fyrir litla Ísland gæti frekar verið í því fólgin að semja við önnur Norðurlönd um slíka þjónustu, en það kann vel að koma til þess að við þyrftum engu að síður að vera með slíkt úrræði. Ég ítreka það sem ég sagði hér áðan, að þeir sem ætla að vinna með íslenskum stjórnvöldum búa áfram í úrræði á vegum íslenska ríkisins.

Þegar hv. þingmaður ræðir hér mansal og þá hryllilegu staðreynd að margir þeir sem hingað leita eftir alþjóðlegri vernd, hvort sem þeir uppfylla skilyrðin eða ekki, eru fórnarlömb mansals með einum eða öðrum hætti og segir að það sé engin undanþága gagnvart því, þá ítreka ég engu að síður að Útlendingastofnun ber að fara yfir hverja og eina umsókn fyrir sig og leggja einstaklingsbundið mat á þörf einstaklingsins fyrir alþjóðlega vernd. Ég er aldrei að mæla mansali bót, aldrei, og mun aldrei gera það. En það er alveg skýrt að stofnunin á að fara yfir hverja og eina umsókn og leggja einstaklingsbundið mat á aðstæður hvers og eins. Ég ítreka enn og aftur: Það er ekki bara Útlendingastofnun sem þarf að fara yfir slíkar umsóknir heldur nýtir fólk sér líka þau réttindi að fara með mál sín fyrir kærunefnd útlendingamála og í einhverjum tilfellum hafa dómstólar líka úrskurðað í málum þessara einstaklinga sem hér hefur verið fjallað um, sérstaklega í tengslum við þetta mál.

###

Virðulegur forseti. Ég þakka hv. þingmanni andsvarið. Staðan er sú á Íslandi, af því að hv. þingmaður nefndi einmitt að fara í skóla, að fjölskyldufólk er aldrei svipt þessari þjónustu. Langveikt fólk er aldrei svipt þessari þjónustu. Fólk sem er tilbúið að vinna með stjórnvöldum að því að uppfylla niðurstöðu íslenskra stjórnvalda er ekki svipt þessari þjónustu, þannig að það fólk sem er tilbúið að vinna með íslenskum stjórnvöldum er enn þá í því þjónustuúrræði sem því hefur boðist hingað til. Þetta er eingöngu sá örlitli hópur sem segir: Nei, nei, nei, ég ætla ekki að hlíta neinu hér.

Jú, það má vissulega segja að við séum ekki eins og öll önnur Norðurlönd því að við erum ekki með þetta búsetuúrræði. Ég held reyndar að við þyrftum bara að ná samkomulagi við Norðurlöndin um það, en þá spyr ég: Er það stefna Pírata að við ættum að vera með slíkt búsetuúrræði?

Ég held að það sé mjög eðlilegt að þeir sem ætla að hlíta íslenskum stjórnvöldum fái áfram þessa þjónustu og við aðstoðum fólk við að komast til síns heima. Heldur má ekki gleyma því í þessari umræðu allri að jafnvel þeir sem fá synjun fá heimkomustyrki. Það er greitt undir þá til heimalandsins. Við erum að styðja fólkið til þess að koma undir sig fótunum aftur á sínum stað. Íslensk stjórnvöld eru því vissulega að leggja mikið af mörkum þessum hópi til handa, sem jafnvel segist ekki vera alveg tilbúinn að hlíta þessu. Ég hef því miklar væntingar til þess að þetta ákvæði sé þess valdandi að fólk segi: Já, ég ætla að vinna með íslenskum stjórnvöldum. Já, ég ætla annaðhvort að fá að búa hér og njóta þessarar þjónustu áfram þangað til hægt er að afla skilríkja, eða: Já, ég ætla að þiggja stuðning frá íslenska ríkinu við að koma mér aftur til míns heima.

###

Virðulegur forseti. Mér finnst mikilvægt að það komi fram í þessari umræðu að þeir aðilar sem koma til Íslands, sækja um alþjóðlega vernd og uppfylla íslensk lög og þau skilyrði sem þar eru sett um alþjóðlega vernd, svo og það sem í rauninni kemur fram í flóttamannasamningi Sameinuðu þjóðanna — það fólk fær hér vernd. Mér finnst ofboðslega mikilvægt að Ísland taki þátt í því gríðarstóra verkefni sem blasir við vestrænum heimi þegar að flóttamannavandanum kemur og þeim ofboðslega mikla fjölda fólks sem er á flótta í dag. En á sama tíma, ef við ætlum okkur að vera með regluverk í kringum þessa hluti, er auðvitað líka mjög mikilvægt að fólk fylgi þeim reglum. Þess vegna var þetta ákvæði mjög mikið rætt, þ.e. ef fólk uppfyllir ekki skilyrðin til að fá hér alþjóðlega vernd og það er niðurstaða Útlendingastofnunar — nú tek ég líka fram að Útlendingastofnun fer yfir hverja og eina umsókn og einstaklingsmiðuð nálgun á að vera þegar að því kemur að horfa til aðstæðna viðkomandi einstaklinga. Hér áðan var verið að tala um fórnarlömb mansals eða fólk sem hefði enga tengingu við eitthvert upprunaland. Ég vil treysta því að Útlendingastofnun fari vel og vandlega yfir þessar umsóknir og vandi til verka. Ef niðurstaða hennar er að viðkomandi eigi ekki rétt á að hljóta hér alþjóðlega vernd þá fara margir strax, en langflestir hafa þó nýtt sér það að bera þessa ákvörðun Útlendingastofnunar undir kærunefnd útlendingamála. Ef kærunefnd útlendingamála staðfestir úrskurð Útlendingastofnunar um að viðkomandi uppfylli ekki þessi skilyrði þá er því miður komið að þeirri niðurstöðu að viðkomandi þarf að fara af landi brott. Mér finnst það vera algjört lykilatriði að vera með opinn faðminn gagnvart þeim sem eru á flótta og þurfa á þeirri aðstoð að halda, en á sama tíma verða þeir sem ekki uppfylla þessi skilyrði að fara.

Nei, alls ekki.Ég ætla ekki að segja að það sé einfalt hvernig nálgast eigi þennan hóp og þetta viðfangsefni. Það er bara langt frá því að vera einfalt. Við skulum átta okkur á því að öll löndin innan Schengen, nema Ísland, eru með það sem hér hefur verið kallað búsetuúrræði eða endursendingarbúðir og hefur verið ákveðin krafa frá félögum okkar í Schengen um að gera slíkt hið sama. Ég heyri alveg það sem hér er sagt og get tekið undir að það gæti verið dýrt úrræði fyrir litla Ísland og þess vegna hef ég talað fyrir því að reyna samstarf við hin Norðurlöndin í þessum málum. Ég held þó að fólk verði að átta sig á afleiðingum þess ef Ísland, litla Ísland, ætlar með einhverjum hætti að draga sig út úr alþjóðasamfélaginu og vera með einhverjar aðrar reglur en þar gilda. Ef fólk segir: Heyrðu, þeir sem ekki uppfylla skilyrðin og fá synjun en geta ekki farið heim, sem við skulum samt sem áður draga aðeins í efa því að yfirvöld segja okkur að í raun allir sem hafa fengið synjun eigi að geta farið til síns heima — öll umræða um ferðaskilríki og annað þess háttar, ef viðkomandi er samvinnufús þá er hægt að afla ferðaskilríkja og þá getur viðkomandi aðili farið aftur til sín heima eða til þess lands sem hann kom frá. Það eru skýr svör frá yfirvöldum að svo sé. Staðan er sú að þetta er fólk sem segir: Nei, ég vil ekki. Ég ætla ekki að hlíta íslenskum lögum og reglum. Ég ætla ekki til baka. Það er sá hópur sem við erum hér að tala um. Ef fólk telur það í alvöru vera einhverja lausn á þeim málum að segja: Þetta eru svo fáir, leyfum þeim bara samt að vera, þá held ég að við séum búin að brjóta niður það kerfi sem við höfum verið að byggja hér upp. Við yrðum allt öðruvísi en öll önnur lönd í Evrópu. Það er ekki þannig að lönd sem hafa synjað fólki um alþjóðlega vernd leyfi því bara samt að vera og gefi því svo bara dvalarleyfi og atvinnuleyfi, því að við vitum alveg hvað það þýðir. Til hvers þá að vera með regluverkið? Sleppum þá bara þessum reglum og öllum kostnaði í kringum þær og leyfum öllum að koma hingað.

Virðulegur forseti. Ég held að fólk verði að hugsa þetta til enda og það er það sem okkur hefur verið bent á. Fólk sem starfar í þessum geira er búið að benda okkur á, og við fengum mikla vitneskju um þetta í allsherjar- og menntamálanefnd á síðasta þingi þegar við heimsóttum þessa aðila og fengum þá til okkar sem gesti, að það að vera með einhver séríslensk ákvæði er það sem þeir kalla í þessum heimi — fyrirgefðu, virðulegur forseti — „pull factor“, eitthvað sem getur dregið fólk í þessari aðstöðu til landsins. Það er mannúðarkrísa í Evrópu og það er sama hvert maður fer, maður horfir upp á þá sorglegu staðreynd að fólk býr á götunni. Það eru tjöld meðfram Signu í París. Fólk situr á götunum í Brussel og það er hræðilegt. Ég er algerlega sammála því að alþjóðasamfélagið þarf að taka á þessu vandamáli og verkefni, þessu fólki sem uppfyllir ekki skilyrði um alþjóðlega vernd en fer samt sem áður á milli Evrópuríkja og sækir um aftur og aftur, fær ekki búsetuúrræði og býr á götunni.

Ég held að það sé algerlega nauðsynlegt að finna einhverjar lausnir, en ég bið fólk um að hugsa það til enda ef það heldur að lausnin sé sú að hið litla Ísland eigi að segja: Já, komið til okkar. Ég held að það yrði algjör katastrófa að gera slíkt. Ég held að það sé þeim mun mikilvægara að við höldum vel utan um það fólk sem hingað kemur og uppfyllir skilyrði um alþjóðlega vernd. Það á að vera okkar lykilatriði að þegar við erum með regluverkið fylgi fólk þessum reglum.

En ég er líka talsmaður þess, og minn flokkur, að huga að því að opna möguleika fólks utan EES-svæðisins á því að koma til Íslands og fá dvalar- og atvinnuleyfi án þess að koma hingað og sækja um alþjóðlega vernd. Við sjáum að íslenskt samfélag þarf svo sannarlega á fólki að halda. Við þurfum á vinnandi höndum að halda og það er gott fyrir íslenskt samfélag að við séum fjölbreytt og fólk komi hingað til lands, hvort sem það býr hér til lengri eða skemmri tíma. En það á ekki allt saman heima í því sem við höfum kallað verndarkerfið. Það er bara öðruvísi kerfi. Ég held að það sé mjög mikilvægt á tímum sem þessum, þar sem við horfum upp á þá miklu fólksflutninga sem eiga sér stað í heiminum og fjölda fólks sem þarf á vernd að halda, að við höldum utan um verndarkerfið og þennan mikilvæga sáttmála sem alþjóðasamfélagið hefur gert með flóttamannasamningi Sameinuðu þjóðanna, en brjótum það kerfi ekki niður með séríslenskum ákvæðum eða reglum sem er ætlað að bjarga þeim sem við höldum að séu örfáir. Það brýtur undan kerfinu.

Forseti minnir hv. þingmenn á að gefa ræðumanni hljóð í ræðustól, sérstaklega þegar hv. þingmenn hafa beðið um að veita andsvar en þá gefst þar tækifæri til orðaskipta.

###

Virðulegi forseti. Ég þakka hv. þingmanni svarið. Ég er glöð að heyra að ég er sammála Samfylkingunni í því að það þurfi að vera reglur í kringum þetta og við eigum að taka vel á móti þeim sem uppfylla þau skilyrði að fá hér alþjóðlega vernd og ég hef reyndar oft sagt það að ég vil gjarnan að umræðan fari núna meira að snúast um það hvaða þjónustu við erum að veita varðandi íslenskukennslu og aðlögun að íslensku samfélagi. En það er einmitt það að þegar við erum með reglur þá er auðvitað mjög mikilvægt líka að það sé leið til að hlíta þeim reglum. Hv. þingmaður vísar hér í nágrenni okkar á Norðurlöndunum þar sem alls staðar er ákveðið búsetuúrræði fyrir þá sem ekki hafa fengið alþjóðlega vernd. Það hefur gengið undir ýmis heitum eins og endursendingarbúðir eða búsetuúrræði fyrir þá sem er verið að fara að senda aftur til síns heima. Ég les það í rauninni út úr svarinu að hv. þm. Þórunn Sveinbjarnardóttir sé sammála þeirri stefnu sem uppi er víða á Norðurlöndunum og við þurfum þá að koma upp slíku úrræði. Ég myndi reyndar gjarnan vilja ganga í samstarf við vini okkar í Noregi eða Danmörku eða Svíþjóð og vinna þannig saman að slíkir einstaklingar, því að þeir eru sem betur fer ekki mjög margir hér, geti hreinlega flutt í slík úrræði í þeim löndum. En það er kannski öllu flóknara. En ástæðan fyrir því að ég spurði hv. þingmann sérstaklega út í þetta er að því hefur stundum verið fleygt, m.a. held ég í útvarpsviðtali þar sem ég og hv. fyrrverandi þingmaður, Helga Vala Helgadóttir, vorum, að lausnin væri þá í svona tilfellum jafnvel að gefa fólki dvalarleyfi og atvinnuleyfi. Og ég spyr: Er það einhver stefna Samfylkingarinnar eða sér Samfylkingin það sem lausn í þessum málum að þeir sem hafa fengið synjun á tveimur stigum og dómstólar jafnvel staðfest það eigi samt sem áður að fá hér dvalarleyfi? Ég ætla að fá að segja þá skoðun mína að ég held að það væri til þess að brjóta niður einmitt það regluverk og kerfi sem er utan um þennan mjög svo viðkvæma en mikilvæga málaflokk.

###

Virðulegi forseti. Ég þakka hv. þingmanni ræðuna og ég held að það sé mjög mikilvægt að ítreka það hér í þessari umræðu að þeir sem eru samvinnufúsir  búa enn í úrræðum á vegum ríkisins og halda þeirri þjónustu sem þeir hafa haft sem umsækjendur um alþjóðlega vernd. En jú, staðan er sú að einhverjir aðilar hafa ekki viljað vera samvinnufúsir og hafa ekki viljað hlíta niðurstöðu íslenskra stjórnvalda, jafnvel þó að það sé búið að úrskurða um það á tveimur stjórnsýslustigum og í einhverjum tilfellum jafnvel líka hjá dómstólum. Það frumvarp sem hér liggur fyrir, breyting á 33. gr., er auðvitað mál sem var ítrekað rætt hér við samþykkt svokallaðra útlendingalaga, þetta var það ákvæði sem var mest umdeilt vegna þess að það er flókið. Mig langar að spyrja hv. þingmann: Hver er stefna hv. þingmanns eða Samfylkingarinnar í þessum málaflokki? Hvernig telur Samfylkingin best að bregðast við í þeim tilfellum þar sem fólk hefur farið í gegnum umsagnarferli, hefur fengið synjun á tveimur stjórnsýslustigum en neitar engu að síður að hlíta þeim úrskurði og neitar að yfirgefa landið? Í mörgum tilfellum eru auðvitað þau úrræði fyrir hendi að íslensk stjórnvöld geta flutt fólk aftur til síns heima eða þessa lands sem það kom frá en ekki í öllum tilfellum og það er vandamál, vissulega. Ég viðurkenni það fúslega og það er vandamál sem fleiri lönd glíma við. En spurning mín til hv. þingmanns er: Hver er stefna Samfylkingarinnar? Hvernig er best að takast á við þá einstaklinga sem falla undir þessar lýsingar sem ég hef hér farið með?

###
