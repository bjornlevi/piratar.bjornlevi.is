Ræðumaður: Steinunn Þóra Árnadóttir

Frú forseti. Ég verð að viðurkenna það að ég hef klóraði mér svolítið í kollinum í umræðu undanfarna daga og vikna um gullhúðun eða það sem stundum er kallað blýhúðun og jafnvel afhúðun. Ég verð að viðurkenna að ég á svolítið erfitt með að greina hvert markmiðið er með umræðunni og hef þess vegna hlustað á umræðurnar í dag og ákvað að kveðja mér hljóðs.

Fyrst langar mig, af því að hér hefur verið mikið talað um regluverk sem sé íþyngjandi fyrir fyrirtæki og almenning, að halda því til haga að ég tel að regluverk sé almennt og nálega alltaf sett almenningi til verndar og hagsbóta. Við getum nefnt um það alls konar dæmi sem ég veit að við erum ekki alltaf pólitískt sammála um, sumt af því á rætur sínar að rekja til Evrópusambandsins eða EES-gerða og annað bara úr íslenskri löggjöf. Mig langar í þessu samhengi að nefna byggingarreglugerð sem mjög oft er nefnd þegar kemur að íþyngjandi regluverki, reglugerð sem í sögulegu samhengi hefur gert gríðarlega mikið til þess að standa vörð um rétt almennings til góðs og heilsusamlegs húsnæðis.

En að þessari skýrslu og umræðunni um hana. Hér segir að hugtakið gullhúðun sé notað um það þegar stjórnvöld einstakra ríkja ganga lengra og setja íþyngjandi ákvæði umfram þær lágmarkskröfur sem gerðar eru í EES-gerðum við innleiðingu. Tekið er fram að slíkt sé heimilt samkvæmt íslenskum lögum og reglum en þó séu gerðar kröfur um það hvernig það sé gert. Og ég segi bara: En ekki hvað? Við erum löggjafarvaldið á Íslandi og að sjálfsögðu er það okkar að meta hvernig við viljum innleiða þær skuldbindingar sem við höfum undirgengist með því að vera aðilar að hinum evrópska efnahagsmarkaði. Það er mjög oft þannig að það er sveigjanleiki eða valkostur við það hvernig reglur eru innleiddar, þ.e. það er svigrúm innan tilskipunarinnar. Þó þarf að fara fram einhvers konar hagsmunamat um það hvaða leið eigi að fara og það er örugglega oft háð pólitísku mati, stundum flokkspólitísku, örugglega stundum landspólitísku. Það eru alls konar atriði sem geta haft áhrif á það hvaða leið er farin og já, svo getum við gengið enn lengra. Það er það sem pólitík snýst um og það er það sem við erum kosin til að gera.

Margs konar innleiðingar undanfarin ár hafa verið á ýmiss konar fjármálaregluverki til þess að auka öryggi og hagsmuni og til að gæta að hagsmunum almennings til að mynda. Þar höfum við margoft notað svigrúm sem hægt er að nýta sér, t.d. vegna stærðar Íslands og stærðar fyrirtækja þar sem íslensk fyrirtæki eru almennt lítil eða mjög lítil í evrópsku samhengi. Og ég spyr: Verður næsta gullhúðunarumræðan um innleiðingar á sviði fjármálaregluverksins, af því áherslan hér í dag hefur mest verið á umhverfismálin? Mig langar, frú forseti, að taka undir það sem Bjarni Jónsson, þingmaður Vinstri grænna, kom inn á í ræðu sinni hér áðan hvað varðar umhverfismálin sérstaklega.

Virðulegi forseti. Við erum löggjafarvaldið á Íslandi. Við erum aðilar að Evrópska efnahagssvæðinu og höfum skuldbundið okkur til samstarfs og að taka upp regluverk á tilteknum sviðum. En við megum alltaf ganga lengra ef við teljum það þjóna okkar hagsmunum og það er það sem vinnan okkar gengur út á að hluta til.

Að þessum meginsjónarmiðum mínum reifuðum vil ég líka segja það að Alþingi á auðvitað að gaumgæfa og vanda sína löggjöf, hvaðan sem hún á uppruna sinn. Við eigum að gera kröfur um vandaðar greinargerðir með öllum þingmálum því það er til þess að auka gagnsæi, hjálpa okkur að spyrja gagnrýninna spurninga og komast að niðurstöðu. En munum að löggjafarvaldið er okkar. Það er okkar að sníða regluverkið til til þess að það gagnist almenningi hér á landi með sem bestum hætti.


Ræðumaður: Bjarni Jónsson

Virðulegi forseti. Þessi snyrtilega valkvæða samantekt sem hér liggur fyrir er í mínum huga þörf áminning um að við eigum að sýna meira frumkvæði í lagasetningu um eigin mál sem fullvalda þjóð í eigin landi þar sem aðstæður eru gjarnan frábrugðnar því sem annars staðar gerist, eða að við sýnum metnað og frumkvæði í lagasetningu sem eftir er tekið og getur orðið öðrum hvatning til góðra verka, ekki síst í umhverfis- og náttúruverndarmálum, að ráðherrar stari ekki í gaupnir sér og bíði eftir næstu tilskipun frá Brussel í stað þess að leggja sjálfir fram lagafrumvörp um þessi efni.

Hæstv. ráðherra. Það þarf ekki alltaf að bíða eftir Evrópusambandinu. Við erum frjáls og fullvalda þjóð. Við verðum að rísa upp úr þeim dróma og sýna meira frumkvæði í eigin lagasetningu um brýn hagsmuna- og réttindamál, svo sem í neytendavernd, náttúruvernd eða þar sem þjóðaröryggi okkar er undir, eins og með óheftum fjárfestingum útlendinga í orkuinnviðum. Eins og metnaðarfullur fyrrverandi umhverfis- og auðlindaráðherra og forveri þess hæstv. ráðherra sem hér situr, Guðmundur Ingi Guðbrandsson, benti á má stundum ganga lengra en ESB, t.d. í umhverfismálum. Stundum má og er jafnvel æskilegt að hafa skoðanir umfram ESB og vilja gera betur. Afstaða sem kemur ekki á óvart, ráðherra þessa málaflokks hverju sinni er jú sá sem stendur í stafni náttúruverndar, verndunar vistkerfa og sjálfbærrar nýtingar auðlinda á Íslandi.

Í grafskrift þessarar samantektar er höggvið í sama knérunn og í nýlegum ummælum hæstv. umhverfis-, orku- og loftslagsráðherra sem hefur sagt grafalvarlegt hve algengt það er að stjórnvöld gangi lengra í löggjöf á sviði umhverfis- og loftslagsmála en lágmarkskröfur sem gerðar eru í Evróputilskipunum. Ef hæstv. ráðherra hyggst ráðast í frekari rýni á samningu lagafrumvarpa er hafa að markmiði að bæta löggjöf okkar í umhverfis- og loftslagsmálum, náttúruvernd og umhverfisrétti ætti hann einnig að horfa til þess hvar við höfum ekki staðið okkur nógu vel.

Réttur til heilnæms umhverfis sem grundvallarmannréttindi er dæmi um það. Hér á Íslandi hefur borið á því að aðgangur félagasamtaka, einstaklinga og fræðimanna að réttarúrræðum vegna málefna er varða umhverfið sé of takmarkaður. Megininntak Árósasamningsins er að tryggja réttláta málsmeðferð í umhverfismálum með bættu aðgengi að upplýsingum og með aukinni þátttöku almennings í ákvarðanatöku. Rétturinn til heilnæms umhverfis er undirstrikaður í upphafsorðum Árósasamningsins þar sem ofin eru saman grundvallarmannréttindi. Með samningnum er viðurkennt að sérhver manneskja eigi rétt til þess að búa í heilnæmu umhverfi sem mætir þörf hennar fyrir heilsu og velferð. Þá ber manninum skylda, einum og í samstarfi við aðra, til að vernda og hlúa að umhverfinu fyrir núverandi og komandi kynslóðir. Því hef ég lagt fram frumvarp sem miðar að því að tryggja aðgengi einstaklinga og félaga að réttarúrræðum vegna umhverfisins samkvæmt alþjóðlegum skuldbindingum og því að veita félögum aukinn aðgang að dómstólum að norrænni fyrirmynd.

Samkvæmt dómaframkvæmd fyrir tíð laga nr. 150/2011 gátu félög sem voru aðilar að stjórnsýslumáli leitað á náðir dómstóla til endurskoðunar á grundvelli 60. gr. stjórnarskrárinnar. Lög nr. 150/2011 hafa hins vegar ekki greitt þá leið. Þvert á móti virðast þau hafa hindrað aðgang félaga að dómstólum. Þetta verður að laga. Með frumvarpi mínu er leitast við að leiðrétta það og auka samræmi milli réttarstöðu samtaka og einstaklinga og 60. og 70. gr. stjórnarskrárinnar og alþjóðlegra skuldbindinga Íslands samkvæmt Árósasamningnum og EES-rétti. Með innleiðingu Árósasamningsins hefur Ísland skuldbundið sig til þess að virða markmið samningsins um að stuðla að vernd réttar einstaklinga og framtíðarkynslóða til að lifa í umhverfi sem stuðlar að góðri heilsu og velferð þeirra. Tryggja þarf betur í íslenskri löggjöf ákvæði Árósasamningsins. Ef frumvarp þetta verður að lögum erum við að stíga skrefið í þá átt.

Rétturinn til heilnæms umhverfis eru grundvallarmannréttindi. Hér getum við einu sinni gengið upp úr því fari að bíða eftir Evrópusambandinu. Fullvalda Ísland getur einnig horft til Norðurlandanna sem hafa staðið sig betur í að fullgilda Árósasamninginn og réttindin sem í honum felast fyrir okkur öll og náttúruna meðtalda. Heiti ég á hæstv. umhverfis-, orku- og loftslagsráðherra að sýna hér að honum renni blóðið til skyldunnar í þessu embætti með því að leggjast á árarnar með að það frumvarp fái brautargengi hér á þessu þingi.


Ræðumaður: Orri Páll Jóhannsson

Virðulegi forseti. Ég vil byrja á því að þakka hæstv. ráðherra en ekki síst hv. fyrirspyrjanda, þingmanninum Líneik Önnu Sævarsdóttur, fyrir þessa umræðu sem er mikilvæg. Það hafa fleiri hv. þingmenn komið inn á það í þessu samhengi að mikilvægt sé að ræða þetta mál út frá mörgum vinklum og gaman að ræða einhverja svona framtíðarmúsík, svo að ég vísi í hv. þm. Þorbjörgu Sigríði Gunnlaugsdóttur.

Ég vil líka taka undir það sem fram hefur komið hér á undan, að miklar hugmyndir einstakra fyrirtækja eiga ekki endilega að leggja línurnar í því hvert við förum í málum eins og þessu. Þar er ég sammála hv. þm. Andrési Inga Jónssyni, nú hæstv. forseta.

En gott og vel, hæstv. ráðherra segir: Það sem þarf er græn orka. Það er rétt en þá langar mig að benda á einn vinkil, annan tveggja sem ég ætla að draga hér upp í mínu máli, en það er til að mynda orkunýtingin, þ.e. hvernig nýtist sú framleidda raforka sem fer svo til framleiðslu á rafeldsneyti og notkunar á því? Ég hef heyrt tölur allt niður í 10% nýtingu í þessu samhengi. Þá spyr ég, sem einn vinkill inn í þessa umræðu: Er það skynsamleg nýting á raforkuframleiddri orku? Hér hefur líka verið rætt mikilvægi þess að við stöndum sjálf í þeirri framleiðslu sem við þurfum á að halda og jafnvel til útflutnings. Ég vil þá líka benda á það í því samhengi að stundum er smæðin bara svo mikil að innflutningur er eitthvað sem við þurfum að reiða okkur á. Við framleiðum ekki allt hér sem við neytum eða nýtum eins og við vitum.

Svo sagði hv. þm. Jakob Frímann Magnússon: Við skulum ganga skynsamlega um gleðinnar dyr. Þá kem ég að hinum vinklinum sem ég vil benda á. Við höfum nefnilega önnur markmið, aðrar áskoranir, önnur verkefni sem við höfum undirgengist, svo sem mikilvægi verndar líffræðilegrar fjölbreytni eða lífbreytileika, víðernanna eins og hv. þingmaður kom inn á, sem setur okkur ákveðnar skorður í því að við getum ekki orðið við öllum hugmyndum sem fram koma.


Ræðumaður: Steinunn Þóra Árnadóttir

Herra forseti. Ég tek undir með þeim sem hafa sagt að þetta sé mikilvæg umræða hér í dag og raunar marglaga, þar sem margir vinklar eru undir sem hvern um sig væri hægt að ræða í ítarlegu máli en er örðugt að gera á tveimur mínútum eins og ræðutíminn er hér. Ég vil því nýta tímann til að koma á framfæri meginsjónarmiði sem ég og við í VG teljum mikilvægt að hafa í huga inn í þessa umræðu. Það er að þegar kemur að orkuskiptum og framleiðslu á rafeldsneyti verði skuldbindingar og ábyrgð Íslands í orkuskiptum og því að ná fram kolefnishlutleysi að vera í forgrunni og allt regluverk verður að tryggja að við getum gert það.

Ég skal ekki segja um það á þessari stundu hversu eða hvort og í hve miklu magni framleiðsla á rafeldsneyti sé hagkvæm vegna stærðar en vil taka undir með þeim sem hafa nefnt að það sé mikilvægt, í það minnsta framan af, að það verði notað hér á Íslandi til að ná fram okkar áformum í orkuskiptum. Ég tel að það sé full ástæða til að skoða það hvort umframorka sem er til eða kann að verða til í raforkukerfum framtíðarinnar nýtist kannski í þetta. Það er mörgu ósvarað enn, en fyrsta atriðið er að við þurfum að hugsa þetta heildstætt og að þetta sé í takti við það sem við ætlum að ná fram í hinu mikilvæga máli, orkuskiptum og kolefnishlutleysi.

Forseti minnir á að ræðutími í sérstökum umræðum er afar takmarkaður.


Ræðumaður: Brynhildur Björnsdóttir

Heyr, heyr.Hæstv. forseti. Meðal þess sem er í umræðunni varðandi börnin okkar þessa dagana er annars vegar íslenskan, sem mörg óttast að sé á undanhaldi, og hins vegar vanlíðan og kvíði. Mögulega helst þetta að einhverju leyti í hendur, að geta tjáð tilfinningar sínar og líðan er undirstaða andlegs heilbrigðis, sjálfstrausts og vellíðunar. Einhver kynnu að segja að íslenskan sé ekkert sérstakt lykilatriði í andlegri vellíðan því börn séu velflest talandi á ensku, en þá ber að benda á að þótt íslensk börn tali mikla ensku og jafnvel sín á milli þá eru þau ekkert endilega góð í henni á þann hátt að þau geti tjáð tilfinningar, hugsað sig í gegnum vandamál eða verið skapandi og fyndin. Öflug menningarsköpun fyrir börn og unglinga er lykilatriði til að styðja hvort tveggja íslenskuna og andlegt heilbrigði því það er margsannað að menning, bæði ástundun og neysla, bætir, hressir og kætir. En það er ekki nóg að efnið sé á íslensku heldur mætti það líka vera í meira mæli úr íslenskum veruleika. Af hverju ættu börn að vilja tala íslensku ef þeim finnst samfélagið þar sem sú tunga er töluð ekkert sérstaklega spennandi? Ef allt sem þau sjá á skjá eða lesa um í bókum gerist annaðhvort í óræðum fantasíuheimi eða í öðrum löndum? Þess vegna er svo mikilvægt að lyfta upp og búa til og styðja leikrit, bækur, bíómyndir, sjónvarps- og útvarpsefni, tölvuleiki og tónlist, alla list og sköpun og afþreyingu fyrir börn sem notar íslensku til að spegla íslenskan veruleika og gagnast ekki síður til að kynna tungumálið og samfélagið fyrir börnum sem koma hingað úr öðrum samfélögum svo þau upplifi líka að íslenskan sé þeirra. Einhverjum finnst þetta viðhorf kannski þjóðrembingslegt en það er það ekki. Til að læra tungumál þarftu að eiga tungumál. Til að meta menningu þarftu að þekkja menningu. Til að skilja eitthvað nýtt þarftu að eiga samanburð við eitthvað annað. Það er mikilvægt að eiga eitthvað sem er þitt, jafnvel þótt það sé til þess eins að hafna því fyrir eitthvað sem þér finnst betra.


Ræðumaður: Brynhildur Björnsdóttir

Frú forseti. Ég vil þakka hv. þm. Ingu Sæland og hæstv. heilbrigðisráðherra fyrir að hefja þessa mikilvægu og marghliða umræðu og öllum þeim sem hafa tekið til máls hér í dag og sýnt hinar fjölbreyttu hliðar hennar. Mig langar aðeins til að bæta við umræðuna út frá kynjuðu sjónarmiði. Það er nokkur munur á kynjunum þegar kemur að fíknivanda. Þar hafa bæði líkamlegir og félagslegir þættir áhrif sem gera það að verkum að það eru ekki endilega sömu úrræði sem gagnast þessum hópum. Í meðferð við fíknivanda eru konur afar berskjaldaðar. Margar þeirra eiga erfiða lífsreynslu að baki, einkum þær sem hafa verið í harðri neyslu og upplifað heimilisleysi. Þær hafa iðulega orðið fyrir ýmiss konar ofbeldi, bæði andlegu og líkamlegu, og vændi, bæði gegn greiðslu í peningum en einnig svokölluðu nauðarvændi fyrir lífsnauðsynjum eins og húsaskjóli, mat eða fíkniefnum. Margar þessara kvenna hafa ekki fundið fyrir nokkru sem líkist öryggi í mörg ár en öryggistilfinning er frumforsenda þess að ná að vinna að bata og takast á við erfiða fortíð. Það er því lykilatriði að konur í fíknimeðferð séu aldrei í þeirri stöðu að upplifa að öryggi sínu sé ógnað í meðferðinni, að þær eigi ekki á hættu að mæta þeim sem t.d. keyptu af þeim vændi á þeim vettvangi eða misnotuðu aðstöðu sína gagnvart þeim að öðru leyti. Hvort tveggja þekkjum við dæmi um úr opinberri umræðu og fréttaflutningi og ekki rata öll dæmi í fjölmiðla. Þá þekkjum við líka því miður dæmi þess að konur verði í meðferð fórnarlömb einstaklinga sem misnota traust þeirra og eyðileggja þann árangur sem þær ná með skelfilegum afleiðingum. Ef meðferð er miðuð að sérþörfum meðferðarþega aukast líkur á árangri og meðferðarheldni. Það er því grundvallarskilyrði fyrir því að þessum konum vegni vel í meðferð að tekið sé tillit til þessara þarfa.

Heyr, heyr.Frú forseti. Fíkn er alvarlegur sjúkdómur sem hefur bein eða óbein áhrif á þúsundir Íslendinga dag hvern. Það er lykilatriði að koma til móts við fíknisjúklinga þar sem þeim gagnast best svo þeir megi ná tökum á vanda sínum. Kynjaskiptar meðferðir eru þar mikilvægur þáttur.


Ræðumaður: Bjarkey Olsen Gunnarsdóttir

Hæstv. forseti. Ég vil byrja á því að þakka málshefjanda og hæstv. heilbrigðisráðherra fyrir þessa umræðu hér í dag. Við höfum í auknum mæli rætt um fíkn og fíknisjúkdóma hér á þinginu síðustu ár. Það er jákvætt enda hefur mikil vitundarvakning átt sér stað um ömurlega stöðu þeirra sem berjast við þennan, ja, ég vil segja lævísa, hvikula og öfluga andstæðing. Það ber á ýmsum ólíkum viðhorfum í þessari umræðu eins og hefur komið fram hér bæði í dag og áður. Ég er þeirrar skoðunar að mikilvægt sé að bjóða upp á ólíka meðferðarkosti og þjónustu við fólk sem glímir við fíknisjúkdóma. Það liggur í augum uppi að þarfir fólks eru ólíkar; ekki vilja öll fara í meðferð, ekki eru öll tilbúin að hætta neyslu þá og þegar þrátt fyrir að upplifa algjöran vanmátt gagnvart ástandi sínu, sama hversu mikið er í húfi. Þetta eru fótspor sem erfitt er að setja sig í en afar mikilvægt að við þjónustum þennan hóp til jafns við aðra.

Hér á landi hefur skaðaminnkandi úrræðum fjölgað sem betur fer. Ber þar hæst Frú Ragnheiði sem veitir lágþröskuldaþjónustu fyrir fólk sem notar vímuefni um æð. Meðal annarra orða þá komast þau að sem þess óska og geta fengið hreinan búnað með það að markmiði að fyrirbyggja þann skaða og þá áhættu sem hlýst af notkun vímuefna. Liður í því er að dreifa lyfinu naloxone sem er notað þegar þörf er á tafarlausri neyðarmeðferð vegna ofneyslu ópíóíða.

Heyr, heyr.Hæstv. forseti. Vandinn er grafalvarlegur og þess eðlis að samhliða fleiri úrræðum sem veita þjónustu við fólk með fíknisjúkdóma þurfum við að horfa á vandann heildstætt eins og ráðherra nefndi. Það liggur fyrir að þau sem búa við fátækt, fólk sem elst upp á jaðri samfélagsins vegna ýmissa félagslegra breytna er líklegra til að þróa með sér fíknisjúkdóma. Félags- og efnahagslegt réttlæti er því meðal þeirra þátta sem við þurfum að ráðast á þegar við horfum heildstætt á vandann og til þess að takast á við hann þarf fjöldi aðila að koma saman. Það er engin ein lausn. Við þurfum gagnreyndar aðferðir til að hjálpa fólki sem vill losna undan fíkninni. Við þurfum að tryggja eftirfylgni sjúklinga því að áhrifin á notendur eru oft langvarandi. Þau eru flókin og snerta bæði andlega og líkamlega heilsu. Og ég tek undir með hæstv. heilbrigðisráðherra: Við þurfum að samþætta þessa þjónustu við fólk með fíknisjúkdóma og taka utan um alvarleika málsins.


Ræðumaður: Katrín Jakobsdóttir

Herra forseti. Ég þakka hv. þingmanni fyrir að rifja upp afrek forsætisráðherrans á töfrasviðinu sem eiga auðvitað mikið erindi við almenning í landinu. En ef við erum að ræða áhrif þessara kjarasamninga á þróun efnahagsmála þá munu þeir, a.m.k. ef marka má fyrstu viðbrögð greiningaraðila sem eru öll á einn veg, hjálpa okkur í því verkefni að stuðla að hjöðnun verðbólgu og skapa forsendur fyrir lækkun vaxta. Ríkissjóður er ekki ein stærð sem hægt er að tímasetja á einn dag og þess vegna segi ég: Þetta eru hin stóru þjóðhagslegu áhrif. Ég vil hins vegar vera algerlega skýr, eins og hæstv. fjármálaráðherra var hér áðan: Við teljum, með því að taka þessa ákvörðun, að þetta sé okkar forgangsverkefni í komandi fjármálaáætlun. Þetta hefur forgang umfram önnur verkefni. Við erum ekki að fara að fjármagna þetta, enda væri það nú vægast sagt óeðlilegt að koma aftan að fólki þannig, með því að hækka tekjuskatt á einstaklinga eða lögaðila í landinu. Við erum ekki að gera það. En ég vil líka segja það af því hv. þingmaður nefndi hér árangur ríkisstjórnarinnar í þessu að sjálf hef ég nú sameinað stofnanir, það hafa fleiri ráðherrar gert. Hér hefur verið unnið heilmikið í því verkefni að einfalda ríkisreksturinn og ég er ekki í nokkrum vafa um að það er áfram hægt að gera án þess að það bitni á nokkurn hátt á þjónustu við almenning sem alltaf er okkar forgangsmál. Ég held að þessar aðgerðir sem við kynntum séu góðar fyrir samfélagið, góðar fyrir velferðina í landinu og reynist á endanum, eins og ég sagði áðan, fjárfesting í þjóðarhag.

Forseti minnir á að ræðutími er takmarkaður í óundirbúnum fyrirspurnum, bæði hjá hv. þingmönnum og hæstv. ráðherrum, tvær mínútur í fyrri ræðu og ein mínúta í síðari.


Ræðumaður: Katrín Jakobsdóttir

Herra forseti. Ég þakka hv. þingmanni fyrir fyrirspurnina. Ég ætla að leyfa mér að segja að það er mikil ánægja í samfélaginu með þróun mála á almennum vinnumarkaði. Það er mikil ánægja með að það hafi náðst kjarasamningar til fjögurra ára. Það eru einna helst að maður heyri óánægju frá stjórnarandstöðunni á Alþingi sem kannski átti ekki von á að þetta myndi ganga eftir. Við erum komin með langtímasamninga og ég er mjög bjartsýn á það að fleiri félög fylgi í kjölfarið. Fagfélögin skrifuðu undir um helgina, VR situr við samningaborðið og þar að sjálfsögðu skiptir innlegg stjórnvalda máli.

Hv. þingmaður talar um óstjórn í húsnæðismálum. Ekkert gæti verið fjær lagi. Í tíð þessarar ríkisstjórnar og núverandi hæstv. innviðaráðherra hefur einmitt verið mótuð langtímahúsnæðisstefna sem svo sannarlega var þörf á. Það hefur verið gert rammasamkomulag um uppbyggingu húsnæðis og í þessari áætlun, sem við kynntum samhliða kjarasamningum, er gert ráð fyrir að við höldum áfram að styrkja framboðshliðina eins og við höfum boðað. Ekkert sem þarf að koma á óvart þar. Og já, við erum að efla barnabótakerfið, sem þarf heldur ekki að koma á óvart, enda kynntum við fyrstu aðgerðir til að efla það í tengslum við skammtímasamninga í lok árs 2022. Við ætlum að halda áfram með þá kerfisbreytingu sem byggir á ítarlegu samtali við aðila vinnumarkaðarins. Við ætlum sömuleiðis að efla leigustuðning, sem þarf heldur engum að koma á óvart því að það er það sem við höfum verið að gera.

Hvernig ætlum við að fjármagna þetta? Við munum kynna fjármálaáætlun þar sem gert er ráð fyrir þessu. Við höfum talað algerlega skýrt. Þetta er okkar forgangsmál. Það er okkar forgangsmál að skapa hér forsendur til þess að unnt verði að draga úr verðbólgu og að vextir verði lækkaðir, að skapa forsendur til að lækka vexti. Þess vegna segi ég: Innlegg stjórnvalda í þessa kjarasamninga er fjárfesting, fjárfesting í þjóðarhag. Ég tel að sá ávinningur sem efnahagslífið á Íslandi mun hafa af því að hér náist langtímasamningar sem skapa forsendur fyrir lækkun verðlags og vaxta, sé margfaldur á við umfang þeirra aðgerða sem hér hafa verið kynntar og gefi okkur tækifæri til að halda áfram að vaxa og dafna á samningstímanum.


Ræðumaður: Steinunn Þóra Árnadóttir

Forseti. Stjórnskipunar- og eftirlitsnefnd hefur fengið til meðferðar tilkynningu landskjörstjórnar um kosningu Hákonar Hermannssonar sem 1. varaþingmanns á lista Miðflokksins í Norðvesturkjördæmi. Nefndin hefur fundað til að fjalla um kosninguna og kjörgengið og mælir nefndin einróma með staðfestingu kosningar Hákonar Hermannssonar.


Ræðumaður: Bjarni Jónsson

Virðulegi forseti. Málshefjandi spyr hér hvort íslenskir neytendur búi við sömu vernd og aðrir neytendur á EES-svæðinu. Í því sambandi er vert að nefna að EES-samningurinn hefur einmitt verið nefndur til sögunnar sem helsta hindrun þess að við getum komið við nauðsynlegum lagabreytingum til verndar neytendum til að styrkja matvælaöryggi, að með bættum upprunamerkingum sé verið að mismuna framleiðendum matvæla í öðrum löndum þar sem matvælaeftirlitið er oft á tíðum bágbornara og gæði matvæla lakari. Þetta er náttúrlega bara þvæla sem aldrei fengi staðist ef á það reyndi fyrir dómstólum, að okkur beri að halda upplýsingum um innihald og uppruna matvæla leyndum fyrir neytendum til að þóknast þeim sem telja sér hag í slíku í stað þess að standa vörð um heilsu fólks og það geti tekið upplýsta ákvörðun um val á matvælum út frá hreinleika þeirra og uppruna.

Hér eigum við ekki að hrökkva heldur, sem fullvalda þjóð, að setja okkur betri löggjöf í eigin landi. Annars staðar höfum við ekki staðið okkur gagnvart EES-samningnum í neytendavernd eins og að innleiða tilskipun nr. 104/2014 sem hefur ekki enn formlega verið tekin upp í íslensk lög en hún treystir betur skaðabótarétt neytenda. Þjóðhagslegt tjón vegna ólögmæts samráðs Eimskips og Samskipa á árunum 2008–2013 er talið nema tæplega 62 milljörðum kr. samkvæmt úttekt Analytica. Af hinu 62 milljarða tjóni er kostnaðarauki neytenda talinn vera 26 milljarðar kr., sem er rakið beint til hækkana gjaldskrár skipafélaganna umfram almennt verðlag.

Já, við þurfum á öflugu, sjálfstæðu samkeppniseftirliti að halda. Við þurfum að gera meira en að fordæma meint samkeppnislagabrot skipafélaganna. Það þarf að sýna í verki að stjórnvöld taki hagsmuni neytenda og smærri fyrirtækja fram yfir hagsmuni stórfyrirtækjanna sem ítrekað gerast brotleg við lög. Það verður ekki síst gert með því að eyða óvissu um réttarstöðu tjónþola í samkeppnislagabrotum og innleiða evrópsku skaðabótatilskipunina nr. 104/2014.  En þurfum við að bíða eftir innleiðingu þessarar tilskipunar? Nei, við getum einfaldlega gengið í að setja slík lög sjálf.


Ræðumaður: Bjarni Jónsson

Virðulegi forseti. Það er sameiginlegt hagsmunamál framleiðenda matvæla, neytenda, stjórnvalda og ekki síður verslunar og innflutningsaðila að bæta merkingar á matvælum og tryggja þannig betur rétt neytenda til upplýsinga um uppruna þeirra, framleiðsluhætti, lyfjanotkun og umhverfisáhrif. Öll þekkjum við að hafa verið blekkt, svikin eða afvegaleidd með röngum eða villandi merkingum matvæla. Þar hefur ýmsum brellum verið beitt; íslenski fáninn, merkingar sem benda til íslensks uppruna, íslensk vörumerki sem við þekkjum og höfum treyst í gegnum árin, jafnvel afurðastöðvar í eigu bænda sem eru orðnar stórtækar í innflutningi matvæla og oftar en ekki í samkeppni við umbjóðendur sína og eigendur. Þar bregður gjarnan við þeim ljóta sið að gefa í skyn að matvæli séu af íslenskum uppruna af því að þeim sé pakkað á Íslandi. Slælegar eða rangar merkingar matvæla eru stundum ekki af beittum ásetningi heldur hreinu virðingarleysi fyrir neytendum og matvælaöryggi.

Ef maður hefur ekki gleraugun með sér í búðina, nýpússuð, og rannsakar umbúðir vörunnar, allar hliðar, hvort það leynast vísbendingar um erlendan uppruna vörunnar, jafnvel smágerður texti um upprunaland, á maður, í góðri trú, á hættu að vera plataður. Ástandið er síst betra á mörgum veitingastöðum þar sem starfsfólk getur oftar en ekki ekki svarað til um uppruna matvæla í réttum sem þeir bera fram.

Bændasamtökin og Neytendasamtökin hafa verið leiðandi í umræðu um bættar merkingar matvæla og kallað eftir bæði uppfærðri og hertri löggjöf til að tryggja matvælaöryggi, fullnægjandi innihaldslýsingar og upprunamerkingar, reglum sem fylgt er eftir. Forsætisráðherra og nú starfandi matvælaráðherra hefur sömuleiðis hvatt mjög til betri upprunamerkinga matvæla og sagði fyrir nokkru á fundi Bændasamtakanna, með leyfi forseta:

„Mér finnst merkingar oft faldar eða villandi og tel fulla ástæðu til að grípa til frekari aðgerða í því.“ — Hér er verk að vinna.


Ræðumaður: Brynhildur Björnsdóttir

Virðulegi forseti. Nekt og nektarmyndir eru markvisst og í ógnvekjandi mæli notaðar gegn fólki eins og dæmin sanna, allt frá grunnskólabörnum til fólks í æðstu valdastöðum heimsins, sérstaklega konum. Í störfum þingsins í gær var rætt um stafrænt kynferðisofbeldi af virðingu og innsæi af hv. þingmönnum Evu Sjöfn Helgadóttur og Birni Leví Gunnarssyni, en sá síðarnefndi velti fyrir sér hvaða áhrif gervigreind myndi hafa á stafrænt kynferðisofbeldi, eða eins og þingmaðurinn orðaði það, með leyfi forseta:

„Þegar hver sem er getur gert hvað sem er hvað myndefni varðar þá munum við óhjákvæmilega leggja annars konar trúnað á það hvað myndefnið sýnir okkur.“

— Sem gagnast þolendum sem munu nú þegar geta varið sig með því að myndin sé gerð með gervigreind og sé þar af leiðandi ekki af þeim, hvort sem sú er raunin eða ekki.

Mig langar að snúa þessari umræðu aðeins í aðra átt. Við erum öll með líkama og undir fötunum erum við öll nakin. Það að til séu nektarmyndir sem staðfesta þetta er álíka skammarlegt og að vera með kennitölu eða setja stöðufærslu á Facebook sem sýnir inn í huga okkar. Stundum, en ekki alltaf, felst stafrænt kynferðisofbeldi í því að sýna að brotaþoli hafi kynferðislegar kenndir, sem er jafn eðlilegt og að finna til löngunar í mat, drykk eða samfélag. Nekt er einkamál og það er að sjálfsögðu ólöglegt að sýna nekt annars án leyfis og dreifa af því myndum eða myndskeiðum. Og eigin kynferðisleg nekt er heldur ekki eitthvað sem má miðla til annarra í þeirra óþökk. Vopnvæðing nektarmynda er hins vegar alfarið í boði samfélagslegra viðhorfa til líkama, til nektar, til kynferðislegrar virkni, til þess að vera manneskja. Ef við sem samfélag sammælumst um að það sé ekkert skammarlegt við það að til sé myndefni sem staðfestir að einstaklingur sé með líkama og þrár þá sláum við vopnin úr höndum þeirra sem vilja nýta slíkar myndir til kúgunar eða annars konar miska.


Ræðumaður: Katrín Jakobsdóttir

Herra forseti. Ég ætla ekki að lengja þessa umræðu mikið. Þó finnst mér mikilvægt að halda nokkrum atriðum til haga hér í lok hennar. Hér hefur heyrst það sjónarmið að upphaflegt markmið laganna hafi verið að þessi lög ættu eingöngu að ná til hálendisins. Það hefur hins vegar verið ítrekað fyrir Hæstarétti að svo er ekki. Hæstiréttur hafnaði þeirri túlkun og þar vitna ég til dóms sem féll árið 2008. Það mál var höfðað á því að lögin hefðu eingöngu átt að taka til hálendisins og suðvesturhornið hefði átt að falla utan við gildissvið laganna en Hæstiréttur hafnaði því og sagði ótvírætt að lögin tækju til alls lands, hvort sem er á hálendi Íslands eða utan þess.

Af því að hér var rætt að mögulega væri rétt að skjóta þessum málum til Mannréttindadómstólsins og kanna það hvort fyrirkomulagið stæðist þá vil ég rifja það upp að þeim hefur verið skotið til Mannréttindadómstólsins. Niðurstaða dómstólsins var að þetta bryti ekki gegn mannréttindasáttmála Evrópu og kæru um brot á 1. gr. við viðauka nr. 1, um vernd eignarréttar, var hafnað. Það er líka mikilvægt að halda því til haga.

Hér var líka rætt um þrjá almenninga, þ.e. hálendið, hafið og stöðuvötn. Um hálendið hefur verið fjallað. Íslenska ríkið hefur þegar lýst yfir eignarrétti ríkisins að hafsbotninum utan netlaga með lögum nr. 73/1990 og einu almenningarnir sem eru eftir eru almenningar stöðuvatna, þannig að ég verð að segja það, herra forseti, að ýmsu hefur verið haldið fram sem mér finnst nú mikilvægt að sé fært til réttari vegar og ítreka þá afstöðu mína að þessi lagasetning var vissulega framsýn. Það er hins vegar mikilvægt að verkinu verði lokið.

Hér hefur líka verið rætt mikið um kröfugerðir en minna um niðurstöður, niðurstöður óbyggðanefndar. Kröfugerðir fjármálaráðuneytisins eru eitt en það er niðurstaðan sem skiptir máli í þessu. Ég ítreka það að ég lít á þetta frumvarp sem mjög mikilvægt skref í því að ljúka þessum málum.

Ég vil líka segja að sú breytingartillaga sem hér var boðuð, um að hætta umfjöllun um eyjar og sker, finnst mér harla kúnstug, satt að segja, herra forseti, í ljósi þess að við hljótum að láta eina reglu gilda um landið allt. Eyjar og sker eru hluti af landinu öllu eins og aðrir landshlutar þannig að ég held að við séum komin út á hálan ís, satt að segja, þó að einhverjir hv. þingmenn, og það er fullkomlega eðlilegt, kunni að hafa efasemdir um bara markmið þjóðlendulaganna frá upphafi og gildi þeirra og því hefur verið haldið fram líka og ég virði þá afstöðu. En sé ætlunin að standa með markmiði þessara laga og að ljúka þessu verki þá get ég ekki fallist á að það verði horfið frá því að fjalla um eyjar og sker og ég get ekki fallist á það að það sé ekki mikilvægt að ljúka vinnunni hvað varðar almenning í stöðuvötnum rétt eins og hafsbotninn og hálendið.

Ég læt þessu að öðru leyti lokið, herra forseti, og þakka fyrir umræðuna og legg til aftur að málinu verði vísað til hv. allsherjar- og menntamálanefndar.


Ræðumaður: Katrín Jakobsdóttir

Herra forseti. Ég þakka hv. þm. Eyjólfi Ármannssyni andsvarið en vísa um leið á bug öllu því sem hér er haldið fram um vinnubrögð í þessum málum. Hv. þingmaður nefnir Mývatnsdóminn og ég nefndi hér áðan Landmannaafréttardóminn síðari þar sem komu upp svipuð sjónarmið þar sem okkar fremstu fræðimenn, sem hv. þingmanni þykir kannski ekki mikið til koma, töldu rétt að hér yrði að bregðast við. Hættan er sú ef þú ert með eigendalaust land — að hver sem er geti numið það og nýtt sér það og skapað sér þar með ákveðin réttindi í gegnum hefð sem er ekki endilega sanngjarnasta leiðin í nútímasamfélagi, bara svo að við horfumst í augu við það að við erum ekki stödd á landnámsöld eins og hv. þingmaður fór hér yfir áðan. Dómar og úrskurðir hafa í raun skýrt betur og tryggt betur réttindi bænda til nýtingar lands á afréttum.  Þannig að ég get ekki tekið undir þetta.

Með þessu frumvarpi er verið að leggja til að almenningar stöðuvatna séu felldir undir leyfisveitingareglur þjóðlendulaga sem tryggja þá að gætt sé jafnræðis, að eðlilegt endurgjald fáist fyrir nýtingu og að sama skapi er tryggt að ef einhver á réttindi í almenningum stöðuvatna umfram þau sem leiða af lögum og getur sýnt fram á það, heldur hann þeim óskertum. Þetta er ekki mjög flókið að mínu viti, herra forseti, og snýst um það að við séum að tryggja ákveðið jafnræði gagnvart því hvernig við umgöngumst land og landréttindi.


Ræðumaður: Katrín Jakobsdóttir

Frú forseti. Ég ætla að byrja á að leiðrétta sjálfa mig því ég taldi hér upp ákvæði laganna sem ég felldi nú brott eftir samráð, þ.e. að með lögum sé heimilt að gera landsvæði sem er háð einkaeignarrétti íslenska ríkisins að þjóðlendu. Þetta ákvæði var fellt á brott í samráðsferli þannig að ég bið þingmenn velvirðingar á því að valda hér stórfelldum misskilningi og usla. Ég vil nú segja það við hv. þm. Eyjólf Ármannsson að það er ekki allt slæmt sem kemur úr 101, úr póstnúmeri 101, eins og hv. þingmaður gaf til kynna hér í ræðu sinni þannig að ég stend við fyrri orð mín, ég tel þetta afar framsýn lög sem sett voru á sínum tíma. Þau voru einmitt sett með langtímasýn að leiðarljósi. En að sjálfsögðu hafa ýmis mál komið upp sem þarf að takast á við.

Hv. þingmaður spyr: Er verið að leggja niður óbyggðanefnd? Já, en eins og ég fór yfir í minni framsögu er gert ráð fyrir því að ef upp koma mál innan þriggja ára verði skipuð ad hoc óbyggðanefnd sem taki á slíkum málum og þar með teljist málinu lokið, en föst starfandi nefnd verði ekki til staðar.

Síðan hvað varðar almenninga stöðuvatna þá liggur það fyrir að samkvæmt vatnalögum, samkvæmt túlkun Hæstaréttar á vatnalögum, eru almenningar stöðuvatna eigendalausir. Það er afar ólíklegt að nokkuð geti sýnt fram á að hann eigi réttindi í þeim umfram það sem mælt er fyrir um í lögum. Þetta rímar að sjálfsögðu við það markmið þjóðlendulaga að útrýma eigendalausu landi. Það er ekki æskilegt að hafa eigendalaus svæði því að þá er enginn til þess bær að taka ákvarðanir um ráðstöfun eða nýtingu þeirra. Tökum bara auðlindalögin sem dæmi. Það er ekki hægt að veita leyfi til auðlindanýtingar á eigendalausum svæðum því að þar er gert ráð fyrir því að leitað sé heimildar eiganda.


Ræðumaður: Katrín Jakobsdóttir

Frú forseti. Ég mæli hér fyrir frumvarpi til laga um breytingu á lögum um þjóðlendur og ákvörðun marka eignarlanda, þjóðlendna og afrétta, nr. 58 frá árinu 1998.

Framlagning þessa frumvarps markar nokkur tímamót þar sem tilefni þess er að störfum óbyggðanefndar fer senn að ljúka og þá er ágætt að líta aðeins um öxl og rifja upp forsögu starfa óbyggðanefndar og hins merkilega þjóðlenduverkefnis.

Upphaf lagasetningar á þessu sviði má rekja til deilna sem stóðu framan af 20. öldinni um eignarrétt yfir hálendissvæðum landsins, þeim landsvæðum sem einkum hafa verið nefnd afréttir og almenningar. Lengst af snerist umræðan um hvort þessi landsvæði teldust eign aðliggjandi sveitarfélaga, þar sem íbúar þeirra höfðu nýtt svæðin til upprekstrar fyrir búfénað, eða hvort ríkið teldist eigandi landsvæðanna eins og haldið var fram í dómsmálum sem rekin voru eftir miðja síðustu öld um þessi álitaefni.

Þann 25. febrúar 1955 kvað Hæstiréttur Íslands upp dóm í máli nr. 103 frá árinu 1953 sem varðaði ágreining um veiðirétt í vötnum og vatnsföllum á Landmannaafrétti. Aðilar málsins voru hreppsnefndir Holtahrepps, Landmannahrepps og Rangárvallahrepps auk eigenda tveggja jarða í síðastnefnda hreppnum, og landbúnaðarráðherra fyrir hönd ríkisins. Af hálfu hreppanna var m.a. byggt á því að þeir ættu beinan eignarrétt yfir afréttunum og veiðirétt þar á þeim grundvelli. Hæstiréttur komst hins vegar að þeirri niðurstöðu að umræddir hreppar hefðu ekki leitt sönnur að því að þeir hefðu öðlast eignarrétt að Landmannaafrétti, hvorki fyrir nám, löggerninga, hefð né með öðrum hætti, eins og segir í dómi réttarins.

Tveimur áratugum síðar, árið 1975, höfðaði íslenska ríkið eignardómsmál þar sem þess var krafist að viðurkenndur yrði eignarréttur ríkisins yfir Landmannaafrétti. Hreppsnefndir Landmannahrepps, Holtahrepps, Rangárvallahrepps og Skaftártunguhrepps tóku til varna fyrir hönd hreppanna og eigenda og ábúenda jarða í þeim og kröfðust þess að viðurkenndur yrði eignarréttur þeirra á afréttunum. Í dómi Hæstaréttar í máli nr. 199 frá árinu 1978, kallaður Landmannaafréttardómur hinn síðari, til aðgreiningar frá fyrri dómnum sem kallaðist Landmannaafréttardómur hinn fyrri, en sá síðari var kveðinn upp 28. desember 1981 og komst meiri hluti réttarins að þeirri niðurstöðu að enginn af aðilum málsins hefði sýnt fram á beinan eignarrétt yfir Landmannaafrétti, hvorki hrepparnir né íslenska ríkið. Með öðrum orðum: Í þessum dómi var komist að þeirri niðurstöðu að til væru landsvæði á Íslandi sem enginn hætti. Að fenginni þeirri niðurstöðu, segir svo í dómnum.

„Hins vegar verður að telja, að handhafar ríkisvalds, sem til þess eru bærir, geti í skjóli valdheimilda sinna sett reglur um meðferð og nýtingu landsvæðis þess, sem hér er um að ræða, en líta ber til þess, að fyrirsvarsmenn ríkisins hafa viðurkennt „rétt byggðarmanna til upprekstrar og annarra afréttarnota, sem lög eða venjur eru fyrir.“

Í kjölfar þessa dóms, þar sem niðurstaðan var í raun sú að enginn gæti sannað eignarrétt sinn að Landmannaafrétti, var farið að huga að því hvort og þá með hvaða hætti væri rétt að standa að lagasetningu um eignarhald á þeim landsvæðum sem teldust falla í flokka almenninga og afrétta. Tilvitnuð orð Hæstaréttar í dómnum voru túlkuð á þann veg að Alþingi gæti í krafti fullveldisréttarins sett lög um eignarréttarlega stöðu eigenda þessara svæða.

Á fundi þáverandi ríkisstjórnar 13. mars 1984 var ákveðið að skipa þriggja manna nefnd til að gera drög að frumvarpi til laga um eignarrétt á almenningum og afréttum. Í nefndina voru skipaðir dr. Gaukur Jörundsson, þá prófessor og síðar umboðsmaður Alþingis, sem formaður, Gunnlaugur Claessen, ríkislögmaður og síðar hæstaréttardómari, og Magnús Sigurðsson, bóndi á Gilsbakka. Tryggvi Gunnarsson, hæstaréttarlögmaður og síðar umboðsmaður Alþingis, var ráðinn ritari nefndarinnar. Þegar Gaukur Jörundsson var kjörinn umboðsmaður Alþingis árið 1988 óskaði hann eftir því að verða leystur frá störfum og Allan Vagn Magnússon héraðsdómari var þá skipaður formaður nefndarinnar í hans stað. Nefndin lagðist í talsverðar rannsóknir á því hvernig háttað væri skráningu upplýsinga um eignarhald og afnot af þeim svæðum landsins sem féllu undir hugtökin almenningar og afréttir, aflaði gagna og upplýsinga um slík svæði og greindi álitaefni sem líklegt væri að kæmu upp við umfjöllun um þessi svæði. Þá aflaði nefndin gagna og kannaði úrlausnir Høfjellskommisjonen í Noregi sem starfaði í Suður-Noregi á árunum 1909–1953 og hafði það verkefni að ákvarða mörk eignarlanda og hálendissvæða í eigu ríkisins sem og almenninga. Einnig kannaði nefndin gögn um störf sambærilegrar nefndar sem stofnað var til í Norður-Noregi árið 1971 til að kanna réttindi ríkisins til fjallasvæða á þeim slóðum og nýtingarrétt annarra á þeim. Nefnd þessi bar heitið Utvalget for statseiendom i Nordland og Troms og síðar Utmarkskommisjonen for Nordland og Troms en hún lauk störfum árið 2004. Þess má geta að í framhaldi af vinnu þeirrar nefndar var árið 2005 stofnað til nefndar sem fjallar um eignarréttarleg álitaefni í Finnmörku, Finnmarkskommisjonen, en hún er enn að störfum.

Á grundvelli umfangsmikilla athugana og rannsókna nefndarinnar gerði hún drög að frumvarpi til laga um þjóðlendur og ákvörðun marka þjóðlendna sem hún afhenti þáverandi forsætisráðherra í ársbyrjun 1993. Endanlegt frumvarp var tilbúið árið 1996 og lög um þjóðlendur og ákvörðun marka eignarlanda, afrétta og þjóðlendna, nr. 58/1998, tóku gildi 1. júlí 1998.

Í athugasemdum með frumvarpinu sem varð að þjóðlendulögum kom fram að aukin og breytt nýting á hálendinu kallaði á að settar yrðu skýrar reglur um það hver færi með eignarráð lands þar og væri bær um að taka ákvarðanir um þau málefni. Sem dæmi um þetta var nefndur aukinn fjöldi ferðamanna sem væri farinn að sækja þessi svæði heim og óskir um uppbyggingu aðstöðu fyrir þessa ferðamenn. Þetta var sem sagt í frumvarpi sem varð að lögum 1998. Líkur væru á að ásókn í nýtingu auðlinda í formi jarðefna, vatnsorku og jarðhita á hálendinu myndi aukast og rýmkaðar heimildir erlendra aðila til að fjárfesta og reka slíka starfsemi hér á landi, samanber málið sem við vorum að ræða hér áðan, ítrekaði nauðsyn þess að reglur um eignarráð á þessum landsvæðum væru skýrar.

Það má með sanni segja að sú framtíðarsýn sem þarna var sett fram af þáverandi forsætisráðherra, Davíð Oddssyni, formanni Sjálfstæðisflokksins, hafi ræst. Setningu þjóðlendulaga hef ég nefnt sem gott dæmi um að skýr langtímasýn hafi ráðið för við lagasetningu, nokkuð sem stundum hefur skort á hér í þessum sal.

Með lögunum var eftirfarandi skipan komið á: Eignarhaldi á landi var skipt í tvo flokka og hugtökin almenningur og afréttur ekki notuð við þá flokkun. Annars vegar er um að ræða eignarlönd sem eru háð einkaeignarrétti þannig að eigandi landsins fer með öll venjuleg eignarráð þess innan þeirra marka sem lög segja til um á hverjum tíma. Hins vegar eru landsvæði utan eignarlanda þó að einstaklingar eða lögaðilar kunni að eiga þar takmörkuð eignarréttindi, til að mynda beitar- eða veiðiréttindi. Hætt var að nota hugtakið afrétt sem lýsingu á ákveðnu eignarformi lands heldur var það notað sem lýsing á ákveðnum afnotaréttindum, þ.e. beitarréttindum og mögulega fleiri réttindum.

Tekið var upp nýtt hugtak fyrir landsvæði utan eignarlanda, hugtakið þjóðlenda. Slík landsvæði voru fyrir gildistöku þjóðlendulaga ýmis nefnd afréttur almenningur, óbyggðir eða hálendi utan eignarlanda. Því var lýst yfir með lögunum að íslenska ríkið væri eigandi lands og hvers konar landsréttinda og hlunninda í þjóðlendum sem ekki væru þegar háð einkaeignarrétti, t.d. á grundvelli laga eða venjuréttar. Settar voru sérstakrar reglur um stjórn og meðferð þjóðlendna en ekki raskað réttindum þeirra sem höfðu nýtt land innan þjóðlendu sem afrétt fyrir búfénað eða haft þar önnur hefðbundin not sem afréttareign fylgja. Þó að lýst væri yfir eignarrétti ríkisins að landi og hvers konar landsréttindum utan eignarlanda voru settar sérstakar reglur um forræði og meðferð þessara réttinda til að undirstrika sérstöðu þjóðlendna og það að hér er ekki um að ræða hefðbundna eign ríkisins. Fer forsætisráðherra samkvæmt þjóðlendulögum með stjórnsýslu og forræði málefna þjóðlendna sem ekki eru með lögum lögð til annarra ráðuneyta. Þá fara sveitarstjórnir með tilteknar heimildir, þ.e. ráðstöfun tiltekinna afnotaréttinda innan þjóðlendna.

Ekki voru settar í lögin sérstakar sönnunarreglur eða lagaskilyrði fyrir því að land teldist eignarland í merkingu laganna heldur skyldi það ráðast af almennum sönnunarreglum og réttarheimildum sem færðar væru fram í hverju einstöku tilviki. Stjórnvöldum var falið að hafa frumkvæði að því að greiða úr óvissu um eignarhald á landi með því að skera með skipulögðum hætti úr um það hvar væru eigendalaus landsvæði, þ.e. þjóðlendur, og úrskurða um mörk þeirra gagnvart eignarlöndum, jafnframt að skera úr um mörk afrétta og um önnur eignarréttindi innan þjóðlendna. Sérstakri stjórnsýslunefnd, óbyggðanefnd, var falið að sinna þessu verkefni.

Eins og áður sagði tóku þjóðlendulögin gildi 1. júlí 1998 og óbyggðanefnd var skipuð 2. september sama ár. Formaður nefndarinnar var skipaður Kristján Torfason, dómstjóri. Auk hans sátu í nefndinni sem aðalmenn Karl Axelsson, þá hæstaréttarlögmaður og nú hæstaréttardómari, og Allan V. Magnússon, þá héraðsdómari, sem einnig var formaður nefndarinnar sem samdi frumvarp að þjóðlendulögum. Nefndaskipan frá þessum tíma hefur tekið nokkrum breytingum.

Óbyggðanefnd skipti í landinu upphaflega í 11 svæði sem auðkennd voru sem svæði 1–11. Nokkrum svæðanna var síðar skipt upp í fleiri svæði og alls urðu svæðin á meginlandi Íslands 16, en auk þess eru eyjar og sker umhverfis landið 17. svæðið. Nefndin hefur tekið eitt svæði til meðferðar í einu og ágreiningssvæðum á hverju landsvæði hefur svo verið skipt upp í mál. Fyrstu úrskurðir óbyggðanefndar voru kveðnir upp árið 2002 en til dagsins í dag hefur nefndin kveðið upp úrskurði í alls 73 málum á svæðum 1–10C, þ.e. á 15 af 17 svæðum. Þessi 15 svæði taka til alls 95% af meginlandinu. 39,2% lands sem nefndin hefur lokið meðferð á teljast til þjóðlendna en 60,8% eru eignarlönd að teknu tilliti til endanlegrar niðurstöðu dómstóla. Af þeim hluta miðhálendisins sem nefndin hefur lokið meðferð á eru tæplega 86% þjóðlendur en rúmlega 14% eignarlönd.

Við úrlausn þjóðlendumála hafa óbyggðanefnd og dómstólar þurft að taka afstöðu til ýmissa grundvallarspurninga á sviði eignarréttar, svo sem um stofnun eignarréttar á Íslandi og varðveislu hans í gegnum aldirnar allt frá landnámi til okkar tíma. Réttarframkvæmd á þessu sviði hefur einnig leitt af sér mikla grósku í rannsóknum fræðimanna á þessu réttarsviði. Á vegum óbyggðanefndar fer fram ítarleg rannsókn á þeim landsvæðum sem til meðferðar eru hverju sinni. Rannsóknin fer m.a. fram með aðstoð Þjóðskjalasafns Íslands en sérfræðingar safnsins framkvæma afar ítarlega kerfisbundna gagnaleit vegna málanna í fjölmörgum skjalaflokkum. Til að varpa ljósi á umfang þessara mála má nefna að heildarfjöldi skjala sem lagður hefur verið fram og rannsakaður við meðferð óbyggðanefndar á þeim svæðum þar sem málsmeðferð er lokið er 33.246 skjöl, að  meðtöldum hliðsjónargögnum. Einnig má nefna að sú skipulagða vinna sem hefur farið fram við gagnaleit á Þjóðskjalasafninu vegna þjóðlendumála hefur haft í för með sér að margvísleg gögn hafa verið skráð nánar en áður og gerð aðgengilegri. Almenn gagnaöflun um sögu jarða og landsvæði er því orðin auðveldari en fyrr og einnig hafa opnast nýir möguleikar í annars konar rannsóknum. Sem dæmi má nefna að gerður hefur verið gagnagrunnur um dómabækur sem er öllum aðgengilegur og hefur nú þegar nýst við ýmsar rannsóknir á sögu og samfélagi fyrri tíma.

Óbyggðanefnd hefur nú til meðferðar mál á síðustu tveimur svæðunum, 11 og 12, auk nokkurra mála á eldri svæðum sem byggjast á sérstakri heimild til meðferðar á afmörkuðum skikum sem ekki voru til umfjöllunar á fyrri stigum. Að lokinni umfjöllun um þessi mál hefur nefndin lokið því hlutverki sínu að úrskurða um mörk þjóðlendna og eignarlanda á landinu öllu og áætlanir nefndarinnar gera ráð fyrir að það verði á árinu 2025, 27 árum eftir að hún tók til starfa. Það sem ég nefndi hér áðan um norskar fyrirmyndir má sjá hins vegar að það er fremur stuttur tími í samhengi svona mála.

Ástæða þess að ég rek hér þessa sögu er að mér finnst mikilvægt þegar þessi mál hafa verið nokkuð til umræðu að hv. þingmenn velti fyrir sér aðdraganda þessa máls, þeirri vinnu sem lá að baki frumvarpi þáverandi hæstv. forsætisráðherra og þeirri langtímasýn sem mögulega hefur gleymst í einstaka deilum um einstaka landsvæði, en gerir það að verkum að þessi löggjöf er að mínu viti og margra fleiri sem til þekkja ein sú framsýnasta sem lögð hefur verið fram hér á þingi á síðari hluta 20. aldar.

Efni þessa frumvarps er það að hér er lagt til að felld verði brott úr lögum um þjóðlendur og ákvörðun marka eignarlanda, þjóðlendna og afrétta, ákvæði um óbyggðanefnd. Sú breyting taki gildi 1. janúar 2026. Samhliða er mælt fyrir um ákvæði til bráðabirgða um að sams konar reglur gildi um meðferð mála ef kemur til endurupptöku mála sem lokið hefur verið hjá óbyggðanefnd. Mál verði þó ekki tekin til meðferðar á ný ef þrjú ár eru liðin frá uppkvaðningu úrskurðar.

Auk þess eru lagðar til eftirfarandi breytingar á lögunum: Að lögfesta að undir hugtakið þjóðlendur falli ný landsvæði sem verða til utan eignarlanda og landsvæði þar sem einkaeignarréttur fellur niður.

Í öðru lagi að skilgreint verði í lögum að íslenska ríkið sé eigandi almenninga stöðuvatna nema réttindi í þeim leiði af lögum eða aðrir sanni að þeir eigi þar réttindi.

Í þriðja lagi er mælt fyrir um að með lögum sé heimilt að gera landsvæði sem er háð einkaeignarrétti íslenska ríkisins að þjóðlendu.

Í fjórða lagi að tilgreint verði sérstaklega að aðgerðir og verkefni sem miða að því að auka bindingu kolefnis í þjóðlendum þurfi leyfi ráðherra.

Í fimmta lagi að felld verði brott mörkun tekna sveitarfélaga vegna leyfisveitinga þeirra í þjóðlendum.

Í sjötta lagi verði fjölgað þeim fulltrúum sem sitji í samstarfsnefnd um málefni þjóðlendna og bætt við fulltrúum þess ráðuneytis sem fer með ferðamál og málefni Vatnajökulsþjóðgarðs.

Í sjöunda lagi að bætt verði við reglugerðarheimild laganna heimild ráðherra til að mæla fyrir um umfang auglýsingaskyldu vegna leyfa til að nýta land og landsréttindi í þjóðlendum.

Verði þetta frumvarp að lögum sparast fjármunir sem hingað til hafa runnið árlega úr ríkissjóði til óbyggðanefndar, m.a. vegna hagsmunagæslu annarra en ríkisins fyrir nefndinni. Ekki er gert ráð fyrir auknum útgjöldum ríkissjóðs verði frumvarpið að lögum. Aukið leyfisveitingarhlutverk forsætisráðherra kallar ekki á frekari stöðugildi og fellur að öðrum verkefnum forsætisráðuneytis. Hins vegar er þetta hlutverk líklegt til að auka tekjur ríkissjóðs þar sem í lögunum er gert ráð fyrir að gjald sé tekið fyrir leyfisveitinguna. Með því að fella brott úr lögum ákvæði um mörkun tekna sveitarfélaga skapast rými fyrir sveitarfélög til að nýta tekjur af leyfisveitingum í þjóðlendum til annarra verkefna innan sveitarfélaga en hingað til hefur það ekki verið mögulegt. Þannig mun frumvarpið, verði það að lögum, hafa jákvæð áhrif á stöðu sveitarfélaga.

Hefðbundið samráð var haft um efnistök þessa frumvarps. Áform voru kynnt til umsagnar í nóvember 2023 og fimm umsagnir bárust. Drög að frumvarpinu voru kynnt til umsagnar í lok nóvember og þá bárust níu umsagnir. Hv. þingmenn geta kynnt sér efni einstakra umsagna.

Þess má geta að á fyrri stigum var gert ráð fyrir að þetta frumvarp yrði umfangsmeira, þ.e. það fæli líka í sér breytingar á vatnalögum og lögum um rannsóknir og nýtingu á auðlindum í jörðu, sem vörðuðu skilgreiningar á einkaeignarrétti. Fallið var frá þeirri fyrirætlan í ljósi þess að það hefði kallað á mun meiri vinnu við undirbúning frumvarpsins sem ekki var tími til ef ætlunin væri að taka þessi forgangsatriði fyrir.

Eigi að síður er rétt að halda því til haga að þetta tilefni til lagasetningar sem við stöndum nú frammi fyrir, frú forseti, kallar að mínu mati á að hugað sé nánar að eignarhaldi ríkisins í þjóðlendum á landinu öllu sem og samspili þess eignarréttar við einkaeignarrétt landeigenda. Sú meginregla hefur gilt að íslenskum rétti að ef enginn getur sannað rétt sinn til lands eða auðlindar séu viðkomandi réttindi eigendalaus. Á undanförnum áratugum hefur löggjafinn hins vegar stigið stór skref í átt að því að lýsa því yfir að íslenska ríkið sé eigandi eigendalausra verðmæta, samanber eignarrétt ríkisins að eigendalausu landsvæða samkvæmt lögum nr. 58/1998, um þjóðlendur, og ákvörðun marka eignarlanda, þjóðlendna og afrétta, og eignarrétti á auðlindum hafsbotnsins samkvæmt lögum nr. 73/1990. Sú stefna hefur því orðið ofan á að eignarhald lands og auðlinda sem ekki eru í einkaeigu skuli vera í höndum ríkisins.

Alþingi hefur aftur á móti ekki lýst með berum orðum yfir eignarrétt að almenningum stöðuvatna, eigendalausum vatnsréttindum samkvæmt vatnalögum frá árinu 1923 eða eigendalausum auðlindum samkvæmt lögum nr. 57/1998, um rannsóknir og nýtingu á auðlindum í jörðu. Ég teldi eðlilegt að hið sama gildi um þessar auðlindir og um eigendalaus landsvæði og auðlindir hafsbotnsins, þ.e. að ríkið færi með eignarhald þeirra.

Í þessu frumvarpi sem ég mæli hér fyrir er lagt til að lýst sé yfir eignarrétti ríkisins að almenningum í stöðuvötnum, en ég tel mikilvægt að við hugum vandlega að því hvort með frekari lagasetningu verði mælt svo fyrir um að íslenska ríkið sé eigandi allra eigendalausra verðmæta hér á landi. Það er hins vegar dýpri umræða sem við förum ekki í í tengslum við þetta mál en er eitthvað sem við hljótum að velta alvarlega fyrir okkur.

Frú forseti. Ég hef gert grein fyrir meginatriðum frumvarpsins og legg til að því verði að lokinni þessari 1. umræðu vísað til hv. allsherjar- og menntamálanefndar.


Ræðumaður: Katrín Jakobsdóttir

Frú forseti. Hv. þm. Björn Leví Gunnarsson hittir auðvitað ákveðinn nagla þarna á höfuðið. Við erum lítið land, við erum með litla stjórnsýslu en við erum samt sem áður að taka þátt í alþjóðlegu samstarfi sem leggur á okkur ákveðnar kröfur og skyldur. Ég vil samt segja að þótt að sumu leyti geti ég tekið undir áhyggjur hv. þingmanns þá finnst mér margt hafa horft til framfara í þessum málum frá hruni. Ég minni á ágæta skýrslu sem hv. þingmaður óskaði eftir um hvernig hefði verið brugðist við þeim ábendingum sem settar voru fram í skýrslu rannsóknarnefndar Alþingis eftir hrun. Eitt af því sem unnið hefur verið að er gjörbreyting á fjármálaeftirliti og ég vitna til rannsóknar Fjármálaeftirlits Seðlabankans á Íslandsbankasölunni og þeirra sektargreiðslna sem voru lagðar á í kjölfar þess. Við getum líka rætt um Samkeppniseftirlitið og mál Eimskipa og Samskipa og umfang þeirra. Og fleiri mál getum við nefnt.

Auðvitað tel ég að þrátt fyrir að við séum lítið land og stjórnsýslan í raun og veru fámenn þá höfum við verið að gera vel í því að vinna betur að þessum málum af því að við þurfum hreinlega að standa undir því ef við ætlum að vera alvöruþátttakendur í þessu alþjóðlega samstarfi sem við erum í. Nú ætla ég ekki að segja til um — og þess vegna er þetta bráðabirgðaákvæði, þar sem er lögð mikil áhersla á að farið verði yfir reynsluna af framkvæmd laganna, því að að einhverju leyti erum við að gjörbreyta okkar vinnulagi í þessum málum. En ég vil minna á að við erum auðvitað með gildandi lagaumhverfi og vinnuferlið í kringum það þegar fjárfestingar hafa verið teknar til skoðunar er að þá hefur verið lagt af stað í slíkar rannsóknir til að vega og meta hvort beita ætti þeim neyðarhemli sem yfirleitt er ekki gert. Við erum með þetta lagaumhverfi og það að fastsetja það með þessum hætti tel ég  a.m.k. að auki líkurnar á því að við byggjum upp fagþekkingu, að við byggjum upp kunnáttu og vonandi tökum betri ákvarðanir í kjölfarið.


Ræðumaður: Katrín Jakobsdóttir

Frú forseti. Mér finnst mikilvægt að ítreka að þetta er auðvitað ekki innleiðing eins og margt af því sem var innleitt hér í tengslum við reglur um peningaþvætti. Þetta er ekki innleiðing á Evrópuregluverki, þetta er sjálfstæð innlend löggjöf þar sem við leitum hins vegar fanga í því sem önnur ríki hafa verið að gera. Það eru að sjálfsögðu fjöldamörg álitamál sem koma upp við að smíða svona löggjöf; hvernig nákvæmlega á að skilgreina hin viðkvæmu svið, bara svo að það sé sagt. Ég nefndi það hér áðan að þau eru öðruvísi hjá okkur en annars staðar á Norðurlöndum en þau eru líka ólík milli Norðurlandanna. Eigum við að miða bara við erlenda fjárfesta? Ég nefndi það hér að Noregur miðar við alla fjárfesta en fleiri ríki hafa farið þá leið að miða bara við erlenda fjárfesta og í ljósi þess að þetta er mikil umbreyting á þessu umhverfi var það að mínu viti rétt að taka það skref þó að ég hafi skoðað hinn valkostinn.

Raunverulegt kostnaðarmat — við gerum ráð fyrir mögulega 40 milljónum til viðbótar til menningar- og viðskiptaráðuneytis sem fari með framkvæmd laganna. Það fer með framkvæmd fyrri laga sem eru frá 1991 og á að fylgja þeim eftir. Ég nefndi hér áðan að við gerum ráð fyrir innheimtu þjónustugjalda upp í verulegan hluta af þessum kostnaði. Er þetta nægjanlegt til þess að lögunum sé fylgt eftir með viðunandi hætti? Já, við teljum það miðað við umfang erlendra fjárfestinga en þær eru auðvitað líka gríðarlega mismunandi að stærð. Það geta verið misflókin eignatengsl og svo hangir þetta auðvitað á vilja hins erlenda fjárfestis til að skila upplýsingum. Þar höfum við séð í núverandi lagaumhverfi mjög mismunandi dæmi í þeim fjárfestingum sem hafa verið teknar til skoðunar af því ráðuneyti sem fer með þessi mál.


Ræðumaður: Katrín Jakobsdóttir

Frú forseti. Það er auðvitað ekki svo að neitt samráð hafi átt sér stað í neinum bakherbergjum en það á sér stað í gegnum samráðsgátt Stjórnarráðsins. Það er því ekki mikið ógagnsæi þar, sem hv. þingmaður talaði um sem eitthvert baktjaldamakk, heldur er þetta allt afskaplega opinbert. Það verður að segjast, af því að við erum auðvitað að reyna að miða við löggjöf annarra landa í kringum okkur um uppbyggingu þessa frumvarps, að við erum hér að leggja til að  tilgreind auðlindanýting í þjóðlendum sé skilgreind sem viðkvæmt svið. Það gera til að mynda ekki önnur Norðurlönd, það er eingöngu Svíþjóð sem tiltekur tilteknar auðlindir í sinni löggjöf. Þetta gera ekki önnur Norðurlönd. Ég ákvað hins vegar að leggja þetta til vegna þess að auðlindirnar hafa mjög mikilvæga þýðingu fyrir okkar íslenska hagkerfi. Ég lagði fram frumvarp um takmarkanir á kaupum á landi, sem hv. þingmaður nefnir hér aftur og hann þekkir væntanlega þá löggjöf, þannig að við teljum að hún sé aðeins undir öðrum lögmálum en þessi tilteknu svið og það er löggjöf sem hefur skipt verulega miklu máli við samþjöppun lands á fáar hendur sem var orðin allt of mikil. En hér erum við að leggja til  tilgreinda auðlindanýtingu í þjóðlendum, sem er alls ekki það sem öll Norðurlöndin gera en Svíþjóð tilgreinir, eins og ég sagði, tilteknar auðlindir og telur þær upp.

Síðan vil ég vekja athygli hv. þingmanns á því að í bráðabirgðaákvæði er kveðið á um að innan tveggja ára skuli ráðherra  afhenda Alþingi skýrslu um framkvæmd laganna. Þar á að setja fram afstöðu ráðherra til þess hvort rök standi til þess að þessi afmörkun sem við leggjum hér til eftir alla þessa vinnu verði breytt til þrengingar, rýmkunar eða  að hún haldist óbreytt, m.a. að teknu tilliti til reynslu af framkvæmd laganna, þróunar öryggisumhverfis  á Íslandi og í nágrannaríkjum sem og réttarþróunar erlendis. Eins og ég sagði í minni framsöguræðu þá er þetta þannig löggjafarsvið að við eigum von á því að það taki breytingum og við þurfum að fylgjast með þróun annars staðar. En þetta er ástæðan fyrir því að við leggjum þetta fram með þessum hætti hér.


Ræðumaður: Katrín Jakobsdóttir

Frú forseti. Svo ég byrji nú á að ræða mikilvæga innviði í almannaeigu þá er Alþingi með til meðferðar frumvarp sem varðar mikilvæga innviði sem tengjast fjármálakerfi og lýtur að innlendri greiðslumiðlun. Þegar við tölum um innviði fjármálakerfisins þá erum við auðvitað að eiga við slíka innviði en ekki almenna bankastarfsemi sem þarf ekki öll að vera í opinberri eigu. Þannig að það er mikilvægt að við horfum á textann því að þetta eru mikilvægir innviðir sem tengjast fjármálakerfi og það er mjög mikilvægt. Ég ítreka það sem ég sagði hér áðan að til að mynda innlend greiðslumiðlun sé til staðar í landinu því að það er hún ekki í dag og ég vona líka að Alþingi auðnist að ljúka meðferð þess máls.

Hvað varðar 3. liðinn þar sem kveðið er á um að þetta eigi við um þjóðlendur þá er það  fullkomlega gilt sjónarmið sem hv. þm. Eyjólfur Ármannsson teflir hér fram. Í fyrri gerð frumvarpsins sem var kynnt í samráði var þetta víðfeðmari heimild. Vegna mikilla athugasemda sem bárust var ákveðið að þrengja þetta niður í þjóðlendur  í þessu frumvarpi því að við erum að reyna að vinna þetta mál í þannig samráði við ólíka aðila að markmið frumvarpsins nái fram að ganga án þess að við séum um of að skerða möguleika á erlendri fjárfestingu. Ég vil raunar benda á það líka að auðvitað er til að mynda verulegur hluti af þeirri mögulegu vatnsorku og annarra slíkra orkuöflunarhugmynda  á hálendi landsins þannig að það varðar þetta auðvitað beint sem hér er nefnt.

Hv. þingmaður spyr: Af hverju er ekki rætt hér um fasteignir, samanber Danmörku og annað? Ég vil bara minna hv. þingmann á 7. gr. þar sem fjallað er um tilkynningarskyldar ráðstafanir sem varða fasteignir og fasteignaréttindi, ég fór nú mjög hratt yfir það í minni ræðu hér áðan, en þar er fjallað sérstaklega um fasteignir. Ég vil líka minna á það frumvarp sem varð að lögum fyrir einum þremur árum sem varðar takmarkanir á uppkaupum á landi þar sem settar voru takmarkanir á hve mikið land einn aðili og aðilar honum tengdir geta átt, sem var auðvitað líka mikil réttarbót.


Ræðumaður: Katrín Jakobsdóttir

Herra forseti. Ég mæli hér fyrir frumvarpi til laga um rýni á fjárfestingum erlendra aðila vegna þjóðaröryggis og allsherjarreglu. Ansi virðulegur titill. Það hefur átt sér töluverðan aðdraganda, sem ég mun fara yfir hér á eftir. Þetta frumvarp hefur það að markmiði að lögfesta heildarlög um rýni á fjárfestingum erlendra aðila vegna þjóðaröryggis og allsherjarreglu. Sá lagarammi sem fyrir er er kominn mjög til ára sinna en þar er um að ræða lög frá árinu 1991 að meginstofni til. Frumvarpið miðar að því markmiði að við séum að ganga í takt við alþjóðlega þróun á þessu löggjafarsviði en langtum flest ríki á Evrópska efnahagssvæðinu og aðildarríki Efnahags- og framfarastofnunarinnar, sem við þekkjum sem OECD, hafa sett sér löggjöf sambærilega þeirri sem lögð er til með frumvarpinu. Mikilvægt er að hafa í huga að slíkri fjárfestingarýni er ekki ætlað að takmarka erlendar fjárfestingar almennt heldur er markmiðið að ganga úr skugga um að einstakar erlendar fjárfestingar á afmörkuðum samfélagssviðum leiði ekki af sér öryggisógn, þ.e. að erlendar fjárfestingar í mikilvægum innviðum og annarri samfélagslega mikilvægri starfsemi sé í samræmi við þjóðaröryggi og allsherjarreglu. Má færa rök fyrir því að öflug löggjöf um fjárfestingarýni sé til þess fallin að auka traust á íslensku fjárfestingarumhverfi til hagsbóta fyrir atvinnulífið og samfélagið og geti talist sjálfsagður þáttur í lagaumhverfi ríkja um erlendar fjárfestingar.

Ástæða þess að sú sem hér stendur flytur þetta mál er öryggisþáttur þess. Eins og hv. þingmönnum er kunnugt var þjóðaröryggisstefna fyrir Ísland samþykkt 2016. Henni var síðar breytt með nýrri ályktun fyrir örfáum árum. Í stefnunni er lögð áhersla á að vernda virkni mikilvægra innviða og styrkja áfallaþol samfélagsins gagnvart hvers kyns ógn við líf og heilsu fólks, umhverfi, eignir og innviði. Þar er vísað til ógna sem tengjast náttúruhamförum, fæðu- og matvælaöryggi, heilbrigðisöryggi og farsóttum, hryðjuverkum og skipulagðri brotastarfsemi, svo sem ógn við stjórnskipun, stjórnkerfi, fjarskipti, orkuöryggi og fjármála- og efnahagsöryggi. Þjóðaröryggisráð hefur það hlutverk að fylgja eftir markmiðum þjóðaröryggisstefnu og ég lít svo á að þetta frumvarp sé í miklu samræmi við þá stefnu og mæli því fyrir málinu, ekki síst sem formaður þjóðaröryggisráðs.

Opnu og alþjóðlegu viðskiptaumhverfi eins og því sem við búum við fylgja nýjar og síbreytilegar öryggisáskoranir. Það hefur leitt til þess að á undanförnum árum hefur fjölgað mjög ört í hópi þeirra aðildarríkja OECD sem sett hafa heildstæða lagaumgjörð um fjárfestingarýni sem er sambærileg við þá sem lögð er til með frumvarpi þessu. Helstu drifkraftar þeirrar þróunar eru aukinn samhljómur meðal þessara ríkja um að gjalda þurfi varhug við hvers kyns ógn við grundvallaröryggi sem skapast getur af fjárfestingum óvinveittra eða áhættusamra aðila nema hvort tveggja sé, einkum í grunnkerfum og öðrum viðkvæmum samfélagsgeirum. Við vinnslu þessa frumvarps hefur verið tekið mið af þessari þróun meðal ríkja OECD á sviði fjárfestingarýni.

Stefnumörkun Evrópusambandsins á sviði fjárfestingarýni birtist í reglugerð Evrópuþingsins og ráðsins um almenna umgjörð um reglur um fjárfestingarýni í löggjöf aðildarríkja sambandsins. Að minnsta kosti 22 aðildarríki ESB hafa þegar sett sér löggjöf um fjárfestingarýni, þeirra á meðal eru Danmörk, Finnland og Svíþjóð. Noregur hefur farið þá leið að setja sér heildstæð lög um þjóðaröryggi þar sem m.a. er fjallað um fjárfestingarýni. Í mörgum löndum utan ESB og EES er einnig löng hefð fyrir fjárfestingarýni, til að mynda í Bandaríkjunum, Japan, Bretlandi og Ástralíu, svo einhver dæmi séu nefnd.

Við vinnslu þessa frumvarps höfum við tekið nokkuð ítarlegt yfirlit saman um samanburð milli Íslands og annarra Norðurlanda og Bretlands og þar má sjá að þetta lagaumhverfi er í mjög mikilli þróun. Eins og ég nefndi hér áðan er gildandi öryggisregla okkar laga um erlendar fjárfestingar að uppistöðu til í lögum nr. 34/1991, sem hv. þingmenn þekkja vel. Í Danmörku voru sérlög um rýni sett 2021, þeim var breytt 2023. Í Noregi er fjallað um fjárfestingarýni í 10. kafla öryggislaganna sem ég nefndi hér áðan frá 2019, en þeim var breytt 2023. Svíþjóð setti sín sérlög um fjárfestingarýni árið 2023. Finnland hefur haft slík sérlög frá 2012 en breytti þeim 2020 og Bretland er með sérlög um rýni frá 2022. Það er ekki nákvæmt samræmi milli landa hvað heyrir undir lögin, þ.e. hvaða svið heyra undir lögin, en þau leitast öll við að skilgreina viðkvæm svið. Þar eru yfirleitt og nánast alltaf mikilvægir innviðir hluti af þeim viðkvæmu sviðum en síðan má finna ákveðnar breytur milli landa hvað nákvæmlega er skilgreint og fer það líka eftir aðstæðum í hverju ríki fyrir sig.

Ég vil nefna það að þessi málefni hafa verið til umræðu á fjölmörgum af þeim fundum sem ég hef setið í embætti mínu sem forsætisráðherra og mikilvægi þess að ríki sem eru í formlegu samstarfi, hvort sem er innan Evrópska efnahagssvæðisins eða Atlantshafsbandalagsins, setji sér slíkar reglur. Í grunnstefnu Atlantshafsbandalagsins frá 2022 er í þessu sambandi vakin athygli á mikilvægi þess að aðildarríki dragi úr þýðingarmiklum veikleikum og fækki sviðum þar sem þau eru háð öðrum, til að mynda hvað varðar mikilvæga innviði, aðfangakeðjur, orkubirgðir og heilbrigðiskerfi. Þá eru líka í þessari grunnstefnu höfð uppi varnaðarorð um að andstæðingar bandalagsins leitist við að nýta sér það hve opin aðildarríkin eru, samtengd og stafræn. Þessi mál hafa því svo sannarlega verið mikið til umræðu í öllu því alþjóðasamstarfi sem við eigum og tökum þátt í.

Það er ástæðulaust að ætla annað en að lítið opið hagkerfi eins og Ísland geti verið útsett fyrir ógn til að mynda sem tengist fjármagnsflutningum á vegum áhættusamra aðila inn í hagkerfið. Af þessum sökum tel ég brýnt að Ísland búi yfir viðhlítandi löggjöf um rýni fjárfestinga sem stenst samanburð við sambærilega löggjöf í þeim sívaxandi hópi ríkja OECD og Evrópusambandsins sem líta á fjárfestingarýni sem mikilvægan og raunar sjálfsagðan öryggisventil í lagaumhverfi fjárfestinga milli ríkja. Mér finnst mikilvægt og vil draga það fram að við skerum okkur ekki úr í því samstarfi sem við erum í hvað þetta varðar því það getur dregið úr trúverðugleika íslensks hagkerfis ef við erum með ófullnægjandi löggjöf um fjárfestingarýni.

Virðulegi forseti. Eins og ég nefndi hér áðan er lögð til heildstæð rýnilöggjöf í þessu frumvarpi sem við lítum svo á að sé í samræmi við þá réttarþróun sem hefur átt sér stað innan OECD og ESB. Sú heildstæða rýni leysir af hólmi gildandi öryggisákvæði í 12. gr. laga um fjárfestingu erlendra aðila í atvinnurekstri, sem er óhætt að segja að sé komið til ára sinna, hafi ekki fylgt samfélagsþróun og er um margt fábrotið og óljóst.

Í þessu frumvarpi er lagt til að tilteknar tegundir erlendra fjárfestinga í íslenskri atvinnustarfsemi á skilgreindum viðkvæmum samfélagssviðum verði háðar tilkynningarskyldu til þess ráðherra sem fer með málefni erlendra fjárfestinga. Á grundvelli slíkrar tilkynningar mun ráðherra rýna viðkomandi fjárfestingu út frá því hvort af henni geti stafað ógn við þjóðaröryggi eða allsherjarreglu samkvæmt nánari matsviðmiðum í frumvarpinu. Rýni skal lokið innan knapps tímafrests sem mun jafnan vera 10–25 virkir dagar eftir því á hvaða sviði fjárfestingin er. Málsmeðferðartími getur einungis orðið lengri en 25 virkir dagar í undantekningartilvikum og má jafnframt ætla að mörgum málum mætti ljúka vel innan 25 daga frestsins ef vel er haldið á málum. Ég bendi á að þessi málsmeðferðarfrestur er styttri en almennt gengur og gerist í löggjöf um fjárfestingar á öðrum Norðurlöndum. Það þarf að ræða það í þinglegri meðferð hvort við metum það svo að frestur ætti að vera lengri, en þetta markmið sem ég legg til snýst um það að við séum ekki að reisa óþarfahindranir með þessari rýni og séum að leggja okkur fram um að hún gangi fyrir sig með eins skilvirkum hætti og mögulegt er.

Í 3. gr. frumvarpsins eru síðan skilgreind sex viðkvæm samfélagssvið sem lagt er til að falli undir reglur frumvarpsins um skyldubundna rýni. Það þýðir að erlendar fjárfestingar á þessum sex viðkvæmu sviðum verða sjálfkrafa tilkynningar- og rýniskyldar áður en frá þeim er gengið. Tilkynningarskyldan hvílir þá á þeim erlenda aðila sem hlut á að máli hverju sinni.

Ég ætla aðeins að gera grein fyrir þeim sex samfélagssviðum sem er lagt til að séu skilgreind sem viðkvæm svið og þar með falli undir reglu um tilkynningarskyldu. Í fyrsta lagi er um að ræða mikilvæga innviði á sviði orku, samgangna, fjarskipta, fjármálakerfis, heilbrigðiskerfis og á fleiri sviðum sem lýst er í frumvarpinu. Í öðru lagi er um að ræða starfsemi sem varðar útvegun og framleiðslu á mikilvægum aðföngum, þar með talið í tengslum við orku eða hráefni eða vegna fæðuöryggis. Í þriðja lagi er vísað til nýtingar vatnsorku, jarðvarma, vindorku, námavinnslu og annarra jarðefna í þjóðlendum. Þessi liður er sem sagt takmarkaður við þjóðlendur. Það nær ekki til alls ríkislands eða annarra landareigna en eins og kunnugt er spanna þjóðlendur ríflega 39% af flatarmáli landsins. Í fjórða lagi er vísað til starfsemi sem lýtur að meðhöndlun mikilvægra trúnaðarupplýsinga og verulegs magns viðkvæmra persónuupplýsinga ásamt þjónustu á sviði netöryggis mikilvægra innviða. Í fimmta lagi nær tilkynningarskyldan yfir framleiðslu eða þróun á hlutum með tvíþætt notagildi samkvæmt lögum um afvopnun, takmörkun vígbúnaðar og útflutningseftirlit. Í sjötta lagi fellur hér undir framleiðsla eða þróun á annars konar mikilvægri tækni, svonefndri djúptækni. Um þetta er fjallað með miklu nánari hætti í greinargerð frumvarpsins hvað nákvæmlega fellur undir þessi svið.

Þessi sex viðkvæmu svæði sem ég hef talið upp og afmörkunin á þeim sem er lögð til byggist á umfangsmikilli greiningarvinnu og samráði bæði innan sem utan stjórnkerfisins, sem er fjallað um sömuleiðis í greinargerðinni, og hefur þessi vinna í raun staðið yfir allt frá hausti 2021.

Við mótun viðkvæmu sviðanna og ákvæða frumvarpsins hefur að öðru leyti verið höfð rík hliðsjón af gildissviði rýnilöggjafar á öðrum Norðurlöndum og víðar. Frumvarpið hefur að geyma ítarlegan samanburð við löggjöf annarra Norðurlanda um fjárfestingarýni eins og ég vísaði til áðan og ég tel að sá samanburður sýni glögglega að ákvæði frumvarpsins fylgja náið erlendri réttarþróun á þessu sviði og þau ganga síst lengra. Má þar nefna að fjárfestingarýni samkvæmt frumvarpinu lýtur í öllum tilvikum að fjárfestingu erlendra aðila í tilteknum innlendum eignum eða atvinnurekstri. Ákvæði frumvarpsins leggja ekki sambærilegar skyldur á fjárfesta sem staðsettir eru hér á landi. Þetta er ólíkt til að mynda breskum, norskum og sænskum lagareglum um fjárfestingarýni sem gilda að uppistöðu til um allar fjárfestingar óháð þjóðerni fjárfestis. Þetta er spurning og þetta er álitamál en ég taldi að í ljósi þess að hér erum við að leggja til verulega breytingu á umhverfi fjárfestinga á Íslandi þá væri rétt að stíga þetta skref áður en lengra væri gengið. Ég heyri það líka í samtölum við mína kollega og sé það í þeirri löggjöf sem ég hef verið að fylgjast með á undanförnum árum að það eru tíðar breytingar á þessari löggjöf til þess hreinlega að mæta því síbreytilega öryggisumhverfi sem við búum við. Það er því ekki útilokað, ef Alþingi auðnast að stíga þetta skref sem er algjörlega nauðsynlegt til að byggja upp trúverðugt umhverfi í kringum erlendar fjárfestingar, og er ekki ólíklegt að við munum þurfa að endurskoða það innan fárra ára og meta hvernig til hefur tekist.

Það er gert ráð fyrir að viðkvæmu sviðin í 3. gr. frumvarpsins verði nánar útlistuð í reglugerð. Er það sama fyrirkomulag og byggt er á í dönskum lögum um fjárfestingarýni, þ.e. lögin útlista sviðin í meginatriðum og síðan er sett reglugerð þar sem þau eru skilgreind með ítarlegri hætti. Lögð er áhersla á að ráðherra gæti hófs við nánari upptalningu viðkvæmra sviða í reglugerðinni og viðhafi samráð við önnur hlutaðeigandi ráðuneyti við útfærslu hennar.

Í 4. og 5. gr. frumvarpsins eru síðan tilgreindar þær tegundir fjárfestinga og viðskiptasamninga milli erlendra og innlendra aðila sem verða háðar skyldurýni samkvæmt frumvarpinu en eins og ég nefndi áðan er hún bundin við fjárfestingar frá erlendum aðilum, hvort heldur innan eða utan EES-svæðisins. Í stuttu máli er lagt til að erlendar fjárfestingar sem nema 10% eða meira af atkvæðisrétti í viðkomandi fyrirtæki séu tilkynningarskyldar. Tilkynningarskylda virkjast einnig ef fjárfestir sem á hlut í fyrirtæki eykur síðar við atkvæðisrétt sinn umfram tiltekin prósentumörk. Hér er í grunninn um að ræða sams konar reglur og gilda í dönskum lögum um fjárfestingarýni sem sett voru 2021. Til samanburðar, svo við vitnum í gildandi lög, má nefna að leita þarf samþykkis Seðlabanka Íslands fyrir kaupum á virkum eignarhlut í fjármálafyrirtæki en virkur eignarhlutur er skilgreindur sem 10% atkvæðisréttar eða meira í fyrirtækinu.

Þar sem tilkynningarskyldu um fjárfestingar sleppir er gert ráð fyrir að ráðherra geti gripið til frumkvæðisrýni ef nauðsyn krefur vegna þjóðaröryggis og allsherjarreglu. Um er að ræða frumkvæðisheimild sem nær þá til annarra fjárfestinga en þeirra sem ber ávallt að tilkynna ráðherra og ég rakti hér áðan. Frumkvæðisrýni er hins vegar bundin við fjárfestingar af ákveðinni stærð eða 25% af atkvæðisrétti í fyrirtæki. Þá eru heimildinni sett tímatakmörk sem miðast við fimm ár aftur í tímann á sama hátt og gildir í dönskum rétti.

Auk fjárfestinga í fyrirtækjum hefur frumvarpið að geyma reglur um rýni fjárfestinga erlendra aðila í íslenskum fasteignum, bæði innan og utan þéttbýlis, sem skiptast jafnframt í reglur um skyldurýni annars vegar og frumkvæðisrýni hins vegar. Tilvik sem falla undir skyldurýni eru afmörkuð í 7. gr. frumvarpsins og miðast þá við fasteignir sem eru skilgreindar með sérstakt verndargildi, t.d. vegna nálægðar við öryggis- og varnarsvæði. Þá falla hér undir tilvik þar sem erlent ríki eða stjórnvald hyggst fjárfesta í fasteign. Þar sem þessum tilvikum sleppir tekur svo við heimild til frumkvæðisrýni samkvæmt 8. gr. frumvarpsins.

Í IV. kafla frumvarpsins er síðan að finna ítarlegar reglur um framkvæmd rýninnar, m.a. form tilkynninga, gagnaöflun, samráð, tímafresti og matsviðmið sem ráðherra horfir til við rýnina. Ég var búin að nefna tímafrestina sem gilda um rýnina, þ.e. almennt 10–25 virka daga eftir tegund fjárfestingar, og ítreka að þetta eru hóflegir frestir sem miða bæði við það sem almennt gengur og gerist í íslenskri stjórnsýslu og einnig samanborið við erlenda rýnilöggjöf. Með þessu vil ég undirstrika mína áherslu á það að fjárfestingarýni á að ganga hratt og örugglega fyrir sig. Hún á ekki að koma niður á möguleikum íslenskra fyrirtækja til að leita fjármögnunar erlendis frá. Þá ber að leggja ríka áherslu á að einungis kemur til íhlutunar ráðherra í fjárfestingu ef rýni leiðir í ljós að hún geti ógnað þjóðaröryggi eða allsherjarreglu sem meginmarkmið frumvarpsins er að standa vörð um. Sé slík ógn talin vera til staðar hefur ráðherra þann kost að samþykkja ráðstöfunina með því að setja skilyrði sem miða að því að koma í veg fyrir eða draga úr slíkri ógn en dugi það ekki til getur ráðherra gripið í þann neyðarhemil að leggja bann við framkvæmd fjárfestingarinnar. Ég vil minna á að í gildandi lagaumhverfi, í lögunum frá 1991, eru engar heimildir til þess að setja til að mynda skilyrði við erlendri fjárfestingu. Þar er eingöngu hægt að banna. Slíkt inngrip myndi ég telja heyra til algerra undantekninga ef marka má reynslu okkar af slíkum hemli en sömuleiðis reynslu annarra ríkja af framkvæmd rýnilöggjafar.

Frú forseti. Ekki er fyrir að fara gögnum eða erlendum rannsóknum, til að mynda frá OECD, sem sýna fram á að löggjöf um rýni erlendra fjárfestinga hafi neikvæð áhrif á erlenda fjárfestingu í viðkomandi ríkjum á heildina litið. Mikilvægt er að hafa í huga þegar fjallað er um frumvarpið að það byggir á þeirri grunnforsendu að einungis reyni á slíka löggjöf í tilvikum sem kunna að varða þjóðaröryggi eða allsherjarreglu. Með hliðsjón af réttarframkvæmd erlendis má gera ráð fyrir því að þorri tilkynningarskyldra ráðstafana verði samþykktur án íhlutunar. Það má því ætla að áhrifin að þessu leyti verði fyrst og fremst fólgin í seinkun á framkvæmd viðskipta á meðan mál er til meðferðar. Því er lagt upp með þessa skömmu tímafresti til að ljúka frummeðferð tilkynninga og taka ákvarðanir um hvort frekari rýni sé þörf. Það er ekki sjálfgefið að fullnýta þurfi þá fresti sem mælt er fyrir um í frumvarpinu heldur verður væntanlega hægt að afgreiða einfaldari eða umfangsminni mál vel innan þeirra. Þá flýtir það að sjálfsögðu fyrir meðferð máls ef erlendur aðili sinnir markvissri upplýsingagjöf til ráðherra. Erlendur aðili hefur því í hendi sér að stuðla að skjótum framgangi mála.

Því tel ég að þetta frumvarp og ákvæði þess muni ekki draga úr mögulegri erlendri fjárfestingu hér á landi á þeim sviðum sem falla undir áhrifasvið frumvarpsins. Á móti kemur að jákvæð áhrif frumvarpsins, sem felast í bættri vernd þjóðaröryggis og allsherjarreglu á þeim sviðum sem frumvarpið tekur til, vegi miklum mun þyngra en hugsanleg neikvæð áhrif. Samþykkt þess mun leiða til þess að lagaumhverfi hér á landi verður líkara því sem almennt gengur og gerist í þorra aðildarríkja OECD og víðar eins og ég hef rakið. Sú þróun ætti öðru fremur að vera til þess fallin að auka traust á íslensku fjárfestingarumhverfi út á við, m.a. meðal allra þeirra ríkja sem við eigum í samstarfi við sem hafa lagt rækt við þennan málaflokk á undanförnum árum. Aukinn skýrleiki og gagnsæi í lagaumhverfi hlýtur jafnframt að vera fjárfestum og atvinnulífinu til hagsbóta en óhætt er að segja að þessi löggjöf, verði hún samþykkt, mun vera miklum mun skýrari en sú löggjöf sem er í gildi frá árinu 1991.

Vissulega má gera ráð fyrir því að þetta frumvarp hafi ákveðin fjárhagsáhrif sem felast þá fyrst og fremst í því að styrkja það ráðuneyti sem mun fara með umsjón laganna, þ.e. menningar- og viðskiptaráðuneytið, vegna þess sem fellur til við mannafla, rekstur og aðkeypta þjónustu. Þá er áætlað að ekki minna en 75% af þeim raunkostnaði sem fellur á ríkissjóð vegna lagasetningarinnar skili sér aftur í formi gjaldtöku af þeim aðilum sem rýnin beinist að. Þannig er í frumvarpinu gert ráð fyrir heimild til að taka þjónustugjald sem miðist við kostnað við framkvæmd. Sú gjaldtaka kann að nema 10–30 millj. kr. á ársgrunni en þá er gert ráð fyrir að áform erlendra aðila um fjárfestingar á Íslandi verði svipuð og verið hefur undanfarin 15 ár. Þær forsendur eru eðli máls samkvæmt mjög næmar fyrir frávikum þar sem eitt verkefni getur gerbreytt þessari mynd.

Við vinnslu þessa máls var haft umfangsmikið samráð. Haustið 2021 setti ég á laggirnar nefnd þar sem sátu fulltrúar sex ráðuneyta, þ.e. dómsmálaráðuneytis, fjármála- og efnahagsráðuneytis, innviðaráðuneytis, menningar- og viðskiptaráðuneytis, utanríkisráðuneytis og forsætisráðuneytisins sem fór með formennsku. Nefndin hélt 32 fundi, þar á meðal upplýsingafundi með fulltrúum OECD, en einnig með fulltrúum stjórnvalda í nágrannaríkjum sem starfa að fjárfestingarýni. Efnt var til víðtæks samráðs áforma á vinnslustigi þessa frumvarps, bæði meðal einkaaðila og opinberra aðila. Áform um lagasetningu voru kynnt til umsagnar í samráðsgátt stjórnvalda vorið 2022 og bárust þrjár umsagnir. Drög að frumvarpinu voru kynnt til umsagnar í samráðsgátt í október sama ár. Þá bárust átta umsagnir. Hv. þingmenn geta kynnt sér efni einstakra umsagna í samráðsgáttinni en þó má geta þess að sérstaklega hefur verið tekið ríkt tillit til athugasemda umsagnaraðila við endanlegan frágang frumvarpsins. Þannig tel ég að rýnireglum frumvarpsins sé sniðinn stakkur eftir vexti í samræmi við þau markmið um þjóðaröryggi sem að er stefnt og að gættu meðalhófi.

Sérstaklega vil ég geta þess að til þess að frumvarpið hafi sem minnstan snertiflöt við fjármögnun nýrra fyrirtækja sem eru að fara af stað er gert ráð fyrir undanþágu vegna fjárfestinga í nýstofnuðum fyrirtækjum á viðkvæmum sviðum. Sú undanþága gildir ef fjárfesting er undir ákveðinni viðmiðunarfjárhæð samkvæmt reglugerð í allt að þrjú ár frá nýstofnun. Í ljósi sjónarmiða sem komu fram við þetta samráðsferli var tekin ákvörðun um að útvíkka þessa undanþágu svo að hún næði til fleiri tilvika en í upphaflegum frumvarpsdrögum.

Þá var tekin ákvörðun um að þrengja gildissvið 3. töluliðar 3. gr. sem laut í upphafi að nýtingu mikilvægra náttúruauðlinda en tekur nú til auðlindanýtingar í þjóðlendum og einskorðast jafnframt við ákveðna flokka auðlindanýtingar sem eru tæmandi taldir í ákvæðinu.

Einnig var í ljósi athugasemda sem fram komu í samráði farið heildstætt yfir málsmeðferðarreglur frumvarpsins og gerðar á þeim ýmsar breytingar til að auka skilvirkni, m.a. er gert ráð fyrir að þrjú af viðkvæmum sviðum lúti reglunni um styttri tilkynningu til ráðherra í stað lengri tilkynningar áður.

Svo hef ég mikið rætt um þessa stuttu fresti en það er gert ráð fyrir tíu virkum dögum til að meta á grundvelli styttri tilkynningar hvort kalla skuli eftir lengri tilkynningu, en ella telst máli lokið. Loks er í málum vegna lengri tilkynninga jafnframt gert ráð fyrir því, sem er breyting frá fyrri drögum, að málsmeðferð skiptist í tvo fasa þar sem þess má vænta að unnt verði að afgreiða ýmis mál strax í fyrri fasanum eða innan 25 virka daga að jafnaði. Það verða svo vandasamari og flóknari mál sem geta haldið áfram í síðari fasa málsmeðferðar sem skal lokið innan 50 virkra daga með möguleika á viðbótarfresti í 25 virka daga ef sérstaklega stendur á.

Frú forseti. Ég hef hér gert grein fyrir meginatriðum frumvarpsins. Ég vil bara nefna í ljósi þess sem okkur hefur nú orðið svo tíðrætt um hér í þessum sal að undanförnu, m.a. vegna náttúruhamfara og ýmissa atburða sem hér hafa orðið í okkar þjóðfélagi, að þeir mikilvægu innviðir sem við eigum, hvort sem það er í orkukerfum, hitaveitu, vatns- og fráveitu, samgöngum, flutningum, stafrænum grunnvirkjum, fjármálakerfi og öðru sem er talið upp, eins og ég nefndi hér, með tæmandi hætti í 1. tölulið 3. gr., eru grundvallarinnviðir og það skiptir öllu máli að við höfum mjög skýra sýn á hvernig eignarhaldi á þessum innviðum er háttað. Nú vil ég bara að það komi skýrt fram hér að það er mín skoðun að slíkir innviðir séu best geymdir í almannaeigu en það er því miður ekki staðan eins og hún er. Hluti af þessum innviðum er í einkaeigu og þá er það auðvitað algjör grundvallarforsenda fyrir öryggi landsins að stjórnvöld á hverjum tíma hafi yfirsýn yfir það hverjir eru eigendur að slíkum innviðum og hvernig viðskiptum við þá er háttað. Þetta blasti auðvitað við þegar hér var til að mynda verið að selja hluti í fjarskiptafyrirtækjum sem bera ábyrgð á nánast öllum fjarskiptum hér í landi. Þá reyndi á lagaumhverfið frá 1991 og sýndi mér a.m.k. klárlega þörfina á því að við uppfærum okkar lagaumhverfi í takti við samfélagslega þróun og í takti við það sem öll önnur ríki eru að gera. Ég vonast því til þess að þetta frumvarp njóti skilnings í öllum þingflokkum því þetta er alveg gríðarlega mikilvægt mál.

Ég legg til að frumvarpinu verði að lokinni þessari 1. umræðu vísað til hv. efnahags- og viðskiptanefndar. Ég ætla ekki að hafa fleiri orð en vænti þess að eiga gott samstarf við þingið um framhaldið.


Ræðumaður: Jódís Skúladóttir

Virðulegi forseti. Við gleðjumst yfir því í dag að 72 einstaklingar frá Gaza eru á leiðinni heim, flest af þeim eru börn. Þetta ferli hefur staðið yfir síðustu misseri og vil ég koma á framfæri þökkum til starfsmanna utanríkisráðuneytis og félags- og vinnumarkaðsráðuneytis fyrir þrotlausa vinnu við að koma fólkinu í öruggt skjól. Hópurinn bætist við það fólk sem öflugir sjálfboðaliðar með stuðningi almennings hafa nú þegar aðstoðað við að komast heim. Við skulum öll taka vel á móti þeim.

Virðulegi forseti. Flokksráðsfundur Vinstri grænna ályktaði um helgina um sinn skýra vilja til að greiða framlög til flóttamannaaðstoðar Sameinuðu þjóðanna í Palestínu. Ísland á ekki að taka þátt í óréttmætri hóprefsingu annarra vestrænna ríkja sem bitnar á lífsbjörg milljóna almennra borgara. Ályktun Alþingis frá því seint á síðasta ári er skýr; ríkisstjórnin á að beita sér fyrir mannúðaraðstoð á svæðinu, og mikilvægt er að árétta það. Rödd Íslands þarf að heyrast á alþjóðavettvangi þar sem þess er krafist að morðárásum á saklaust fólk verði tafarlaust hætt og ber að fordæma ítrekuð hryðjuverk og stríðsglæpi sem nú eiga sér stað á Gaza. Tekið verði undir með þeim þjóðríkjum sem vilja að aðskilnaðarstefna, stríðsglæpir og þjóðarmorð verði tekin fyrir hjá viðeigandi dómstólum alþjóðasamfélagsins.

Við þetta vil ég bæta að það er til skammar fyrir bandarísk stjórnvöld að þau ítrekað beiti neitunarvaldi í öryggisráði Sameinuðu þjóðanna um tafarlausa stöðvun átaka á Gaza. Allar tilraunir Sameinuðu þjóðanna til að koma á friði á svæðinu hafa stjórnvöld í Bandaríkjunum að engu gert. Þjóðir heims verða að stöðva yfirstandandi stríðsglæpi og þjóðarmorð á Gaza.


Ræðumaður: Orri Páll Jóhannsson

Virðulegi forseti. Ég taldi mig nefnilega vita það og þekkja og bara gott að fá það staðfest að ég og hv. þm. Oddný G. Harðardóttir, og ég veit fleiri hér inni, erum alveg sammála um mikilvægi akkúrat þessa. Ég sagði líka í minni ræðu að þar stöndum við einfaldlega ekki jafnfætis hinum Norðurlöndunum því við búum ekki við þessa löggjöf sem mjög brýnt er að koma á og hangir vissulega saman við þau atriði sem boðuð voru í þeirri heildarsýn sem farið var yfir í mjög löngu máli og ég er með útprentaða fyrir framan mig, því að þetta er mjög gagnlegt að rifja upp. Það eru mörg atriði þarna sem komið er inn á og mjög ánægjulegt að heyra í þessari frétt sem ég minntist á í fyrra andsvari að þar var verið að draga fram atriði sem er þá jafnframt verið að nefna hér þó svo að stefnumótunarvinnan sé ekki búin. Þannig að það er alveg augljóst að við erum einhvers staðar í einhverjum takti hið minnsta við að færa hlutina í rétta átt og þótt hugsanlega hefði það átt að vera fyrr þá erum við samt á réttri leið. Við getum líka talið upp það sem vel er gert og ég veit að ég og hv. þingmaður og fleiri aðrir hv. þingmenn munum njóta þess að ræða þetta mál þegar það kemur til þingsins og fylgjast með framvindu og framgangi þess. En ég hvet hv. þingmann til að sjá þessa frétt sem ég vísaði í áðan.


Ræðumaður: Orri Páll Jóhannsson

Virðulegi forseti. Ég þakka hv. þm. Oddnýju G. Harðardóttur fyrir sína ágætu ræðu. Fann mig þó knúinn til að koma hingað upp til að árétta eitt sem ég fór einmitt yfir í minni ræðu og ég  biðst bara forláts, virðulegur forseti og hv. þingmaður, ef ég hef misskilið það. Kannski var hv. þingmaður ekki í salnum þegar ég flutti ræðuna en þar dró ég akkúrat upp þetta atriði sem varðar tillögu til þingsályktunar um stefnu í málefnum innflytjenda og flóttafólks sem hv. þingmaður benti réttilega á að hafi verið á þingmálaskrá vorsins en sé ekki þar en sé hins vegar boðuð næsta þingvetur. Ástæðuna fyrir því má m.a. sjá í mjög góðri frétt, leyfi ég mér að segja, Ríkisútvarpsins, fjölmiðils í almannaþágu, frá því í gærkvöldi, af því að það er í gangi heilmikil vinna þessu tengt. Ef hv. þingmenn hafa ekki séð þessa frétt var hún, held ég, ágætisinnsýn inn í þá vinnu sem er í gangi til þess einmitt að undirbyggja þetta og hæstv. félags- og vinnumarkaðráðherra hefur getið þess að sökum þeirrar umfangsmiklu vinnu og þess mikla samtals sem hann hefur boðað og efnt til vítt og breitt um landið þá  náist þetta einfaldlega ekki á þessu þingi. En samhliða er líka unnið að frumvarpi um móttöku flóttafólks og inngildingu innflytjenda sem hæstv. ráðherra hyggst leggja fyrir á næsta þingi sömuleiðis. Og af því að ég hjó eftir því að hv. þingmaður var að ræða hér til hvaða lands á Norðurlöndunum væri vert að horfa til þá vil ég bara segja að ég tek undir það sem fram hefur komið að þar er vert að horfa til Noregs sérstaklega og þeirrar vinnu og þess árangurs sem þau virðast hafa náð í þessum málum og ég tel mig vita  að það er m.a. verið að gera það þegar kemur að þessum málum hæstv. félags- og vinnumarkaðsráðherra.


Ræðumaður: Orri Páll Jóhannsson

Frú forseti. Já, ég er nú búinn að útskýra það af hverju það kemur svo seint. Ég bara komst ekki fyrr að og bið ykkur afsökunar á því, kæru félagar hér í þingsal. En svona er það bara, þegar fólk keppist að við að komast á mælendaskrá þá verður maður bara að bíða rólegur eftir því að komast að og ekkert mál með það. Ég er ekki einn þeirra stjórnarþingmanna sem stend hér í 1. umræðu og kref önnur um afstöðu og stuðning til mála sem eru ekki búin í þinglegri meðferð og ætla ekki að leggja það í vana minn að gera það. Að sama skapi ætla ég heldur ekki að standa hér og segja að fyrirvarinn þýði að þingmenn VG ætli ekki að styðja þetta mál þegar það er búið í sínum verkum þannig að ég held að það þurfi ekkert að stökkva upp á nef sér í þessari umræðu hér. En ég taldi það rétt og heiðarlegast að koma því á framfæri hver fyrirvari okkar er. En ég skal reyna að vera fljótari að berja í borðið næst til að komast að fyrr í röðinni.


Ræðumaður: Orri Páll Jóhannsson

Frú forseti. Já, það er eins og hér hafi aldrei verið farið yfir fyrirvara í þingsal áður, þetta er áhugavert viðbragð. En bara svo að ég taki nú af allan vafa þá laut fyrirvarinn einna helst að því, og það má þá lesa í þingtíðindunum þegar þau verða birt, að það væru ákveðin atriði sem við teldum að þyrfti að skoða betur. Ég nefndi til að mynda sérstaklega að við kölluðum eftir upplýsingum varðandi samanburð við Norðurlöndin við verkan málsins í þingflokknum áður en við afgreiddum það til þinglegrar meðferðar með fyrirvaranum. Ég er hér að endurspegla það sem fram kom í umræðum í þingflokknum, að það væru upplýsingar sem væru gagnlegar fyrir vinnuna í allsherjar- og menntamálanefnd þegar þar að kæmi en þangað kemst ekki málið nema það komist til þinglegrar meðferðar og hér erum við í dag. Þannig að ég myndi ekki túlka þennan fyrirvara alveg út í ystu æsar. Hér höfum við úr öllum stjórnarflokkum gert fyrirvara við ýmis mál en engu að síður komist í gegnum þau. Það er ekki neinn annar hugur í okkur í Vinstri grænum, rétt eins og hefur komið fram í máli fjölmargra annarra þingmanna hér, en að vinna af heilindum að þessu máli áfram í þinglegri meðferð, enda er það gagnlegt þegar við skiptumst á skoðunum um málið eins og við höfum verið að gera hér í þingsal í dag og enn frekar á vettvangi nefndarinnar þegar við fáum inn alls kyns umsagnaraðila sem deila með okkur þeirra sýn og þeirra uppleggi og afstöðu og ekki minnst þá sem undirbjuggu frumvarpið með gagngerum upplýsingum til frekari upplýsingar fyrir nefndina sem er að véla um málið.


Ræðumaður: Orri Páll Jóhannsson

Frú forseti. Enn og aftur þakka ég hv. þingmanni fyrir andsvarið. Án þess að fara nú í eitthvert orðaskak um það hver sagði hvað og með hvaða hætti við umræðu um annað frumvarp, þótt sannarlega hafi það lotið að skyldu máli, þá ætla ég að beina svari mínu að þessari spurningu um 2. mgr. 36. gr., sem sum hafa kallað séríslenska málsmeðferðarreglu, önnur segja að sé hraðleið á botninn. Ég held að þetta sé kannski verkefni sem við stöndum frammi fyrir og þurfum að glíma við hér saman, að við séum með einhverjum hætti að reyna að tala sama tungumálið. Nú er ég ekki að segja að við eigum ekki að hafa skiptar skoðanir á hlutunum heldur að hafa einhvern veginn sama skilning á hlutunum. Ég hef skilið það þannig, af því að ég tek þátt í þessari vinnu sem ég minntist á í fyrri ræðu og var stofnað til að beiðni formanns Viðreisnar á sínum tíma og ég veit að hv. þingmaður gerir það líka, sem mér finnst gagnleg, svo ég taki það fram, að það hafi ekki reynt á 42. gr. laganna, m.a. vegna þessarar greinar sem er öðruvísi en aðrar greinar í samanburðarlöndunum. Tökum bara Norðurlöndin, við skulum horfa á það. Ég heyrði að hv. þingmaður vísaði til Evrópu allrar í andsvari sínu áðan. Ég tók líka eftir því að hv. þm. Jóhann Páll Jóhannsson hnaut um þetta sama atriði og benti á í þessu samhengi samspil 3. mgr. 36. gr. og 42. gr. Þetta er eitt af þeim atriðum sem ég vil gjarnan fá aðeins betri upplýsingar og svör um í meðförum allsherjar- og menntamálanefndar, þ.e. með hvaða hætti 42. gr. getur gripið þá aðila sem 2. mgr. 36. gr. greip áður.


Ræðumaður: Orri Páll Jóhannsson

Virðulegi forseti. Ég þakka hv. þingmanni fyrir andsvörin. Ég reyndi að vanda mig við að tala hægt og rólega hér áðan til að hraða nú málinu ekki of mikið, af tillitssemi við aðra þingmenn hér í salnum, en ég skal reyna að fara aðeins yfir þetta aftur til skýrleika. Ég tók það sérstaklega fram í minni ræðu og það kemur fram í okkar fyrirvara að við sjáum ekki alveg svona í fljótu bragði hvernig styttri dvalarleyfatími eigi raunverulega að auka skilvirkni við afgreiðslu mála. Ég nefndi sérstaklega að það kynni að hafa þveröfug áhrif og auka álag á stjórnsýsluna. Yfir þetta fór ég og ég hygg að ég og hv. þingmaður höfum tekið eftir því sama í frumvarpinu ef það er það sem hv. þingmaður er að ýja að.

Hvað í þessu frumvarpi stuðlar að inngildingu? Sá kafli sem laut að inngildingu í mínu máli var meira svona til að benda á það sem koma skal í samhengi við hæstv. félags- og vinnumarkaðsráðherra, ég tel það óaðskiljanlegan þátt í umræðunni um heildarsýn í útlendingamálum. Ég hygg nú raunar miðað við hvað umræðan um það hefur vaxið á undanförnum misserum að það séu fleiri sammála mér í því. Gott og vel, en við erum ekki að fást við það endilega í þessu frumvarpi.

Samhengið við Norðurlönd held ég að hafi verið þriðja spurningin. Ég tók sérstaklega fram hér áðan að eitt af Norðurlöndum er nú aldeilis ekki það sama og annað. Ég var einmitt að spjalla við annan hv. þingmann í hliðarsal undir umræðum hér áðan og mín tilfinning er sú, og ég ætla að leyfa mér að segja tilfinning, að Norðmönnum virðist ganga betur en mörgum öðrum á Norðurlöndunum í þessum málum. Ég tel mjög spennandi að horfa til þeirra. Af því að síðasta spurningin laut að því hversu langt eigi að ganga svo ná megi botninum þá tel ég okkur ekki vera, ekki með þessu frumvarpi og heldur ekki bara í vinnunni eins og hún hefur staðið fyrir dyrum hérlendis, í einhverjum hraðbyri í átt að botninum.


Ræðumaður: Orri Páll Jóhannsson

Virðulegi forseti. Ég þakka hv. þingmanni enn og aftur andsvarið. Það kann vel að vera að það hefði farið betur á því að þetta hefði komið fyrr fram í umræðunni hér í dag. Ég verð reyndar að segja eins og er að ég atti miklu kappi hér við aðra þingmenn sem kepptust við að reyna að komast á mælendaskrá og ég bara dró stutt strá og komst ekki fyrr að, því miður, hv. þingmaður. En ég hef svo sem ekkert áhyggjur af því. Við eigum eftir að fara með þetta í gegnum þinglega meðferð og erum bara hér í 1. umræðu. Ef það er einhver sameiginlegur tónn í þeim vangaveltum og áhyggjum sem við höfðum uppi og birtum í okkar fyrirvara í þingflokki Vinstrihreyfingarinnar – græns framboðs sem eru sammerkt með athugasemdum annarra hér — ég verð reyndar að fá að segja það, virðulegur forseti, að mér hefur fundist þessi umræða gagnleg og ágæt. Og af því að ég kom sérstaklega inn á það í minni framsögu að ég teldi það vera verkefni okkar allra að vinna gegn skautun í íslensku samfélagi — sum hér telja vera merki um skautun, önnur telja ekki svo vera og ég tel mig nú frekar tilheyra fyrra liðinu í þessu og hef miklar áhyggjur af því — þá skynja ég ekkert annað í þessum þingsal en að það sé ríkur vilji til að leggjast á eitt við að sporna við vondri þróun í þeim efnum. Ég hef sagt það áður og segi það enn: Ég fagnaði frumkvæði formanns Viðreisnar, hv. þm. Þorgerðar Katrínar Gunnarsdóttur, að falast eftir því við hæstv. forsætisráðherra, sem fól svo aftur hæstv. dómsmála- og félags- og vinnumarkaðsráðherra það, að leiða vinnu um svona þverpólitískan hóp þingmanna í þessum málaflokki. En ég ætla þó líka að nota tækifærið hér og segja að ég sakna fulltrúa í þeim hópi sem tilheyrðu flokkum sem hafa hér komið og tekið til máls og þætti vænt um að sjá fulltrúa þeirra á þeim vettvangi vegna þess að ég er bara hjartanlega sammála því sem fram kom í máli formanns Viðreisnar hér áðan um að það væri brýnt að vinna gegn þessu með öllum hætti. Ég tek glaður  þátt í þeirri vinnu og finn að fleiri hv. þingmenn hafa áhuga á því hér inni og það er vel.


Ræðumaður: Orri Páll Jóhannsson

Virðulegi forseti. Ég þakka hv. þm. Þórunni Sveinbjarnardóttur fyrir andsvarið. Vil þó segja að það er vissulega okkar í þingflokki Vinstri grænna að greina frá því ef við höfum fyrirvara við mál þannig að ég geri ekki athugasemdir við einhver svör hæstv. dómsmálaráðherra frá því fyrr í dag og því er ég hér að gera grein fyrir fyrirvaranum. Ég get lesið hann allan upp aftur ef hv. þingmaður vill það en það var svona stofninn í minni framsögu — ég er bara ekki viss um að mér endist tíminn til þess  en ég get þó byrjað á því og annars getum við leitað í þingtíðindin. Til þess er jú leikurinn gerður að vera með hlutina skráða, svo það sé ljóst hver afstaða okkar er. Ég vil þó taka fram að vissulega afgreiðum við málið með fyrirvara, það gerum við auðvitað með einhver mál og ég hef staðið hér áður og gert grein fyrir þeim þegar það á við, en engu að síður að málið fari til þinglegrar meðferðar. Eins og ég tók fram í mínu máli er þetta frumvarp nú auðvitað bara liður í breiðri heildarsýn í málefnunum, þótt sannarlega stöndum við akkúrat hér að ræða þetta tiltekna frumvarp þar sem er verið að leggja m.a. upp með það að færa hlutina nær því sem gengur og gerist í norrænu samhengi. Þar óskuðum við, eins og ég tók fram í minni ræðu áðan, eftir gögnum því tengdu og óskum jafnframt eftir því í fyrirvaranum að þau þá komi fram við þinglega meðferð málsins, vegna þess að Norðurlönd eru ekki það sama og Norðurlönd og það vitum við og höfum farið yfir það í þessu samhengi í þessum sal í dag. Ég sé ekkert því til fyrirstöðu að það verði farið gaumgæfilega yfir það í meðförum hv. allsherjar- og menntamálanefndar þegar að því kemur. Annars dró ég líka upp í samhenginu að eitt af því sem við þurfum að gera og hefur komið fram í máli hæstv. félags- og vinnumarkaðsráðherra er að horfa til vinnu við inngildingu sem er í gangi og sem tekur m.a. mið af því sem gengur og gerist á Norðurlöndunum.


Ræðumaður: Orri Páll Jóhannsson

Virðulegi forseti. Ríkisstjórnin kynnti á dögunum heildarsýn í útlendingamálum. Með henni er lagt upp með að taka utan um málaflokkinn með heildstæðum hætti og markmiðið er að stuðla að betri, skilvirkari og skýrari framkvæmd innan lands og bættri þjónustu til að renna styrkari stoðum undir stjórn útlendingamála. Með þessari heildarsýn er lögð áhersla á mannúð og virðingu og unnið gegn skautun í íslensku samfélagi sem er verkefni sem ég hygg að við séum öll sammála um að sé brýnt að við leggjum okkur fram við, þ.e.  að vinna gegn skautun í íslensku samfélagi.

Það frumvarp sem við ræðum hér er einn af fjölmörgum liðum í áðurnefndri heildarsýn. Þingflokkur Vinstri hreyfingarinnar – græns framboðs gerði almennan fyrirvara við frumvarpið um leið og við samþykktum að málið færi til þinglegrar meðferðar. Þingflokkurinn telur ekki nægilegar upplýsingar liggja fyrir um áhrif fyrirhugaðra breytinga á gildistíma dvalarleyfa, svo sem hvort þau muni raunverulega auka skilvirkni við afgreiðslu mála eða hafa þveröfug áhrif og auka álag í stjórnsýslunni. Allt bendir til þess að fara þurfi oftar í gegnum umsóknir þar sem gildistími dvalarleyfa er styttur. Þá þarf að skoða gaumgæfilega í meðförum hv. allsherjar- og menntamálanefndar hver raunveruleg áhrif yrðu vegna fyrirhugaðra breytinga á réttinum til fjölskyldusameiningar. Við yfirferð málsins óskaði þingflokkurinn eftir aðgengilegum gögnum um samanburð á milli Norðurlandanna svo greina mætti fyrirhugað samræmi við ákvæði útlendingalaga á hinum Norðurlöndunum og telur mikilvægt að þessi gögn komi fram í þinglegri meðferð málsins. Þá telur þingflokkur Vinstrihreyfingarinnar – græns framboðs að ekki liggi fyrir nægilega skýrar upplýsingar um áhrif á fjárheimildir til málaflokksins til lækkunar, eins og boðað hefur verið samfara þessum breytingum.

Að endingu, virðulegi forseti, telur þingflokkurinn að greina þurfi betur áhrif frumvarpsins á ólíka hópa umsækjenda um alþjóðlega vernd og réttarstöðu þeirra í þinglegri meðferð frumvarpsins og áður en það verður að lögum.

Sú heildarsýn í útlendingamálum sem ríkisstjórnin kynnti á dögunum er mikilvæg, virðulegi forseti. Þar er m.a. vísað til þess að horfa til hinna Norðurlandanna til samræmingar, ekki einvörðungu með því frumvarpi sem við ræðum hér heldur einnig með tilliti til inngildingar.

Þingflokkur Vinstrihreyfingarinnar – græns framboðs leggur áherslu á að mótuð verði heildarsýn á málaflokkinn með áherslu á aukinn fjölda kvótaflóttafólks, aukna aðlögun og inngildingu og aðgerðir til að tryggja jöfnuð og velsæld allra borgara samfélagsins. Hæstv. félags- og vinnumarkaðsráðherra hefur boðað tillögu til þingsályktunar um stefnu í málefnum innflytjenda og flóttafólks á næsta þingvetri en unnið er að heildstæðri stefnumótun henni til grundvallar þessa dagana. Þá mun hæstv. ráðherra einnig leggja fram frumvarp um móttöku flóttafólks og inngildingu innflytjenda á haustþingi.

Virðulegi forseti. Það verður að segjast eins og er að hin Norðurlöndin standa okkur framar í regluverkinu hvað varðar móttöku og inngildingu þeirra sem til landsins leita. Við getum og verðum að stuðla að inngildingu þeirra sem vilja búa hér og þar er verk að vinna.


Ræðumaður: Bjarni Jónsson

Virðulegi forseti. Ég þakka hæstv. ráðherra svörin. Fleiri munu fylgja. Stytting framhaldsskólanáms kann að hafa sparað ríkinu fjármuni eins og að var stefnt en virðist skila frá sér nemendum sem líður verr, eru með lakari undirbúning, eru líklegri til að lenda í ógöngum í háskólanámi og gengur að jafnaði verr samkvæmt nýjum rannsóknum á áhrifum breytinga á framhaldsskólastigið. Þörf er á því að taka öll skólastig sameiginlega til gagngerrar endurskoðunar með heildstæðum hætti þar sem tryggt verði að nemendum sé fylgt eftir og þeir studdir á milli skólastiga og skapað meira svigrúm til félagslífs, skólanámskrár samræmdar og endurskoðaðar og meira lagt í félagslegan stuðning fyrir þau sem þurfa vegna breyttra aðstæðna í námi. Það er full ástæða til að fara yfir það í fullri alvöru hvort endurskoða beri styttingu framhaldsskólans og í öllu falli grípa til margháttaðra aðgerða til að styrkja skólastarf, ekki síst á framhaldsskólastigi. Þessi óundirbúna tilraun tókst illa. Það þarf að gera betur. Hér er verk að vinna.


Ræðumaður: Bjarni Jónsson

Virðulegi forseti. Margt hnígur að því að stytting framhaldsskólanáms á sínum tíma hafi verið illa grunduð og óvönduð í marga staði. Samtal skorti á milli skólastiga, svo sem um breyttan undirbúning nemenda í grunnskóla til að takast á við snarpara og styttra framhaldsskólanám. Þá fór lítið fyrir eftirfylgni og nauðsynlegum breytingum á umgjörð námsins og aðgerðum til að bregðast við meiri þörf fyrir aðstoð og stuðning í kjölfar aukins álags á nemendur. Hluti þeirra breytinga sem áttu að eiga sér stað vegna styttingar framhaldsskólanna var að annars stigs námsefni yrði í auknum mæli kennt í efri bekkjum grunnskóla.

Ég vil því spyrja ráðherra hvort komi til álita af hans hálfu að gera nauðsynlegar breytingar til eflingar náms í unglingadeildum grunnskólanna svo að nemendur komi til náms í framhaldsskóla með viðunandi þekkingu í helstu greinum.

Í öðru lagi: Kemur til álita af hálfu ráðherra að samræma að einhverju leyti námsefni í framhaldsskólum þó að þeir njóti áfram sérstöðu sinnar? Hvað með námsefni í grunnskólum? Telur ráðherra tilefni til að samræma frekar einkunnagjöf í grunnskólum?

Í þriðja lagi: Hverju sæta sífellt minnkandi útgjöld til framhaldsskóla þegar litið er til framlags á hvern nemanda? Skýtur það ekki skökku við í ljósi þess hagræðis sem átti að hljótast af styttingu náms á sínum tíma?


Ræðumaður: Guðmundur Ingi Guðbrandsson

Hæstv. forseti. Ég vil ítreka þá skoðun mína að ég tel að það hafi verið mjög jákvætt skref fyrir umræðuna í þessum málaflokki að ríkisstjórnin kom fram með aðgerðir sem hún hefur sammælst um, því að öll vitum við að við höfum ekki alltaf verið sammála í öllu því sem snýr að útlendinga- og innflytjendamálum. Þess vegna er gott að við erum með ábyrg stjórnvöld sem koma fram með sameiginlega sýn og aðgerðir til að fylgja henni eftir. Ég held að það muni skila okkur árangri í þessum málaflokki, betra samfélagi og sáttari almenningi.


Ræðumaður: Guðmundur Ingi Guðbrandsson

Hæstv. forseti. Ég þakka hv. þingmanni fyrirspurnina og að sjálfsögðu fyrir áhugann á flokksráðsfundi Vinstri grænna. Þau orð sem ég lét falla á fundinum eru eitthvað sem ég hef pælt talsvert mikið í, þ.e. að mér hefur fundist umræðan um útlendinga og innflytjendur á Íslandi hafa verið harðari heldur en hún hefur verið oft áður og ég hef áhyggjur af því að það séu að dragast upp andstæðir pólar, að skautunin sé að verða meiri. Þess vegna lét ég þessi orð falla. Auðvitað er hér verið að tala um einhverja samfellu á milli þess að vilja fá sem fæsta útlendinga og þess að vilja fá sem flesta og ég orðaði það með þessum hætti. Það er auðvitað það sem hér er rætt um. Ég held að það ætti ekkert að vera viðkvæmt að ræða það á þessum nótum og bara ágætt að hv. þingmaður taki þetta upp. Ég legg áherslu á að hér er verið að tala um samfellu frá því að vilja taka á móti sem allra flestum og sem allra fæstum. Ég held að þessi umræða sem hefur skapast hér í samfélaginu á undanförnum mánuðum, jafnvel á örfáum árum og hefur verið að byggjast upp ekki síst núna á síðastliðnu ári, sé alls ekki góð fyrir útlendinga eða innflytjendur á Íslandi. Þess vegna er sú heildarsýn sem ríkisstjórnin kom fram með fyrir hálfum mánuði síðan mikilvæg, þar sem við erum að horfa á allt það ferli frá því að útlendingur kemur hingað, sama með hvaða móti hann kemur, og þangað til að útlendingurinn nær fótfestu í íslensku samfélagi. Það er mikilvægt að horfa á hlutina þannig, ekki síst vegna þess að við erum að horfa á stóraukna stéttskiptingu og ójöfnuð í landinu sem má m.a. sjá hjá hópi innflytjenda. Það er eitthvað sem við verðum að vinna gegn. Þessi heildarsýn og þær aðgerðir sem settar eru fram í tengslum við hana eru ætlaðar til þess m.a. að vinna gegn slíkri stéttskiptingu og vinna gegn slíkum ójöfnuði.


Ræðumaður: Katrín Jakobsdóttir

Herra forseti. Ég hef ekki leitt hugann að slíku framboði enda eru ærin verkefni í forsætisráðuneytinu.


Ræðumaður: Katrín Jakobsdóttir

[Hlátur í þingsal.]Herra forseti. Ég trúi því nú varla að í kjördæmaviku þingmanna Flokks fólksins hafi þetta verið eina spurningin sem þeir fengu, aðalspurningin.  Þannig að ég vil hughreysta hv. þingmann og segja að ég er bara enn í starfi mínu sem forsætisráðherra og verð hér áfram um sinn.


Ræðumaður: Katrín Jakobsdóttir

Herra forseti. Ég nefni og ítreka nýja mennta- og skólaþjónustustofnun sem snýst nákvæmlega um þetta, að veita skólum á öllum skólastigum aukinn stuðning við að takast á við þetta mikilvæga verkefni. Ég nefni frumvarp sem snýst um inngildingu og snýst um það hvernig við getum betur mætt þeim sem eru ekki með íslensku að móðurmáli. En ræðum líka okkar tíð, mína og hv. þingmanns, í menntamálaráðuneytinu, því í tíð hv. þingmanns voru sett mjög framsækin lög sem fólu í sér mjög mikið faglegt sjálfstæði skóla og í minni tíð í menntamálaráðuneytinu voru settar námskrár sem staðfestu þessa stefnu. Við þurfum líka að horfast í augu við það að til að mynda á framhaldsskólastigi, þar sem er mikið faglegt sjálfstæði, mikil dreifstýring, er á sama tíma ekki í boði námsefni sem styður kennara til þess að geta unnið í raun og veru innan þessa ramma sem við veittum þeim. Þar er í raun og veru bara námsbókamarkaður þar sem því er mætt þar sem nægjanlega margar bækur seljast. Það er ekki ríkið sem kemur að því og styður þannig við kennara og það er eitt sem við heyrum í hverjum einasta framhaldsskóla: Okkur vantar námsgögn. Þar er það bara markaðurinn sem á að sjá um þetta og hann er ekki að mæta þessu dreifstýrða og flotta kerfi þar sem við fólum kennurum og skólum að vera faglega sjálfstæðir en auðvitað þurfa þau stuðning til þess. Ég held að við hv. þingmaður þurfum meiri tíma síðar fyrir þessa umræðu.

Forseti minnir á að ræðutími í óundirbúnum fyrirspurnum er tvær mínútur í fyrri ræðu og ein mínúta í síðari ræðu.


Ræðumaður: Katrín Jakobsdóttir

Herra forseti. Ég þakka hv. þm. Þorgerði Katrínu Gunnarsdóttur fyrir spurninguna og vil fagna áhuga Viðreisnar á menntamálum. Vinstrihreyfingin – grænt framboð setti menntamál líka á oddinn í kjördæmaviku og við heimsóttum framhaldsskóla hringinn í kringum landið. Ég held að það sé alveg rétt hjá hv. þingmanni að þessi málaflokkur á miklu meiri athygli skilda vegna þess að við erum búin að vera að ganga í gegnum miklar samfélagsbreytingar. Þær er ekki bara hægt að skrifa á menntamálaráðherra hverju sinni og þær er ekki hægt að skrifa á ríkisstjórnina. Þótt hér hafi hlutfall innflytjenda hækkað frá árinu 2012 þá hefur það auðvitað aukist verulega, farið úr því að vera tæplega 8% upp í tæplega 19%. Það er auðvitað mikil breyting og við sjáum það á PISA-könnunum að börn innflytjenda standa verr að vígi vegna þess að íslenska er ekki þeirra móðurmál. Það þarf að gera miklu betur í inngildingu. Það höfum við sagt með skýrum hætti. Hæstv. mennta- og barnamálaráðherra er hér með frumvarp sem varðar hlutverk nýrrar mennta- og skólaþjónustustofnunar á sviði inngildingar sem er komið í samráð vegna þess að við sjáum að þar þarf að bregðast við.

Ég vil segja það hins vegar að það er ekki það eina. Við erum auðvitað að ganga í gegnum tæknibreytingu sem hefur gerbreytt umhverfi barna og ungmenna sem við höfum ekki brugðist við með viðunandi hætti þegar til að mynda kemur að lesskilningi og friði til að sinna lærdómi í heimi þar sem áreiti er allt annað en það var fyrir tíu árum, fyrir 15 árum. Við þurfum að velta því fyrir okkur hvernig við ætlum að gera skólunum okkar kleift að takast á við þá breytingu sem er komin til að vera, við snúum henni ekki við. Þetta er eitt af því sem er rætt mjög víða þannig að þetta snýst ekki bara um að nemendahópurinn sé orðinn fjölbreyttari, samfélagið hefur tekið breytingum og við þurfum að sjálfsögðu að velta því fyrir okkur og setja þessi mál á dagskrá, ekki bara í grunnskólunum heldur í raun og veru alveg frá leikskóla og upp í háskóla. Reyndar — ég gæti verið hér lengi og talað.  Ég fæ tvær mínútur til að svara en ég kem aftur á eftir og held áfram.


Ræðumaður: Katrín Jakobsdóttir

Herra forseti. Það hefur verið metið sem svo af hálfu þeirra sem hafa fjallað um þetta í stjórnkerfinu að það skipti máli að hér gildi sömu starfsskilyrði og annars staðar á EES-svæðinu og að tjónþolar samkeppnislagabrota á Íslandi, sem geta auðvitað bæði verið neytendur og fyrirtæki, starfi við sömu starfsskilyrði og annars staðar á EES-svæðinu. Því hefur það verið metið svo að það sé rétt að innleiðing tilskipunarinnar eigi sér stað að loknu eða að undangengnu formlegu ferli í samræmi við ákvæði EES-samningsins. Hins vegar liggur algerlega fyrir að þegar því er lokið stendur til að innleiða hana í íslenskan rétt þannig að það hefur verið gefið skýrt út.

Hvað varðar fjármögnun Samkeppniseftirlitsins þá er þetta auðvitað sjálfstæð stofnun og hluti af því er að fjármögnun hennar hefur lotið þá í raun og veru sérstökum reglum. En það skiptir auðvitað máli að við séum sívakandi gagnvart þessu því eins og ég sagði áðan, þetta er lítið land sem við búum í, hér eru oft örfá fyrirtæki eins og í þessu tilfelli á sama sviði og það er alvarlegt. Það þýðir að við þurfum að vera jafnvel meira á tánum en stærri ríki til að tryggja öfluga samkeppni í landinu.


Ræðumaður: Katrín Jakobsdóttir

Herra forseti. Ég þakka hv. þingmanni fyrir að taka upp þetta mikilvæga mál. Í raun er merkilegt hvað það hefur lítið verið rætt í þingsal því að mínu viti tel ég að þetta mál sýni að Samkeppniseftirlitið er svo sannarlega að vinna sína vinnu, að við erum með lög og reglur um samkeppni sem skipta máli. Þetta eru himinháar sektir sem þessi fyrirtæki fá. En ég ætla að taka undir með hv. þingmanni að það skiptir máli að við hugsum um framhaldið því að þetta snýst ekki bara um samkeppnisréttinn, sem er mikilvægur, þetta snýst líka um hvernig skipulagður er innflutningur í landið, hvernig við högum þeim málum. Þá er ég að vísa til þess að í gegnum þessi tvö fyrirtæki fer auðvitað nánast allur innflutningur á vöru inn í landið og það skiptir máli að við veltum því fyrir okkur hvernig við getum opnað fyrir nýliðun þegar kemur að innflutningi í landinu.

Hv. þingmaður nefnir hér sérstaklega skaðabótatilskipun, Evróputilskipun um skaðabótarétt vegna samkeppnismála sem ekki hefur enn verið tekin upp í EES-samninginn. Því hefur ekki hvílt á Íslandi sérstök þjóðréttarleg skuldbinding til að innleiða þá tilskipun. En samkvæmt upplýsingum frá menningar- og viðskiptaráðherra, sem fer með þessi mál, hefur verið unnið að því að innleiða þessa tilskipun í EES-samninginn af hálfu EES- og EFTA-ríkjanna og áfram stendur til að vinna þá vinnu. Ég ætla að taka undir með hv. þingmanni. Við erum lítið land og hér eru fá fyrirtæki. Það getur verið flókið að tryggja virka samkeppni nema að regluverkið sé skýrt. Ég tel að þessi niðurstaða sýni að við erum með samkeppniseftirlit sem virkar en ég tel að við eigum að sjálfsögðu að huga að því hvaða réttarbætur við getum ráðist í til þess að tryggja þá stöðu enn betur.


Ræðumaður: Steinunn Þóra Árnadóttir

Virðulegi forseti. Ég tek heils hugar undir orð hæstv. forsætisráðherra hér áðan en vildi sem nefndarmaður í efnahags- og viðskiptanefnd koma hingað upp og segja að við í Vinstrihreyfingunni – grænu framboði styðjum þetta mál sem og breytingartillögur meiri hlutans. Ég vil líkt og aðrir taka undir það að vinnan við þetta risastóra mál hefur verið krefjandi í nefndinni enda að mörgu að huga. En góðar umræður og samheldni og skilningurinn og sýnin á það hversu mikilvægt málið er hefur haft sitt að segja. Ég vona að við höldum áfram að vinna svona í þeim málum sem lúta að Grindavík og aðstæðum íbúanna þar, hér eftir sem hingað til.


Ræðumaður: Katrín Jakobsdóttir

Herra forseti. Þetta mál sem við erum að afgreiða hér er mjög stórt mál og það skal engan undra enda stöndum við frammi fyrir einni stærstu áskorun lýðveldissögunnar sem samfélag. Þetta er mikilvægt mál því að það snýst um að gefa Grindvíkingum, sem hafa verið í gríðarlega erfiðri stöðu, val um að geta hafið nýtt líf á nýjum stað. Með þessu máli erum við að taka utan um íbúa Grindavíkur. Þar með er ég ekki að segja að þeim málum sé lokið. Þau mál verða áfram forgangsmál stjórnvalda, þar á meðal hvað varðar atvinnulífið í Grindavík, hvað varðar það að tryggja velsæld allra íbúa í Grindavík, sem og í raun og veru að tryggja áframhaldandi öryggi fyrir þau sem hafa búið við þessa óvissu svo lengi. Þannig að þetta er gríðarlega mikilvægt mál sem við erum að afgreiða hér í kvöld og mig langar að nota tækifærið hér til að þakka fyrir það hvað við höfum átt gott samstarf um þessi málefni. Það ber að fagna því þegar við erum með slíka áskorun fyrir framan okkur að Alþingi Íslendinga geti tekið höndum saman.


Ræðumaður: Steinunn Þóra Árnadóttir

Virðulegi forseti. Við í Vinstrihreyfingunni – grænu framboði styðjum þetta frumvarp og breytingartillögurnar við það sem lagðar eru til. Ég vil taka undir með þeim sem hafa talað um gott samstarf í efnahags- og viðskiptanefnd við vinnslu þessa máls. Það skiptir máli. Það er mikilvægt að við náum eins mikilli samstöðu og við ræðum okkur niður á eins mikla samstöðu og hægt er og það tókst svo vel í þessu tilfelli að öll nefndin er á málinu. Það skiptir máli. En þetta frumvarp er auðvitað bara einn biti í því púsluspili og öllum þeim lagabreytingum sem verið er að gera varðandi Grindavík. En þetta er svo sannarlega mál sem skiptir máli og ég treysti því að það verði orðið að lögum hér eftir skamman tíma í kvöld.


Ræðumaður: Bjarkey Olsen Gunnarsdóttir

Virðulegi forseti. Markmiðið með þessu frumvarpi er að bæta úrræði um greiðsluaðlögun sem sett voru árið 2010 og gera málsmeðferðina skýrari og skilvirkari, umsækjendum til hagsbóta. Það er komin talsverð reynsla á þetta úrræði. Með þessum breytingum erum við að færa löggjöfina í takt við breytt umhverfi og þarfir umsækjenda. Þessar breytingar koma til með að skipta fjölda fólks miklu máli og taka enn frekar utan um þau sem verst standa fjárhagslega í samfélaginu. Meðal breytinga er m.a. meðferð krafna sem standa utan greiðsluaðlögunar og eru þær til þess fallnar að gera úrræðið heildstæðara. Nýnæmi er að ákveðnar kröfur, t.d. um virðisaukaskatt, fésektir og meðlagsskuldir, geta nú orðið hluti af samningi um greiðsluaðlögun þrátt fyrir að ekki sé heimilt að kveða á um eftirgjöf á þeim. Námslán falla utan greiðsluaðlögunar í núgildandi lögum ásamt ábyrgðarskuldbindingum námslána en með þeim breytingum sem hér eru lagðar til falla virkar kröfur vegna ábyrgðarskuldbindinga á námslánum undir úrræðið og þannig er hægt að kveða á um meðferð þeirra í samningi. Þörfin fyrir því að greiðsluaðlögun taki til þessara krafna er afar brýn þar sem engar aðrar lögbundnar lausnir eru til staðar fyrir ábyrgðarmenn sem lenda í greiðsluerfiðleikum vegna þessara skuldbindinga og ég hvet þingmenn til að samþykkja þessar mikilvægu breytingar.


Ræðumaður: Steinunn Þóra Árnadóttir

Frú forseti. Við ræðum hér nefndarálit frá meiri hluta efnahags- og viðskiptanefndar um frumvarp til laga um kaup á íbúðarhúsnæði í Grindavík og ég er ein þeirra sem standa að og skrifa undir þetta nefndarálit. Framsögumaður málsins hefur hér fyrr í dag farið í gegnum nefndarálitið svo og aðrir þingmenn og ég hef ekki hugsað mér að endurtaka það allt í þessari ræðu nú en það eru þó nokkur atriði sem ég vildi koma hér upp og ræða aðeins eða hnykkja á. Fyrst vil ég segja það almennt um þetta frumvarp og til upprifjunar að með því er lagt til að fjármála- og efnahagsráðherra verði skylt að stofna félag sem fái það hlutverk að ganga til samninga um kaup á íbúðarhúsnæði í Grindavík í eigu einstaklinga sem falla undir gildissvið frumvarpsins og óska þess. Það er því hér um gríðarlega stórt, óvenjulegt og mikilvægt frumvarp að ræða og er í mínum huga mjög stórt púsluspil inn í þær aðgerðir og þann stuðning sem ríkið er eðlilega og réttilega að koma með til Grindvíkinga.

Við höfum rætt það hér fyrr í dag að það eru ýmis önnur frumvörp sem taka til annarra atriða og alls ekki hægt að útiloka það og má jafnvel telja líklegt að fleiri frumvörp muni koma í kjölfarið á þessu, m.a. hvað varðar húsnæði lögaðila sem ekki er fjallað um í þessu frumvarpi hér. Við höldum auðvitað bara áfram að fylgjast með málum og vinna hratt og örugglega að þeim og vonandi í jafn ríku samtali og þéttu og við höfum gert við þessi mál fram til þessa.

Mig langar aðeins að koma inn á það vegna þess að það hefur svolítið í umræðunni hér, kannski eðlilega, verið rætt um það að miðað er við brunabótamat í þessu frumvarpi. Ég vil bara árétta að það er til samræmis við það að ef altjón verður á húsi vegna náttúruhamfara, til að mynda ef hús fer undir hraun eins og því miður hefur gerst, þá kemur náttúruhamfaratryggingarsjóður til og fær fólk þá 98% af brunabótamatinu til sín.

Svo hefur talsvert verið rætt um það að í því frumvarpi sem við erum hér að ræða, og verður vonandi samþykkt á eftir, sé miðað við 95% af brunabótamati og hefðu sumir viljað hafa það hærra. Það er bara sjónarmið. En þá langar mig að árétta að hér er um að ræða hús sem standa enn en með frumvarpinu geta þau sem það nær til, þ.e. þetta gildir um íbúðarhúsnæði í eigu einstaklinga sem höfðu þar skráð lögheimili sitt, selt umsýslufélaginu eignina með forkaupsrétti í þrjú ár. Þetta skiptir máli, finnst mér, inn í þetta samhengi.

Í breytingartillögum meiri hluta efnahags- og viðskiptanefndar er verið að leggja það til að tíminn sem einstaklingar hafa til að taka ákvörðun um hvort þau vilji fara þessa leið sé lengdur frá því sem lagt er til í frumvarpinu, sem er 1. júlí, og út þetta ár eða til 31. desember. Það skiptir máli í þessu. Þá er einnig lagt til í breytingartillögu meiri hluta að forkaupsréttur eigenda verði lengdur úr tveimur árum í þrjú ár.

Að auki hefur hér verið bent á og ég ætla bara að nota tækifærið og fagna því að fjármálastöðugleikanefnd Seðlabanka Íslands hefur gefið út yfirlýsingu um að í ljósi þeirra sérstöku aðstæðna sem eru í Grindavík hafi fjármálastöðugleikanefnd ákveðið að rýmka tímabundið langtímaskilyrði þeirra sem eiga og þeirra einstaklinga sem áttu íbúðarhúsnæði í Grindavík 10. nóvember 2023, og hægt er að kynna sér nánar á heimasíðu Seðlabankans.

Til viðbótar þessu öllu langar mig einnig að benda á og grípa niður í nefndarálit meiri hluta efnahags- og viðskiptanefndar þar sem fjallað er um umgengnisrétt en fyrir nefndinni komu fram ábendingar um umgengnisrétt seljanda um eignir. Í greinargerð með frumvarpinu segir að ákvörðun þar að lútandi verði verkefni félagsins. Meiri hlutinn bendir á að reglugerðarheimild í 2. tölul. 1. mgr. 7. gr. frumvarpsins feli í sér heimild ráðherra til að kveða á um umgengnisrétt seljanda. Meiri hlutinn telur heppilegast að það verði gert í góðri samvinnu við seljendur og að tekið verði tillit til sjónarmiða þeirra. Þetta finnst mér allt mikilvægt að hafa í huga þegar við fjöllum um þetta frumvarp og það eru rök fyrir því af hverju sú leið er farin sem hér er lögð til.

Mig langar að einnig að benda á tvær breytingartillögur sem eru í nefndaráliti meiri hlutans — og vil taka það fram að ég er bara að taka dæmi um breytingartillögur en er ekki að fara yfir þær allar, þær eru á sérstöku þingskjali og er hægt að kynna sér og framsögumaður hefur rakið þær hér fyrr í dag í stórum dráttum — en þetta er atriði sem snýr að ráðstöfun eigna sem háðar eru forgangsrétti. Fyrir nefndinni kom fram það sjónarmið að það kynni að ganga gegn markmiðum frumvarpsins að eignaumsýslufélagið hugaði að ráðstöfun eigna sem háðar eru forgangsrétti á meðan óvissa varir um framvindu jarðhræringa í Grindavík og að áður en til sölu eigna af hálfu félagsins komi þurfi að hafa farið fram mat á því hvort lengja beri forgangsréttinn. Meiri hlutinn telur einnig að til þess að standa vörð um markmiðið með frumvarpinu þá sé bætt við málslið sem kveður á um að félaginu sé óheimilt að ráðstafa íbúðarhúsnæði sem háð er forgangsrétti skv. 5. gr. til annarra en forgangsréttarhafa áður en slíkt mat hefur farið fram. Þetta tel ég vera til bóta og vil bara fagna því hvernig nefndin tók utan um þetta mál í sínum störfum.

Að lokum er breytingartillaga sem ég tel algerlega sjálfsagða en líka bara gott að taka fram og hún lýtur að því að meiri hlutinn telur að það eigi að taka skýrlega fram að Ríkisendurskoðun hafi eftirlit með starfsemi félagsins sem hér er lagt til að stofna.

Ég held að með þessu öllu þá séum við að ná býsna vel utan um þennan þátt Grindavíkurmála, þ.e. húsnæði í eigu einstaklinga sem með einhverjum undanteknum en almennt séð höfðu þar búsetu. Ég vona það að að lokinni þessari umræðu og bara núna fljótlega þá klárum við málið og gerum þetta mikilvæga mál að lögum.


Ræðumaður: Steinunn Þóra Árnadóttir

Frú forseti. Undir það nefndarálit sem við ræðum hér í dag skrifa allir hv. þingmenn í efnahags- og viðskiptanefnd og það eru að mínu mati meðmæli með störfum nefndarinnar þegar við komumst að slíkri niðurstöðu. Líkt og ég fór yfir í framsöguræðu minni og hef gert líka hér í andsvörum hafa hér mörg frumvörp verið gerð að lögum sem búa til ákveðna heildarmynd eða er í það minnsta ætlað að gera það. Það munu einhverjir hlutir áfram standa út af og ég tel einboðið að við munum halda áfram í þessari vinnu, fara yfir það hvernig þessi úrræði eru að virka og halda vinnunni áfram. Hér í dag er verið að stíga mjög mikilvæg skref.


Ræðumaður: Steinunn Þóra Árnadóttir

Frú forseti. Ég vil byrja á að taka það fram að þau frumvörp sem ég nefndi hér áðan um ýmiss konar stuðning við Grindavík fór ég bara með eftir minni þannig að hér er ekki um einhvern fullkominn eða tæmandi lista að ræða heldur var þetta nefnt í dæmaskyni um það sem hefur verið gert.

Frú forseti. Svo langar mig að segja að mér finnst í þessum andsvörum hér kannski aðeins verið að búa til pínulítið meiri, ég ætla ekki að segja ágreining heldur svona blæbrigði um það hversu hratt málin koma og hversu lengi úrræði eigi að gilda. Mér hefur fundist vera samhugur í vinnunni um að það sem við viljum gera er að skapa fyrirsjáanleika í aðstæðum þar sem við vitum ekki hvað gerist næst. Ég hef ekki upplýsingar um það hvar sú vinna er stödd sem varðar til að mynda mál sem snúa að húsnæði lögaðila. Ég veit það bara ekki. En líkt og við höfum rætt um í efnahags- og viðskiptanefnd þá telur nefndin öll það mikilvægt að við höldum áfram að fylgjast með og fylgja þessum málum eftir og ég hef fulla trú á því að það muni nefndin gera.


Ræðumaður: Steinunn Þóra Árnadóttir

Frú forseti. Ég hef ekki áhyggjur af því að stjórnvöld halli sér aftur í stólnum og sjái  bara til hvað gerist. Ég held að við séum öll, hvort sem við erum þingmenn eða ráðherrar í ríkisstjórn, að skoða hvað er nauðsynlegt að gera og hvernig. Það kann að vera, ég veit það ekki, að áður en þessu þingi lýkur fyrir vorið  sé nauðsynlegt að gera einhverjar breytingar. Ég tel ekki hægt að segja fyrir um það núna en  vil bara ítreka það að þegar svona óvenjulegar aðstæður koma upp þá eigum við öll að vinna að því og greiða fyrir því að það sé bæði hugsað fram í tímann en jafnframt brugðist við því sem jafnvel engum datt í hug að gæti mögulega gerst.


Ræðumaður: Steinunn Þóra Árnadóttir

Frú forseti. Ég þakka andsvarið. Ég er bara sammála hv. þingmanni um  að hér eftir sem hingað til þarf að fylgjast með stöðu mála, fylgjast með hvernig þær ráðstafanir sem við erum að grípa til með lögum hér á Alþingi eru að virka fyrir einstaklinga og fyrirtæki í Grindavík og vera með augun opin fyrir því hvort það sé eitthvað annað eða öðruvísi eða meira sem rétt væri að gera. Ég vona að við berum  gæfu til þess meðan við erum í því óvissuástandi sem nú er, vegna þess að við vitum ekki hvernig náttúran mun haga sér, að vinna saman í þessum málum líkt og við höfum gert hingað til. Ég held að það skili þegar upp er staðið  bestum árangri.


Ræðumaður: Steinunn Þóra Árnadóttir

Frú forseti. Ég ætla bara að mótmæla því að það sé látið liggja að því að áætlanagerðin sé ekki jafn góð og mikil og mögulegt er við þessar aðstæður. Ég tel að stjórnvöld hafi einmitt vandað sig við það að bregðast við aðstæðum. Það var til að mynda farið í byggingu varnargarða sem ég tel að skipti mjög miklu máli. En því miður er það þannig, og við þekkjum það frá allt of mörgum dæmum í okkar landi, að það verður ekki fyrir öllu séð þegar kemur að náttúruvá. En ég tel einmitt að með vinnu almannavarna og samvinnu almannavarna og stjórnvalda hafi verið tekið af festu á málum og reynt að undirbúa sig eins og mögulegt er.


Ræðumaður: Steinunn Þóra Árnadóttir

Frú forseti. Ég þakka andsvarið. Ég er ekki sammála því að það hafi liðið eitthvað sérstaklega langur tími, svona miðað við allt og allt sem þarf að huga að þegar kemur að aðgerðum. Hins vegar skil ég mætavel að íbúum í Grindavík finnist tíminn allt of langur, annað væri held ég bara að ætlast til einhvers  ómannlegs af fólki, að vilja ekki sjá hlutina gerast hraðar. En mér finnst líka mikilvægt að það sé vandað til verka, bæði þegar frumvörp koma fram og eru samin en svo líka hér í meðförum þingsins þar sem við höfum sniðið af agnúa eða breytt hlutum. Auðvitað væri það í einhvers konar fullkomnum heimi þægilegast ef hægt væri að setja fram eitt frumvarp sem tæki bara á öllum málum. En það er ekki raunhæft því að þetta snýst um breytingar á ýmiss konar lögum sem hafa verið gerðar og munu verða gerðar og svo getum við aldrei vitað alveg hvað gerist næst. Mér finnst við hafa náð einhvers konar lendingu, sérstaklega með því sem núna er verið að gera sem lýtur að því að lengja í frestum á því hversu lengi úrræðin gilda, og vona þar með að við séum að slá á óvissu Grindvíkinga, sem er mjög mikilvægt. Auðvitað er það bara mannlegt að vilja að hlutirnir gerist hratt og hraðar en okkur tekst kannski að vinna mál.


Ræðumaður: Steinunn Þóra Árnadóttir

Frú forseti. Við ræðum hér um nefndarálit með breytingartillögu um frumvarp til laga um tímabundinn rekstrarstuðning vegna náttúruhamfara í Grindavíkurbæ. Undir þetta álit skrifa allir hv. þingmenn efnahags- og viðskiptanefndar. Mig langar að byrja mál mitt, líkt og margir aðrir hafa gert, á að þakka fyrir vinnuna og samstarfið í nefndinni. Það er auðvitað frábært þegar við getum náð saman og að við leggjum okkur eftir því að gera það.

Þetta frumvarp um tímabundinn rekstrarstuðning er eitt og sér auðvitað bara eitt púsluspil inn í þann nauðsynlega og mikilvæga stuðning sem við hér á Alþingi höfum verið að vinna að og samþykkja á síðustu dögum og vikum. Þetta er einungis eitt skref af mörgum. Það eru mál sem við höfum áður samþykkt sem skipta líka máli, svo sem lög um frestun opinberra gjalda, stuðningur vegna greiðslu launa, sértækur húsnæðisstuðningur og breyting á lögum um tekjuskatt sveitarfélaga, bara til að nefna hér eitthvað, og á eftir ætlum við að ræða mun stærra mál sem snýr að kaupum á húsnæði einstaklinga.

Það sem mér finnst mikilvægt og við gerðum hér í vinnu nefndarinnar var þar sem við tókum mið af sjónarmiðum sem komu fram og erum að lengja hér í ýmsum dagsetningum. Ég held að það sé mikilvægt og gott því að eins og hefur auðvitað komið fram og við vitum öll þá eru atburðir enn í gangi. Því miður veit enginn alveg hvað gerist næst eins og er þegar um náttúruhamfarir er að ræða en ekki síður erum við líka að skýra og taka af vafa um það hvernig hlutir eigi að rekast saman, til að mynda hvernig rekstrarkostnaður sé reiknaður út og samspil rekstrarstuðnings og launa. Þetta skiptir allt saman máli og ég held að við séum sammála um að sé allt til mikilla bóta.

Hér fyrr í umræðunni var bent á að það færi betur á því að hnika til dagsetningu vegna ákvæða um arðgreiðslur. Mér finnst þetta góð ábending og tel hana ekki flókna í rauninni í framsetningu og vænti þess að hún komi hér fram annaðhvort undir umræðunni eða síðar.

Ég vil að lokum bara þakka fyrir umræðuna hér og endurtaka það að þetta frumvarp eitt og sér er auðvitað ekki hægt að líta á sem þann stuðning sem verið er að veita almennt og koma til móts við þær hrikalegu aðstæður sem íbúar í Grindavík standa frammi fyrir heldur er þetta partur af stærri heildarmynd og að sjálfsögðu munum við hér eftir sem hingað til fylgjast með þróun mála og sjá hvað hvaða aðstæður koma upp og hvernig við getum brugðist við þeim. Það er nauðsynlegt að gera í ástandi eins og þessu. Þessari vinnu verður bara að halda áfram og henni verður að vinda fram líkt og náttúruhamförunum vindur fram.


Ræðumaður: Orri Páll Jóhannsson

Frú forseti. Ég vil þakka hv. þingmönnum og hæstv. ráðherra fyrir þessa góðu umræðu. Það er augljóst að við getum rætt þetta meira og fleiri anga þessa máls. Hv. þm. Halla Signý Kristjánsdóttir kom inn á það að víst er unnið að stefnumótun í ferðaþjónustu og hefur bara verið töluverð vinna þar í gangi af hálfu þessarar ríkisstjórnar. Ég vil bara skora á hv. þm. Þorgerði Katrínu Gunnarsdóttur að eiga orðastað í einhverju formi við ferðamálaráðherrann um þessi mál og ekki munum við sem hér sitjum skorast undan því að taka þátt í þeirri umræðu. Öðrum hv. þingmönnum vil ég líka þakka fyrir ýmis mjög mikilvæg atriði sem hafa verið dregin fram, svo sem almannarétturinn sem á sér ævafornar rætur, ekki bara í íslenskri löggjöf heldur á Norðurlöndunum öllum. Hann þarf alltaf að horfa á að mínu mati í samhengi við gjaldtöku á friðlýstum svæðum, perlanna okkar sem við eigum saman en deilum líka með okkar gestum. Þá vil ég taka undir með hæstv. ráðherra sem segir að verndarhagsmunir svæðanna verði að ráða stefnumótuninni en ekki gjaldtakan. Þar erum við fyllilega sammála. Ég held að um margt getum við gert betur í því að forvinna og huga að mikilvægi skilningsins á verndarhagsmunum í samhengi gjaldtökunnar, vegna þess að við eigum alveg dæmi þess að ráðist hafi verið í uppbyggingu á svæðum og okkar perlum og gengið ansi freklega í að ryðja land undir manngerð bílastæði til að mynda. Þetta er eitthvað sem við verðum að hafa í huga þegar við erum að leggja línurnar í þessum málum og ég tek heils hugar undir með ráðherra í þessu. Þá finnst mér einboðið og augljóst að við ræðum hugmyndir um komugjald á þessum vettvangi undir einhverjum öðrum forsendum því að það eru augljóslega skiptar skoðanir um það, sum sjá í því mikil tækifæri og önnur ekki. En ég held að við höfum ekki sagt okkar síðasta í því. Ég vil að endingu, virðulegi forseti, þakka hv. þingmönnum og hæstv. ráðherra enn og aftur fyrir þessa mjög svo gagnlegu umræðu.


Ræðumaður: Kári Gautason

Herra forseti. Þetta er góð umræða. Ástæða þess að ferðamenn koma til Íslands er fyrst og fremst náttúra landsins. Sumir gesta telja þessa náttúru vera óspillta en víða er það auðvitað fjarri sanni. Ofnýting, eldsumbrot og einfaldlega ömurlegt veður hefur víða spillt þessari náttúru, moldarflög og berir melar ásamt mólendi af verstu sort. En þetta þykir mörgum útlendingum forvitnilegt að skoða þrátt fyrir hátt verðlag. Ferðaþjónustan hefur vaxið ákaflega hratt síðasta áratuginn og það er kannski helst sjókvíaeldi sem hefur vaxið hraðar. En sjókvíaeldi greiðir nú stighækkandi gjald í sameiginlega sjóði sveitarfélaga og ríkis fyrir að nýta þá sameiginlegu auðlind sem firðir eru. Okkur hefur hins vegar ekki komið saman um hvernig eigi að taka gjald af nýtingu þeirra auðlinda sem íslensk náttúra er og er að hluta til í almannaeigu. Það blasir við að þrátt fyrir metnaðarfulla uppbyggingu þessarar ríkisstjórnar á ferðamannastöðum hringinn í kringum landið þarf víða að gera betur til að innviðir þoli aðsóknina. Mýmörg dæmi væri hægt að taka um þetta og ekki síst í Norðausturkjördæmi. Ég sé enga betri eða einfaldari aðferð til að tryggja að unnt sé að fara í þá uppbyggingu sem þarf og vernda þar með vörumerkið, ef svo má segja, fyrir troðningi en að taka komugjöld af þeim sem koma hingað. Það er svo bara útreikningslegt atriði að finna út úr því hversu hátt það á að vera. Það má auðvitað ekki vera svo hátt að það dragi snarlega úr eftirspurn og ekki svo lágt að það svari ekki kostnaði og umstangi að leggja það á. Einnig þarf að vinna slíkt í samráði við hagsmunaaðila og sveitarfélög, ásamt því að lýsa út í öll horn hvað varðar samræmi við alþjóðlegar skuldbindingar og allt slíkt. En ég held að það sé ekkert flókið í sjálfu sér við þetta.


Ræðumaður: Orri Páll Jóhannsson

Virðulegi forseti. Ég vil byrja á því að þakka hæstv. ráðherra fyrir þessa sérstöku umræðu um gjaldtöku á friðlýstum svæðum sem ég hlakka til að eiga hér, bæði við hann og aðra hv. þingmenn. Um 23% af landi á Íslandi eru friðlýst. Þetta eru 130 friðlýst svæði, þar af þrír þjóðgarðar. Við Íslendingar höfum undirgengist alþjóðlegar skuldbindingar um að ná þessu hlutfalli upp í 30% fyrir árið 2030, bæði á landi og hafi. Það má segja að það hafi gengið hraðar og vel á undanförnum árum að hækka þetta hlutfall með tilliti til lands en það vantar mikið upp á þegar kemur að hafinu. Þar er þó vinna hafin í því samhengi og góður gangur í henni, eins og ég hef skilið það. Flest þeirra sem sækja Ísland heim, einu sinni eða oftar, svara því til að þau hafi valið að koma hingað vegna íslenskrar náttúru, sérstöðu hennar, víðáttunnar, upplifunarinnar sem finnst hér og jafnvel hvergi annars staðar. Ég nota hvert einasta tækifæri þegar við ræðum þessi mál til þess að geta þess að ef við tökum Evrópu alla eru síðustu 43% af ósnortnum víðernum Evrópu að finna á Íslandi einu. Þetta eru verðmæti í sjálfu sér, virðulegi forseti. Þetta fólk er svo ekki bara að sækja ósnortna náttúru eða íslenska náttúru heldur líka þá upplifun sem náttúran veitir þeim og gefur og margir þessara gesta sem hingað sækja koma jú aftur og aftur eins og við þekkjum.

Þetta er mikill fjöldi fólks, virðulegi forseti, og hefur þeim fjölgað hratt á undanförnum árum, við þekkjum þá sögu ágætlega, sem eru að sækja í þessi verðmæti okkar. En þau skilja líka eftir sig verðmæti. Efnahagslegt virði friðlýstra svæða hefur verið kannað í einstaka rannsóknum en líka í rannsókn sem tók til að ég held 12 svæða, sem nær öll eru friðlýst  eða mikilvægir áfangastaðir í íslenskri náttúru. Þetta var 2018 og þar var niðurstaðan sú að hver króna sem hið opinbera leggur í málaflokkinn skilar sér í formi 13 kr. að jafnaði til baka en allt að 23 kr. í einstaka tilfellum, svo sem eins og í Snæfellsjökulsþjóðgarði. Það er því ljóst að það er töluvert af fjármunum í umferð þarna.

Mig langar í þessu samhengi því að spyrja hæstv. ráðherra: Á hvaða friðlýstu svæðum er gjaldtaka fyrir veitta þjónustu í dag? Hvaða frekari áform hafa stofnanir sem hafa umsjón með friðlýstu svæðunum, og þær eru þrjár, um gjaldtöku á þeim? Hérna er ég að spyrja um innheimtu fyrir veitta þjónustu, þ.e. bílastæðagjöld, salernisgjöld og aðra þjónustu sem veitt er á friðlýstum svæðum, hún er margháttuð. Hvaða viðmið telur ráðherra við hæfi að ráði því hvort hefja skuli gjaldtöku á friðlýstu svæði eða einstaka stöðum þess? Hversu stórt hlutfall af fjárheimildum einstakra friðlýstra svæða er til komið vegna sértekna af innheimtu þjónustugjalda? Hvert telur ráðherra vera eðlilegt hlutfall sértekna til rekstrar friðlýstra svæða í samhengi framlaga af hálfu hins opinbera? Gildir eitt og sama viðmiðið fyrir öll friðlýst svæði á Íslandi? Ég sagði hér áður að við erum með þrjá þjóðgarða. Þeir eru misstórir og misvel sóttir hlutar þeirra innan hvers þjóðgarðs. Ég get tekið sem dæmi að Jökulsárlón og Skaftafell eru innan Vatnajökulsþjóðgarðsins og Lakagígar, en þar höfum við ekki endilega séð mikla aukningu gesta. Blessunarlega, segi ég, því að þetta er líklega eitt viðkvæmasta svæðið á landinu.

Að endingu langar mig að spyrja að því: Telur ráðherra komugjald, þar sem gestir greiða eitt fast gjald við komuna til landsins, vera fýsilegan kost til fjármögnunar rekstrar og viðhalds á friðlýstum svæðum? Ef svo er, hvert ætti fyrirkomulag slíks gjalds að vera?

Virðulegi forseti. Ég ítreka þakkir mínar til hæstv. ráðherra fyrir að taka þessa umræðu hér. Hún klárast nú sjálfsagt ekki að fullu, við þekkjum það og höldum áfram að ræða þetta. Upp hafa komið ýmsar hugmyndir í gegnum tíðina um það hvernig við viljum standa að gjaldtöku á friðlýstum svæðum en ég treysti því að hv. þingmenn sem taka þátt í umræðunni séu sammála mér um það að það er mikilvægt að hún sé í ákveðnu formi og að við séum sammála um það að við getum innheimt gjöld á þessum svæðum en það þurfi að vera eftir einhverjum ákveðnum reglum og viðmiðunum.


Ræðumaður: Brynhildur Björnsdóttir

Virðulegi forseti. Ég þakka þingmanninum góð svör. Það sem fyrir mér vakti með spurningunni var kannski að árétta það hvort afkomendur væru einhvern veginn skilgreindir, t.d. í einhvern lið eða eitthvað slíkt, þar sem við reiknum með að þetta verði til framtíðar, hvort það séu þá afkomendur í þriðja lið eða annan lið eða jafnvel bara börn og kannski þá allir afkomendur, því eins og í þessu dæmi sem ég nefndi var jú leitað samþykkis nokkurra afkomenda en ekki allra, þannig að þessi birting kom illa við afkomendur sem ekki vissu af henni. Eins og hv. þingmaður segir þá er þetta svo gríðarlega viðkvæmt mál að það er kannski spurning hvort aðgát í nærveru sálar, hvort við þurfum ekki að skýra það mjög vel hverjar þær sálir eru sem hafa þarna nærveru sem við þurfum að taka tillit til.


Ræðumaður: Brynhildur Björnsdóttir

Virðulegi forseti. Ég vil þakka hv. þingmanni þetta mjög svo mikilvæga og tímabæra, og jafnvel aðeins of seint fram komna í hinu stóra samhengi, frumvarp. Mig langar að spyrja út í 1. gr. frumvarpsins þar sem stendur að endurgerð af einstaklingi sé óheimil án samþykkis viðkomandi einstaklings eða afkomenda hans ef viðkomandi er látinn. Nú vitnaði þingmaðurinn í ákveðið mál úr áramótaskaupinu síðast þar sem ímynd Hermanns Gunnarssonar, okkar elskaða, var endurgerð. Þá hafði samþykkis afkomenda verið leitað en ekki allra. Það getur einnig komið til að það séu aðrir rétthafar að einhverju leyti að ímynd einstaklings. Er þetta kannski eitthvað sem við í allsherjar- og menntamálanefnd, eða hvert sem þetta frumvarp fer, myndum koma með tillögu um, eða er þetta eitthvað sem þið hugsuðuð út í áður en þetta var lagt fram á þennan hátt?


Ræðumaður: Brynhildur Björnsdóttir

Ég þakka góð svör hv. þingmanns. Í þingsályktunartillögunni segir að varðveisla á myndbandsupptökum krefjist sérstakrar vinnu sem danshöfundar hafi sjaldnast tök á að sinna. Sér þingmaðurinn fyrir sér að til komi einhvers konar sérhæfing skrásetjara verka í hreyfimyndaformi og jafnvel fleiri sviðsverka í framhaldi, svo sem eins og gjörningalistar eða leiksýninga o.s.frv.?


Ræðumaður: Brynhildur Björnsdóttir

Virðulegi forseti. Ég vil þakka hv. þm. Magnúsi Árna Skjöld Magnússyni fyrir þessa mikilvægu þingsályktunartillögu sem snertir á mikilvægri varðveislu menningarverðmæta og menningarsögu í víðu samhengi. Elstu heimildir um dansa á Norðurlöndunum eru frá Íslandi og það er íslenskum bókmenntum að þakka að svo snemma er getið um dans. Fyrsta heimildin er frá 11. öld. Dans og dansþekking varðveitist t.d. í samfélaginu í hreyfigeymd. Á fyrri hluta 18. aldar var bannað að dansa á Íslandi vegna þess að dans þótti leiða til lauslætis og var það talið stuðla að því að fjöldi dansa hvarf úr þjóðmenningu og við eigum í rauninni ekki danshefð nema að litlu leyti.

Mig langar til að spyrja hv. þingmanns, af því að hann taldi upp nokkrar skráningaraðferðir, hvort hann sjái fyrir sér nýjar skráningaraðferðir í samhengi við þróun í stafrænum heimi, t.d. hvað varðar einhvers konar þrívíddarupptökur eða slíkt. Væri t.d. hægt að ímynda sér að slík varðveisla væri nákvæmari en bara myndbandsupptaka? Og einnig að dansar geymdust jú til forna með kennslu milli kynslóða, sér þingmaðurinn fyrir sér einhverja slíka geymd?


Ræðumaður: Bjarkey Olsen Gunnarsdóttir

Frú forseti. Ég mæli hér fyrir hönd meiri hluta hv. velferðarnefndar fyrir nefndaráliti um frumvarp til laga um breytingu á lögum um greiðsluaðlögun einstaklinga. Með þessu frumvarpi eru lagðar til löngu tímabærar breytingar á lögum um greiðsluaðlögun einstaklinga sem hafa það að markmiði að betrumbæta úrræði og gera málsmeðferð bæði skýrari og skilvirkari umsækjendum til hagsbóta. Meiri hlutinn telur frumvarpið fela í sér jákvæð skref í þá átt að mæta einstaklingum sem eiga í verulegum greiðsluerfiðleikum þannig að hægt verði að greiða úr skuldavanda þeirra sem hvað verst eru stödd. Það úrræði sem er til staðar í gildandi lögum hefur sannað mikilvægi sitt en nauðsynlegt er að gera breytingar á lögunum, m.a. í ljósi þess að umhverfi og þarfir umsækjenda hafa breyst nokkuð frá því að lögin voru sett árið 2010.

Nefndin fjallaði að sjálfsögðu talsvert um málið og fékk gesti á sinn fund og umsagnir um málið og er greint frá því í nefndarálitinu sem liggur frammi.

Það eru örfá atriði sem ég, fyrir hönd meiri hlutans, vil árétta sérstaklega í kjölfar umræðu og umfjöllunar í nefndinni. Við fjölluðum í nefndinni sérstaklega um meðferð krafna vegna námslána. Í 3. gr. gildandi laga um greiðsluaðlögun er tilgreint til hvaða krafna greiðsluaðlögun tekur. Samkvæmt ákvæðinu tekur greiðsluaðlögun m.a. til krafna Lánasjóðs íslenskra námsmanna vegna námslána að öðru leyti en því að ákveða má við greiðsluaðlögun að afborganir af þeim og vextir falli niður á greiðsluaðlögunartímanum. Með frumvarpinu er lagt til að kveðið verði á um að þeim greiðslum sem falla niður á greiðsluaðlögunartíma, ásamt vanskilaþætti kröfunnar, skuli bætt við höfuðstól. Tilgangur þessara breytinga er að tryggja skýra meðferð krafna vegna námslána þegar skuldari fær samning um greiðsluaðlögun.

LögbirtingablaðiÍ umsögn Menntasjóðs námsmanna var þessi breyting gagnrýnd. Bendir sjóðurinn á í sinni umsögn að í framkvæmd sé það þá þannig að ef námslán fara í alvarleg vanskil er undantekningarlaust farið með mál fyrir dómstóla og stefna árituð um aðfararhæfi. Með hliðsjón af því feli ákvæði frumvarpsins í sér að löggjafinn feli umboðsmanni skuldara, sem er ríkisstofnun sem tekur stjórnvaldsákvarðanir, vald til að breyta dómum dómstóla sem brjóti gegn 2. gr. stjórnarskrárinnar um þrígreiningu ríkisvalds. Meiri hlutinn bendir á, líkt og fram kemur í minnisblaði félags- og vinnumarkaðsráðuneytisins, að með breytingunni er verið að lögfesta framkvæmd sem hefur verið viðhöfð lengi. Meiri hlutinn áréttar að áfram er gert ráð fyrir að lögin taki til frjálsrar greiðsluaðlögunar, þ.e. samninga um greiðsluaðlögun, og áfram er útfærð tenging við réttarfarsleg úrræði til greiðsluaðlögunar. Þá er áfram gert ráð fyrir að kröfuhafa sé heimilt að lýsa kröfu í kjölfar innköllunar í og njóti þannig andmælaréttar gagnvart tillögum um meðferð krafna sjóðsins. Náist ekki samningur um greiðsluaðlögun við kröfuhafa getur skuldari lýst því yfir við umsjónarmann að hann vilji leita nauðasamninga til greiðsluaðlögunar eða greiðsluaðlögunar fasteignaveðkrafna á íbúðarhúsnæði eða hvors tveggja í senn. Með hliðsjón af því telur meiri hlutinn að ekki gæti ósamræmis milli ákvæðisins og 2. gr. stjórnarskrárinnar.

Nefndin fjallaði einnig um meðferð persónuupplýsinga, af því að meðal þeirra breytinga sem eru lagðar til í frumvarpinu er að lögfesta heimildir embættis umboðsmanns skuldara til að vinna með viðkvæmar persónuupplýsingar um skuldara við tilteknar aðstæður. Í umsögn Persónuverndar var á það bent að það geti verið matskennt hvaða viðkvæmu persónuupplýsingar ábyrgðaraðili teldi nauðsynlegt að miðla til þriðja aðila hverju sinni og bent er á að slík matskennd lagaákvæði geti falið í sér ákveðna hættu. Því ætti að huga að því að setja fram skýrar viðmiðanir um túlkun þeirra og slíkt hafi einungis verið gert í athugasemd við ákvæði b-liðar 13. gr. frumvarpsins. Með hliðsjón af framansögðu vill meiri hlutinn árétta mikilvægi þess að gætt verði að sjónarmiðum um meðalhóf við fyrirhugaða vinnslu persónuupplýsinga. Þannig skuli í framkvæmd unnið eftir ströngum vinnureglum við meðferð og miðlun viðkvæmra upplýsinga um skuldara og það skuli gert með þeim hætti að meðalhóf sé ávallt tryggt. Ég veit til þess að Persónuvernd hefur einmitt fundað með umboðsmanni skuldara til að fara vel yfir hvernig hægt er að ná utan um þetta svo lög séu ávallt uppfyllt.

Meiri hlutinn leggur til breytingar á frumvarpinu. Í fyrsta lagi er lögð til breyting á 9. gr. Með því ákvæði frumvarpsins er lagt til að kröfuhafa verði gert skylt að endurgreiða greidda fjárhæð sem óheimilt er að taka við í greiðsluskjóli nema um fésekt sé að ræða. Hafi skuldari greitt fésekt meðan á frestun greiðslna varir ber innheimtuaðila þó ekki að endurgreiða greidda fjárhæð í ljósi þess að með greiðslu sektar hefur refsing komið til framkvæmdar. Í umsögn Skattsins var bent á að sú undantekning ætti ekki jafnframt við um vörsluskatta. Í minnisblaði frá félags- og vinnumarkaðsráðuneytinu til nefndarinnar er fallist á þessa athugasemd Skattsins og lagt til að undantekningin nái jafnframt til skaðabótakrafna vegna tjóns sem samkvæmt dómi hefur verið valdið með refsiverðu athæfi, enda séu slíkar kröfur sérstaks eðlis líkt og þegar um er að ræða fésektir. Leggur meiri hlutinn því til breytingu þess efnis.

Í öðru lagi leggur meiri hlutinn til breytingu á gildistökuákvæði frumvarpsins. Í frumvarpinu er lagt til að lögin öðlist þegar gildi og eigi við um umsóknir sem eru til meðferðar hjá umboðsmanni við gildistöku laganna og hafa ekki verið samþykktar. Í minnisblaði félags- og vinnumarkaðsráðuneytisins til nefndarinnar er lagt til að gildistökunni verði frestað til 1. apríl 2024 með þeim rökum að gefa þurfi embætti umboðsmanns skuldara svigrúm til að bregðast í starfsemi sinni við þeim breytingum sem lagðar eru til í frumvarpinu. Með vísan til þess leggur meiri hlutinn til að lögin taki gildi 1. apríl 2024.

Ég vísa að öðru leyti til ítarlegri umfjöllunar um breytingartillögur í nefndaráliti meiri hluta nefndarinnar.

Ég sé að frá minni hlutanum er komið álit sem tekur á tveimur þáttum og verður áhugavert að heyra fulltrúa þess fara yfir það. Ég sé ekki alveg fyrir mér, sérstaklega með seinni tillöguna, hvernig hreinlega hægt er að uppfylla það ákvæði, þ.e. að forðast eins og frekast er kostur að knýja umsækjanda um greiðsluaðlögun til að selja húsið sitt nema ef hægt er að sýna fram á að hann geti keypt ódýrara en viðunandi húsnæði í staðinn og leyst þannig úr vandanum. Ég treysti því að hv. fulltrúar minnihlutaálitsins fari aðeins yfir það og skýri það út. Ég tel að við séum að ganga hér talsvert langt í þessu frumvarpi og löngu kominn tími á að þetta sé endurskoðað eins og kom fram við umfjöllun nefndarinnar, ekki síst í ljósi reynslunnar sem umboðsmaður skuldara bar á borð fyrir nefndina og fór afskaplega vel yfir að mínu mati.

Virðulegi forseti. Að framansögðu virtu leggur meiri hluti hv. velferðarnefndar til að frumvarpið verði samþykkt með þeim breytingum sem ég hef hér gert grein fyrir.

Undir álit nefndarinnar skrifa, auk þeirrar sem hér stendur, hv. þingmenn Ásmundur Friðriksson, Bryndís Haraldsdóttir, Friðrik Már Sigurðsson, Jóhann Páll Jóhannsson, Líneik Anna Sævarsdóttir og Óli Björn Kárason. Þá er Guðbrandur Einarsson, sem er áheyrnarfulltrúi í nefndinni, samþykkur áliti þessu.


Ræðumaður: Brynhildur Björnsdóttir

Virðulegi forseti. Við lifum í samfélagi þar sem mönnum þykir sjálfsagt að senda typpamyndir til ókunnugra kvenna, ýmist til að valda þeim óhug eða af því að þeir telja það ásættanlegt samskiptaform. Þar sem það þykir ásættanlegra að klám móti viðhorf barna og ungmenna til kynlífs en að þau sem vilja horfa á klám þurfi að velja það sjálf með nokkrum einföldum netaðgerðum. Þar sem sá sem á nektarmynd af ungri konu heldur ekki bara á vopni til að meiða hana persónulega heldur líka til að skaða starfsframa hennar og framtíðarmöguleika. Þar sem sjö tilfelli heimilisofbeldis eru tilkynnt til lögreglu á hverjum degi. Þar sem ferlið við að kæra nauðgun er þungbært og erfitt og sakfellingarhlutfall í slíkum kærum er 3,48% og ákærðir eru saklausir uns sekt er sönnuð og gætu jafnvel átt von á skaðabótum. Þar sem litlar stúlkur eru tældar af manni sem gæti verið afi þeirra til að senda honum myndir af sér við kynferðislegar athafnir og slíkt athæfi passar ekki inn í þyngsta refsiramma. Þar sem maður getur veitt konu áverka þannig að henni blæðir næstum út og haldið því fram og fengið staðfest fyrir dómi að þessir áverkar séu til komnir í samþykktum, kynferðislegum athöfnum. Þessi maður, dæmdur fyrir ofbeldi gegn konu, fær reynslulausn undir rafrænu eftirliti og er kominn heim til hennar með ökklaband þremur dögum síðar til að brjóta á henni að nýju. Þar sem maður tekur konu kyrkingartaki, sparkar í höfuð hennar og hnakka, hrindir henni niður stiga, heldur höfði hennar undir vatni og hótar henni ítrekað lífláti en er samt ekki talinn hafa ætlað sér að drepa hana og er sleppt úr haldi.

Heyr, heyr.Virðulegi forseti. Þetta eru allt dæmi úr fréttaflutningi síðustu daga. Við getum ekki haft þetta svona.


Ræðumaður: Kári Gautason

Frú forseti. Í gær birti Hagstofan rekstrar- og efnahagsyfirlit landbúnaðarins 2022. Það kom sumum í opna skjöldu að hagnaður hafði aukist frá árinu áður en fyrir þau okkar sem hafa fylgst grannt með landbúnaðinum komu þessar fréttir ekki á óvart. Það sem þessi meðaltöl dylja hins vegar er að breytileikinn er mjög mikill. Þau sem hafa litlar skuldir upplifa ágæta afkomu í sögulegu samhengi þótt flestu launafólki á Íslandi myndi þykja tímakaupið lágt. En þau sem hafa nýlega fjárfest eða tekið við búskap og sitja á miklum skuldum berjast einfaldlega í bökkum. Með öðrum orðum: Eignaójöfnuður er mikill í landbúnaði á Íslandi. Það er ekkert séríslenskt fyrirbrigði. Nýlega skrifaði franski hagfræðingurinn Thomas Piketty um eignaójöfnuð meðal franskra bænda en í Evrópu hafa bændur frá austri til vesturs mótmælt bágri afkomu, enda versnaði staða þeirra verulega á síðasta ári með lækkandi afurðaverði. Hér á landi hefur ríkisstjórnin hins vegar komið að nokkru leyti til móts við stöðu þeirra í landbúnaði sem hafa fjárfest eða tekið við búum með sérstökum framlögum þar sem sérstaklega var horft til stöðu nýliða. Það var mikilvægt skref í því að viðurkenna þessa stöðu.

Fleira þarf að ræða sem tengist þessu atriði, eignaójöfnuðinum, þar á meðal þá staðreynd að hluti stuðningsgreiðslna í landbúnaði er framseljanlegur milli aðila sem gerir auðvitað ekkert annað en að ýkja stöðuna enn frekar. Því greiðari leið að fjármögnun sem bændur hafa, því meiri er munurinn á milli þeirra sem eiga mikið og eiga lítið. Síðustu ár hafa stjórnvöld stigið stór skref í því að skýra stefnumörkun í landbúnaðinum. Alþingi samþykkti á síðasta ári tillögu Svandísar Svavarsdóttur matvælaráðherra að landbúnaðarstefnu í fyrsta skipti. Verkefni næstu missera er að hanna nýtt stuðningskerfi sem tekst á við raunverulegar áskoranir landbúnaðar, þ.m.t. eignaójöfnuð sem gerir nýliðun erfiða.


Ræðumaður: Brynhildur Björnsdóttir

Virðulegur forseti. Frelsið er yndislegt og ekki bara yndislegt heldur eitt það dýrmætasta sem við eigum. Frelsið til að skrifa stöðufærslu á samfélagsmiðil, fara til læknis, til að fara í bókabúð og blaða í bók án þess að einhver fylgist með og skrái hjá sér hvaða læknir og hvaða bók. Á 18. öld setti Jeremy Bentham fram kenninguna um Panoptikon þar sem einn fangavörður í miðlægum turni hefur stjórn á hegðun heils fangelsis af því að fangarnir vita aldrei hvort eftirlit er haft með þeim eða ekki og hegða sér þess vegna alltaf eins og það sé verið að horfa. Ef við eigum von á því að einhver geti alltaf verið að fylgjast með okkur án okkar vitneskju hefur það áhrif á hegðun okkar og líðan. Frelsið er fólgið í því að geta dansað án þess að einhver sé að horfa.

Mismunandi viðhorfum hægra og vinstra fólks til grundvallaratriða mannréttinda hefur oft verið lýst sem frelsi til að gera og frelsi frá því að þola. Frelsi, hvort sem er einstaklings eða samfélags, verður ekki rofið úr samhengi við lýðræði og mannréttindi. Þess vegna er svo gríðarlega mikilvægt að engar breytingar séu gerðar á lögvörðum rétti til friðhelgi einkalífs án þess að til komi gríðarlega mikið eftirlit með svo íþyngjandi eftirliti. Það frumvarp sem við ræðum hér í dag er til komið vegna raunverulegs vanda; breytts umhverfis í löggæslu, nýs veruleika í skipulagðri brotastarfsemi, hættu á hryðjuverkum. En þrátt fyrir það þarf að vanda til verka og gæta þess í hvívetna að frelsi og mannréttindi séu höfð að leiðarljósi í stórum breytingum á lagaumhverfi. Samkvæmt þessu frumvarpi mætti lögreglan leggja sig eftir því, í vinnunni, að skoða allt sem að einstaklingi snýr í almannarýminu, hvort heldur er á netinu eða úti á götu, stofna til kynna, búa til netfang, setja sig í samband við fólk án þess að vera undir sínu rétta nafni eða stofnunar, fylgja fólki eftir í bókabúð og til læknis, svo framarlega sem lögreglustjóri samþykki það álit undirmanns síns að viðkomandi sé grunsamlegur.

Viðkomandi einstaklingur myndi kannski aldrei vita af því að einhver væri að fylgjast með honum, henni, hán, þar sem í lögunum er ekki skylda að upplýsa fólk eftir á um að eftirlit hafi verið haft með því. Vissulega getur nefnd um eftirlit með lögreglu farið fram á að lögreglustjóri upplýsi þau sem hafa verið undir eftirliti og ef eftirlitið var að ósekju hefur fólk tækifæri til að leita réttar síns fyrir dómstólum — eftir á og kannski, ef einhver sér ástæðu til að segja viðkomandi frá.

Það er alþekkt í sögunni, og sérstaklega pólitískri sögu, að fram komi krafa og þrýstingur yfirvalda um auknar heimildir til eftirlits með tilvísun til aukinnar ógnar. Hér má sem dæmi nefna að síðan 11. september 2001 höfum við öll farið úr skónum og skammtað okkur vökva á flugvöllum og við höfum séð margar hliðstæður þar sem dregin er fram raunveruleg ógn og raunverulegur ótti sem síðan er beitt sem röksemdum fyrir auknum heimildum lögreglu eða annarra valdhafa.

Við sem hér sitjum verðum að gera okkur grein fyrir afleiðingum þess að setja slík lög, þar sem lögreglu verður gert kleift að hefja rannsóknir og eftirlit með aðilum án þess að fyrir liggi rökstuddur grunur um tiltekið afbrot sem framið hefur verið eða er í bígerð. Rannsóknin fer í rauninni fram áður en brot er framið og jafnvel án þess að grunur sé um að brotið verði framið. Í okkar samfélagi í dag er hinn hugsanlegi glæpur tengdur skipulagðri brotastarfsemi og ógn við öryggi ríkisins. Einhvern tíma í framtíðinni gæti hinn hugsanlegi glæpur verið að vera ósammála ríkjandi yfirvöldum, hafa róttækar hugmyndir um umhverfis- og náttúruvernd eða eitthvað eins persónulegt og að drýgja hór í hjarta sínu. Og einn lögregluþjónn metur hvað gæti mögulega orðið glæpsamlegt athæfi og ákveður alvarleika og hversu áríðandi slíkt eftirlit er og einn lögreglustjóri samþykkir, einn og sjálfur, a.m.k. í tvo sólarhringa.

Þess vegna þarf að vanda til verka, ekki aðeins við smíði laganna — og ég veit að hv allsherjar- og menntamálanefnd, þar sem ég sæki fundi núna, tekur hlutverk sitt mjög alvarlega og mér er kunnugt um alla vinnuna sem þar fór fram við síðustu framlagningu þessa frumvarps — heldur einnig í framkvæmd og umræðu þannig að byggt verði upp traust til þeirra embætta sem slíkar valdheimildir hafa.

Traust skiptir öllu máli. Það hefur komið fram að afhending gagna frá lögregluembættum til nefndar um eftirlit með lögreglu er ábótavant á stundum og meðferð gagna sem eiga að vera trúnaðarmál er einnig stundum ábótavant. Það eru því miður til dæmi og fleiri en eitt og fleiri en tvö um að lögreglufólk, sem er upp til hópa afbragðsfólk en samt bara fólk, nýti sér aðstöðu sína til að fletta upp í gagnagrunnum lögreglunnar, persónulegum upplýsingum um einstaklinga, án gildra ástæðna. Í nýjustu skýrslu þessarar nefndar sést að notkun búkmyndavélar hjá lögreglunni á höfuðborgarsvæðinu getur verið ónákvæm og við sjáum ítrekað að viðkvæm gögn úr kynferðisbrotamálum fara á flakk, sem er með öllu ólíðandi, virðulegi forseti.

Traust til opinberra stofnana er hverju lýðræðissamfélagi mikilvægt. Traust til lögreglu hefur verið mikið síðustu ár en árið 2022 féll það um 9 prósentustig. Það er mjög mikilvægt að öll geri sér grein fyrir því að það er til mikils að vinna að efla traust á þessa grundvallarstofnun ríkisins og auknar valdheimildir án eftirlits, gera það ekki að óbreyttu að mínu mati. Það er því nauðsynlegt að komið sé á kerfi þar sem mannréttindi og persónuvernd er í forgrunni, gögn eru dulkóðuð og aðgangsstýrð og ópersónugreinanleg og að auki er mikilvægt að tryggja réttaröryggi borgaranna þannig að úrskurð dómara þurfi til að slíkt eftirlit geti átt sér stað. Og kannski það mikilvægasta af öllu: Hvernig við tökum á því ef eftirlit er haft með einstaklingi að ósekju og hver réttur viðkomandi er í slíkri stöðu.

Í stuttu máli er þetta frumvarp framför frá fyrra frumvarpi en þarfnast mun betri vinnslu, m.a. með tilliti til eftirlits með lögreglu, áður en það er fullbúið. Auk þess vantar fjármagn inn í lögregluna til að ráða við þessi stóru verkefni, byggingu kerfa, gagnageymslu og vinnslu á þeim skala sem slíkar heimildir krefjast og eins og var ítrekað bent á í umræðunni í gær þá vantar þjálfaðan og upplýstan mannafla. Síðast en ekki síst að slíku eftirliti skuli aðeins beitt þegar það telst nauðsynlegt og aldrei gengið lengra en raunverulegt og einstaklega vel rökstutt tilefni er til.

Virðulegi forseti. Frelsið er yndislegt. Við verðum að gæta þess að frelsið frá íþyngjandi eftirliti sé í heiðri haft og rétturinn til friðhelgi og einkalífs sé varinn, jafnvel þótt til komi auknar rannsóknarheimildir lögreglu.


Ræðumaður: Orri Páll Jóhannsson

Virðulegi forseti. Við höldum áfram umræðu frá því í gær og gott að sjá hæstv. dómsmálaráðherra hér í hliðarsal sem ætlar ekki að missa af umræðunni og framhaldi hennar, eins og okkur fór á milli hér fyrr í dag. Við í þingflokki Vinstri hreyfingarinnar – græns framboðs afgreiddum þetta frumvarp frá okkur til þinglegrar meðferðar. Eins og við þekkjum þá sáum við frumvarp af sama meiði á síðasta löggjafarþingi og þó að frumvarpið hafi nú tekið breytingum til hins betra frá fyrri framlagningu gerir þingflokkur VG fyrirvara við málið.

Áhyggjur þingflokksins lúta helst að því að ekki sé gengið nógu langt til þess að tryggja réttaröryggi borgaranna, einna helst þar sem samtímaeftirlit og eftirlit með aðgerðunum þarfnast úrbóta.

Að mati þingflokksins teljum við varhugavert að gera stýrihóp um skipulagða brotastarfsemi að endurskoðunaraðila um lögmæti ákvarðana um að viðhafa eftirlit, þar sem sá hópur telst tæplega óháður aðili sem ætla megi að geti endurskoðað lögmæti ákvarðana með fullnægjandi hætti. Þar að auki skortir að mati þingflokksins réttarúrræði til handa borgurum sem telja á sér brotið en það getur skapað hættu á tortryggni borgara í garð yfirvalda, tryggir ekki nægilega lýðræðisleg sjónarmið og grundvöll réttarríkins sem verður að treysta að mati þingflokks VG. Þá þarf að auka skýrleika um varðveislu, vinnslu og eyðingu upplýsinga.

Virðulegi forseti. Það varðar grundvallarþætti réttarríkisins og sterk lýðræðisleg sjónarmið að slíkar aðgerðir séu takmarkaðar, skýrar, lúti ströngu eftirliti og séu ekki háðar geðþótta.

Þá er þingflokkur VG enn á því að frumvarpið þyrfti að taka þeim breytingum í meðförum hv. allsherjar- og menntamálanefndar að aðkomu dómara verði krafist vegna ákvörðunar um eftirlit gegn einstaklingum vegna afbrotavarna svo tryggja megi réttaröryggi borgaranna. Þingflokkur VG telur það eðlilegan þátt í mótun réttarumhverfisins að grípa til allra þeirra ráðstafna sem nauðsynlegar eru til að tryggja réttaröryggi borgaranna, þar á meðal koma í kring ferli þar sem öryggisvottaðir dómarar og annað nauðsynlegt starfsfólk komi að málinu.

Þá teljum við í þingflokki VG að það verði að skoða það gaumgæfilega í þinglegri meðferð málsins hvernig hægt sé að tryggja réttarúrræði handa einstaklingi sem fær tilkynningu um að aðgerðir gagnvart honum voru ólögmætar. Staða einstaklings sem fær slíka tilkynningu um ólögmætt inngrip er óljós og ófullnægjandi að okkar mati eins og frumvarpið stendur nú. Það er brýnt að tryggja raunhæf og virk úrræði handa borgurunum til að geta leitað réttar síns.

Að endingu er brýnt að mati þingflokks VG að takmarkanir verði settar á þær upplýsingar sem safnast á meðan borgari sætir eftirliti, þ.e. á geymslu, varðveislu og notkun upplýsinganna. Að okkar mati í þingflokknum væri til bóta að taka af vafa um reglur um eyðingu, nýtingu, varðveislu og deilingar vegna reksturs miðlægs gagnagrunns.

Virðulegi forseti. Ég hef nú reifað stuttlega þær athugasemdir sem við höfum haft í þessu máli í þingflokki VG. Við breytingar á samfélaginu í þessa veru er mikilvægt að við vöndum vel til verka. Það veit ég að við erum öll sammála um hér í þessum sal. Ég veit jafnframt að hv. allsherjar- og menntamálanefnd mun gera það við þinglega meðferð málsins, þ.e. vanda vel til verka eins og hún er þekkt fyrir.


Ræðumaður: Brynhildur Björnsdóttir

Herra forseti. Mig langar að byrja á því að þakka fyrir þessa umræðu sem sýnir að við erum samfélag sem ber hag námsmanna fyrir brjósti og vill bæta hag þeirra og tækifæri til framtíðar. Það er alltaf einstaklega ánægjulegt þegar hægt er og færi gefst á að staldra við, meta og endurmeta, skoða það sem betur má fara, hverju þarf að breyta, hvað reynslan sýnir. Markmiðið með Menntasjóði námsmanna er m.a. að efla stuðning við námsmenn, hvetja til betri námsframvindu og búa til réttlátara og nútímalegra námslánakerfi en var við lýði árið 2020 þegar sjóðurinn var settur á laggirnar, sem var sannarlega ekki vanþörf á því lánasjóðurinn gamli var löngu orðinn risaeðla sem hélt kynslóðum í heljargreipum út yfir gröf og dauða í sumum tilfellum.

Margt gott og jákvætt var innleitt með þessum nýja sjóði. Helstu nýjungar fólu í sér styrkjakerfi sem er bundið við námsframvindu og felur í sér umtalsverða niðurfellingu á höfuðstóli láns og styrkir vegna framfærslu barna. Lánin eru borguð út mánaðarlega þannig að námsmenn þurfa ekki að sinna námi í skugga óhagstæðs yfirdráttarláns og afborganirnar eru tekjutengdar, sem getur skipt sköpum fyrir ungt fólk sem er að koma undir sig fótunum. Margt margt fleira mætti telja, hefur verið talið upp hér og mun eflaust verða talið upp hjá þeim sem á eftir mér koma í þennan ræðustól. Sumt er fyrirséð, annað síður.

Fyrir liggur að mun færri námsmenn hafa nýtt sér námsstyrkina en áætlanir gerðu ráð fyrir, auk þess sem stöðugt hefur dregið úr eftirspurn eftir námslánum. Þannig mætti við fyrstu sýn segja að sjóðurinn hafi ekki hjálpað nógu mörgum og kannski minnst þeim sem þurftu mest á að halda. Einstæðir foreldrar t.d. eiga erfitt með að nýta sér styrkina vegna krafna um línulega námsframvindu. Þá gefur styrkjakerfið heldur ekki tækifæri á að afla sér þverfaglegrar þekkingar.

Athygli vekur hversu margir nemendur kjósa frekar að vinna með skóla en taka námslán. Nám á að vera full vinna og öll eiga að geta verið í skóla án þess að vinna með. Þess vegna er þessi sjóður til. Sumir námsmenn vilja geti unnið með námi, burt séð frá öllum lánakerfum, og þá þurfum við að spyrja okkur hvernig við getum mætt þeim sem best sem þurfa á því að halda og tryggt þeim jöfn tækifæri til stuðnings. Væri hægt að skoða frítekjumörk, annars vegar í fríum og hins vegar þegar unnið er með námi þannig að námsfólki gefist þá kostur á að blanda saman lánum og vinnu? Eða skoða einhvers konar önnur kerfi?

Af fjölda lánþega að dæma virðast nemendur helst ekki vilja taka lán. Hér má auðvitað skoða hversu mörg úr hópi eldri námsmanna eru í rauninni í hlutanámi með fullri vinnu, sem skekkir sjálfsagt eitthvað þennan fjölda. Svo má líka minna á að íslensk ungmenni eru kannski brennd af reynslu fyrri kynslóða af þungri greiðslubyrði lána. Mögulega hefur stytting framhaldsskólans þau áhrif að háskólanemar, sem eru þá yngri þegar þeir hefja háskólanám, búa enn í heimahúsum en aðeins 10% nemenda undir 21 árs taka námslán. Fjórðungur Íslendinga á aldrinum 21–36 ára býr enn í foreldrahúsum og 13,6% námsmanna á sama aldri búa í foreldrahúsum. 27% nemenda segist ekki þurfa að taka námslán. Sjóðurinn verður alltaf að geta rétt hlut þeirra sem ekki komast í nám en það verður samt alltaf þannig að sum þurfa að taka námslán og önnur ekki.

Og enn eru námslánin of lág og það má alveg spyrja sig: Fyrst þetta eru námslán, af hverju þá að skera þau við nögl? Þar sem við erum hvort sem er alla ævi að borga þau, væri þá ráð að lána aðeins meira svo stúdentar geti framfleytt sér, t.d. með því að draga úr vinnu með námi, mögulega vera þá styttra í námi? Því hefur verið fleygt að námslánin séu hreinlega of lág til að það taki því að taka þau. Eitt markmið laganna var að fá fólk til að útskrifast fyrr en það virðist ekki vera að ganga eftir, einmitt vegna þess hversu fáir nemendur nýta sér þau og kjósa frekar að vinna. Færri eru að nýta sér styrkjakerfið en búist var við, eins og ég sagði áðan, og hvatakerfið sem bundið er við námsframvindu er til þess fallið að hampa þeim sem auðveldast eiga með að sinna námi, þurfa ekki að vinna með, geta hellt sér út í það, geta tekið sumareiningar o.s.frv. Námsmenn á Íslandi eru almennt með of óstöðuga og lága framfærslu miðað við lánin. Vaxtaumhverfið bítur þá eins og aðra og mikil atvinnuþátttaka sem hægir á framvindu dregur úr möguleika á styrkjum og þannig verður til vítahringur.

Þungt og flókið regluverk námslána kostar um 20% af öllum framlögum ríkisins til námsaðstoðar í gegnum Menntasjóð. Þar er mikilvægt að skoða og einfalda alla framkvæmd og mögulega er hægt að nýta það fé til að hækka námslánin eða jafna endurgreiðsluhlutfall.

Ein helsta gagnrýnin sem hér hefur komið fram er á endurgreiðslufyrirkomulagið. Það var ákveðið í lágvaxtaumhverfi og er lánþegum til að mynda gefinn kostur á að velja um verðtryggð eða óverðtryggð lán. Nú eru gjörbreyttar aðstæður í efnahagsmálum sem hafa dregið fram annmarka á þessu. Mikil óvissa felst í því fyrir nemendur að vaxtastigið komi ekki í ljós fyrr en við útskrift og í því felst umtalsverð fjárhagsleg áhætta fyrir nemendur. Það er ekki jöfnunartæki að vaxtastig á tímabili lántöku á námsárum hafi úrslitaáhrif á lífsgæði til framtíðar, jafnvel áratugi fram í tímann.

Herra forseti. Það er mikil gjöf að fá tækifæri til að endurskoða svo mikilvægt jöfnunartæki í samfélagi, hinn mikilvægasta allra fjárfestingarbanka sem fjárfestir í framtíðinni, og við þurfum að skoða gaumgæfilega næstu skref. Ég myndi vilja leggja til betra og gjafmildara styrkjakerfi, sanngjarnt og viðráðanlegt endurgreiðsluhlutfall og svo má líka athuga hvort það er sjálfbært eða skynsamlegt að sjóður af þessum toga sé sjálfbær um fjármögnun og þurfi að reiða sig á endurgreiðslur og heimtur lána.

Nám er fjárfesting, ekki bara þeirra sem það stunda heldur þjóðfélagsins alls. Bókvitið, verkvitið, vitið, verður í askana látið. Það er gæfumerki á góðu samfélagi að hlúa vel að námsfólkinu sínu. Hinn þriggja ára gamli Menntasjóður hefur slitið fyrstu skónum og nú mun hann vonandi þróast áfram í átt til hagsældar fyrir land og lýð og í þá átt sem hæstv. ráðherra háskóla, iðnaðar og nýsköpunar sagði áðan, með leyfi forseta: Á sem sanngjarnastan hátt fyrir flest.




Ræðumaður: Bjarkey Olsen Gunnarsdóttir

Frú forseti. Drög að frumvarpi vegna endurskoðunar örorkulífeyriskerfisins hafa verið birt í samráðsgátt stjórnvalda. Í frumvarpinu er gert ráð fyrir að horfið verði frá örorkumatinu eins og við þekkjum það í dag. Með nýja matinu er horft heildrænt á einstaklinginn en ekki einungis einblínt á læknisfræðilega þætti. Markmiðið með þessu er að bæta afkomu þeirra sem fá greiddan örorkulífeyri, einfalda kerfið, draga úr tekjutengingum, auka hvata til atvinnuþátttöku og gera örorkulífeyriskerfið skilvirkara, gagnsærra og réttlátara. Eitt af því mikilvæga er að stuðningur er aukinn við fólk meðan það er í endurhæfingu og líka aukin samvinna þjónustukerfa sem á að koma í veg fyrir það og hindra að fólk falli á milli kerfa. Eins og ráðherra sagði, með leyfi forseta:

„Breytingarnar fela í sér nýja hugsun, breiðari nálgun, og mestu umbyltingu á örorkulífeyriskerfinu frá upphafi. Við umbyltinguna tökum við betur utan um fólk en áður og búum til hvata til að gera því kleift að blómstra. Markmiðið er skýrt: Að stuðla að bættum kjörum, aukinni virkni og meira öryggi og vellíðan fólks.“

Það skiptir nefnilega máli að þjónustukerfin tali saman og með því sé þá hægt að stuðla að heildstæðri nálgun og samfellu, m.a. í endurhæfingu fólks þannig að það fái rétta þjónustu á réttum tíma. Þessar fyrirhuguðu breytingar auka ekki einungis réttindi örorkulífeyrisþega heldur mun langstærstur hluti þeirra sem fá greiddan örorkulífeyri samkvæmt gildandi lögum í dag fá hærri greiðslur í nýja kerfinu og það á ekki síst við um þau sem fá lægstar greiðslur í dag.

Eitt af því sem nýtt er í þessu er að greiða hlutaörorkulífeyri. Það er fyrir fólk sem getur unnið að hluta og með því aukið ráðstöfunartekjur sínar. Um leið verður tekinn upp svokallaður virknistyrkur sem er ætlað að grípa fólk á meðan það leitar að vinnu, ef ekki gengur að fá hlutastarf grípur sem sagt virknistyrkurinn viðkomandi. Eins og við þekkjum lækka gjarnan greiðslur til fólks um leið og það fær greidd laun á vinnumarkaði en í þessu nýja kerfi eru breytt frítekjumörk sem gefa fólki sem fær greiddan hlut af örorkulífeyri tækifæri til að afla sér tekna án þess að það hafi strax áhrif á greiðslur þeirra. Ég vona sannarlega að okkur takist að koma á þessum breytingum og hlakka til að takast á við þetta mál í velferðarnefnd.


Ræðumaður: Orri Páll Jóhannsson

Virðulegi forseti. Hér undir þessum dagskrárlið, störfum þingsins, langar mig að koma örlítið inn á mikilvægi samstarfs við kollega okkar í öðrum löndum. Það fer nefnilega ekki bara fram í gegnum Íslandsdeildir eða svokallaðar alþjóðanefndir þingsins heldur líka í gegnum framtíðarnefnd þingsins. Framtíðarnefnd íslenska þingsins var komið á fót á grundvelli bráðabirgðaákvæðis IV í þingsköpum og með leyfi forseta langar mig aðeins að koma inn á hver hennar helstu verkefni eru:

„Nefndin skal m.a. fjalla um áskoranir og tækifæri Íslands í framtíðinni að því er snertir tæknibreytingar, langtímabreytingar á umgengni við náttúruna, lýðfræðilegar breytingar og sjálfvirknivæðingu.“

Við sem sitjum í framtíðarnefnd Alþingis höfum horft til fyrirmyndarinnar í finnsku framtíðarnefndinni. Finnar hafa nefnilega rekið á vettvangi síns þings framtíðarnefnd í ríflega 30 ár og við vorum svo lánsöm í framtíðarnefndinni hinni íslensku að fá gesti frá finnsku framtíðarnefndinni til okkar í dag, en við heimsóttum þau fyrir að verða tveimur árum síðan til að kynna okkur það starf sem þar fer fram. Sjálf erum við, m.a. vegna þess sem ég nefndi hér áður, að þetta ákvæði um framtíðarnefnd íslenska þingsins er á grundvelli bráðabirgðaákvæðis í þingsköpum, að feta okkar fyrstu spor hér á vettvangi Alþingis með þessa nefnd. Við höfum til að mynda undanfarið lagt ríka áherslu á að kafa ofan í gervigreindina. Við höfum og munum standa fyrir málþingum hennar vegna og ætlum m.a. að brjóta þetta örlítið upp og nýta okkur tæknina í því samhengi þegar við erum að þokast áfram í að takast á við það verkefni. Mig langar því bara að nota hér tækifærið, virðulegi forseti, og hvetja hv. þingmenn til að fylgjast með og taka þátt í vinnu framtíðarnefndar Alþingis því að við þurfum líka að finna út úr því hver framtíð téðrar nefndar á að verða þegar þessu, hvað eigum við segja, kjörtímabili er lokið.


Ræðumaður: Bjarkey Olsen Gunnarsdóttir

Frú forseti. Ég vil þakka fyrir þessa umræðu hér í dag. Þetta eru svona spor sem held ég að ekkert okkar geti sett sig beinlínis í nema hafa upplifað slíkt. Sá sem hér talaði á undan mér er einmitt einn af þeim fáu í þinginu sem beinlínis varð fyrir þessu og fleiri hér, fyrrum félagar, sem maður hefur fylgst með takast á við þetta áfall sem við erum í rauninni að fjalla um að hluta, þ.e. hvernig við ætlum að bregðast við þessum afleiðingum af því að heilt samfélag er í rauninni bara hliðarsett sökum ástandsins. Það hefur sem betur verið einhugur um öll þessi mál sem við höfum verið að takast á við hér í þinginu og þetta mál líka. Þó að það sé risavaxið þá er í sjálfu sér einhugur um það og innan þessa þingmannahóps sérstaklega, ég var í honum ásamt einhverjum þeim sem hafa talað hér. Það skiptir máli að við áttum okkur á því að það verður aldrei hægt að gera svo öllum líki. Þetta er bara þess eðlis að það er ekki fræðilegur möguleiki að gera heilu bæjarfélagi til geðs eða koma til móts við allt það sem þar er undir.

Ég vil líka þakka ráðherra fyrir að bregðast þó þetta hratt við og sérfræðingum í ráðuneytinu sem við unnum með, þessi þingmannahópur, og þessar vangaveltur og þetta opna samtal sem átti sér stað skiptir máli. Það virkaði ágætlega þar sem fólk gat opnað sig og fengið svör við spurningum tiltölulega hratt af því að eins og hér kemur fram þá er þetta ekkert einfalt. Það var verið að tala um að fólk væri orðið óþreyjufullt sem ég skil svo sannarlega vel þegar allt er í uppnámi og fólk á jafnvel hvergi heima og er inni á öðru fólki. Þá vill maður auðvitað fá úrlausn sinna mála strax en það þarf líka að vanda til verka. Ég tek undir það sem hér hefur verið sagt um að efnahags- og viðskiptanefnd þurfi að vinna þetta mjög hratt og vel og um leið taka á móti fólki, taka einhverjar stikkprufur af því fólki sem telur sig hafa orðið undir í því sem hér er tekið utan um. Það verður að segja það samt, og ég tek undir með ráðherra þegar hún talar um styrk og baráttuþrek Grindvíkinga af því að þetta, að horfa á eftir samfélaginu sínu dreifast um allt land í rauninni — ég heyrði einhvers staðar að börn væru  í 32 skólum úti um allt land. Sumir eru búnir að koma sér fyrir, aðrir ekki. Þetta er allt saman mjög skrýtið og þegar maður er að hlusta, ekki síst á börnin sem maður hefur verið að tala við, þá finnur maður það einhvern veginn hvað þetta er mikilvægt. Þarna er auðvitað líka, eins og við þekkjum, mikið íþróttalíf og annað slíkt sem skiptir máli.

Það er heldur ekkert hægt að horfa fram hjá því þegar við erum að fjalla um þetta, af því að sagan er rakin ágætlega í þessu frumvarpi, að minnast á viðbragðsaðila og almannavarnir og þessa iðnaðarmenn sem hafa verið á svæðinu að vinna algert þrekvirki við að takast á við þær afleiðingar sem hafa orðið, ekki síst síðustu vikuna þegar heita vatnið fór af. Fyrir það ber að þakka því að það er ekkert einfalt að standa í slíku á svona svæði eins og þarna.

Hér hefur ansi margt verið rætt og kannski endurtekning á mörgu hverju. Ég er ánægð með að bankarnir, þetta er auðvitað fyrst og fremst Landsbankinn, að eigendur lána hafa hafið samtöl um yfirfærslu lána ef þeir eru komnir með eignir sem þeir hyggjast reyna að kaupa. Við ræddum í nefndinni stöðu fyrstu kaupenda, fólks sem var nýbúið að kaupa, í hvaða stöðu það væri núna í ljósi þess sem því fylgir þegar maður er að kaupa fyrstu eign, að geta gert það í rauninni aftur á sömu forsendum. Það getur skipt gríðarlega miklu máli því að þau eru kannski í enn verri stöðu en margur annar. Eins það fólk sem er að byggja og var jafnvel ekki flutt inn eða var ekki búið að fá afhent en var búið að kaupa. Það er margt í þessu og ég tek undir það með þingmanninum um þetta matskennda skilyrði um lögheimili að það þarf að horfa dálítið til þessara einstöku atriða sem sannarlega eru fyrir hendi. Svo er líka mikilvægt að halda því til haga sem ráðherra nefndi, að það er hægt að leita til úrskurðarnefndar með sérstök mál ef fólk er ekki sátt við niðurstöðuna.

Við ræddum líka að við erum að fá samtöl og hringingar og fólk er að spyrja hvort það megi nota húsið áfram sem sumarhús, hvort það megi slá blettinn eða hvað það megi gera til að halda húsinu við. Félagið hlýtur að þurfa að vera með lágmarksviðhald á húsunum sjálfum en ég trúi því ekki að fólki verði hent út af blettinum sínum kjósi það að slá hann, ef það vill gera svo.

Við ræddum líka þennan búseturétt í nefndinni og það skiptir máli að finna því einhvern farveg. Þú  átt einhvern búseturétt, búinn að vera þar jafnvel í einhver tiltekin ár, og það þarf að finna út úr því. Kannski verður það hægt á milli umræðna, kannski þarf að gera það í sérstöku máli. Ég lít ekki svo á að þetta mál sé einhver endapunktur. Við erum að taka utan um fólkið og fyrst og fremst íbúðarhúsnæði. En rétt eins og við höfum verið að fjalla um mörg önnur mál hér þá er þetta ekki einhver endapunktur. Við vitum ekkert hvernig þessum málum lýkur og þess vegna getum við ekki einhvern veginn sagt að þetta sé lokaverkefnið í þessu. Eins og kemur hérna fram varðandi hversu margar íbúðir voru hér undir og hversu margar íbúðir ríkissjóður telur að þetta frumvarp nái til þá er það lunginn úr þessu sem um er að ræða. En eins og hér hefur komið fram þá skiptir máli að horfa á hitt.

Það er líka mikilvægt að hafa það í huga, þó að það sé kannski kalt að segja, að auðvitað þarf líka að bregðast við því hvaða áhrif þessi mikla tilfærsla fjármuna úr ríkissjóði hefur í rauninni á vexti og verðbólgu. Það er stórt verkefni sem hér er verið að reyna að mæta. Ég er ánægð með hvernig hugsunin er í fjármögnuninni. Ég held að það skipti máli hvað þetta varðar sérstaklega og af því að það kemur náttúrlega öllum vel, líka fyrir þá sem þurfa svo að endurfjármagna og kaupa sér nýtt húsnæði eða annað slíkt. Þetta skiptir okkur öll máli. Þess vegna þarf að hafa þessar aukaverkanir sem þetta óhjákvæmilega hefur í för með sér til hliðsjónar. Við erum svo með annað mál hér til umfjöllunar sem varðar Airbnb sem á að auka framboð á húsnæði, sem skiptir líka máli í þessu samhengi á þröngum markaði í húsnæðismálum og sérstaklega á höfuðborgarsvæðinu.

Það verður auðvitað að mörgu að huga þegar fjallað verður um þetta mál. Það eru nú fjórir af níu nefndarmönnum í efnahags- og viðskiptanefnd sem sátu í þessum þingmannahópi og fóru í gegnum þetta samtal allt saman sem ég held að komi sér vel þegar farið verður að vinna málið inni í nefndinni. Flestir þeirra hafa tengingu við Suðurnesin sem ég held að sé gott. Það hjálpar líka til að vera með fólkið nær sér og þekkja aðstæður og annað slíkt þegar kemur að því að vinna áfram með þetta. Ég er ánægð með, ég vil bara segja það hérna, hversu vel okkur hefur tekist á stuttum tíma að ná utan um þetta þrátt fyrir þrýsting á að reyna að gera það miklu fyrr en raunin varð. En hingað erum við komin. Þetta er eins og ég sagði að mínu mati a.m.k. ekki endapunktur og við þurfum að hlusta á sjónarmiðin og vita hvort það er eitthvað sem við getum mætt án þess að raska hér upplegginu sem er undir í þessu tiltekna frumvarpi.

Ég ætla að óska nefndinni velfarnaðar í vinnu sinni fram undan. Ég veit að það verður dálítið strembið en ég treysti því að hún vinni þetta hratt og vel. Ég tek undir með hæstv. forseta sem ræddi það hér áðan að vonandi náum við að klára þetta mál fyrir lok næstu viku. Það væri mikill fengur að því fyrir fólk að sjá endapunkt á þessu máli því að á meðan það er ekki fullklárað þá veit fólk auðvitað ekki nákvæmlega að hverju það gengur.




Ræðumaður: Bjarni Jónsson

Virðulegi forseti. Sjálfstæðið er sívirk auðlind. Við ræðum hér skýrslu utanríkisráðherra vegna bókunar 35 við EES-samninginn. Fátt nýtt er að frétta eftir yfirlestur skýrslunnar; snyrtileg samantekt, sögubútar og valdar lögskýringar. Fullyrðingar um að framsal löggjafarvalds sé eiginlega ekki framsal löggjafarvalds. Við erum jú enn og aftur minnt á að fullveldið er aldrei sjálfgefið og kostar sífellda baráttu. Tilgangurinn með bókun 35 er að setja ákvæði inn í íslensk lög til að geta tekið evrópskar reglur fram yfir  íslenskar lagareglur. Á síðasta þingvetri sáum við einmitt frumvarp sem ætlað var að hnykkja á forgangi  laga sem eiga uppruna sinn í lögum frá Evrópusambandinu og fjalla af einhverjum ástæðum einnig um stjórnvaldstilskipanir af sama tagi sem eru jafnvel til þess fallnar að auka flækjustig stjórnkerfisins. Frumvarp utanríkisráðherra til laga um breytingu á lögum um Evrópska efnahagssvæðið, sem varðar bókun 35 um forgangsröð laga í íslenskum rétti, var mál af þeirri stærðargráðu að það þarfnaðist vandaðrar umfjöllunar, mál sem vekur spurningar um stjórnarskrármálefni.

Sú samantekt um bókun 35 sem við ræðum hér er ekki upphaf eða endi neins og bætir ekki miklu við það sem kom fram í fjölmörgum umsögnum og máli gesta í umfjöllun um málið þar sem skilið var við það síðastliðið vor. En þá var mikil vinna enn óunnin við yfirferð málsins því að ljóst var að frumvarpið þurfti að veigamikilla lagfæringa við ef það ætti fram að ganga. Ekkert hefur enn komið fram hvers vegna það liggi svo á að afgreiða frumvarp vegna bókunar 35 í samningnum um Evrópska efnahagssvæðið eftir 30 ár. Svo sannarlega er ekki að finna rökstuðning fyrir slíku sem í er hald í þessari samantekt. Málið varðar stjórnarskrá og mikilvægt er að stíga varlega til jarðar. Ein stór spurning stendur enn þá eftir: Hvers vegna voru slíkar þjóðréttarlegar skuldbindingar ekki uppi á borðum þegar fjallað var um EES-samninginn á sínum tíma og hann samþykktur á Alþingi, að setja yrði ákvæði inn í íslensk lög til þess að geta tekið evrópskar reglur fram yfir íslenskar lagareglur? Nú tala jafnvel fyrrverandi þingmenn sem þá sátu á þingi, og hafa síðan gerst sjálfskipaðir sérfræðingar um EES-samninginn og skuldbindingar honum tengdum, um vonum seinni efndir á meintri skuldbindingu sem íslenska ríkið tók á sig við gerð EES-samningsins, skuldbindingu sem hvorki þeir eða aðrir sem til þekktu færðu orð að þegar málið var til umfjöllunar.

Þessu var öðruvísi farið í Noregi. Þar átti sér stað upplýstari umræða og ákvarðanataka um þætti samningsins er vörðuðu fullveldisframsal. Voru þeir sem báru málið fram á sínum tíma, EES-samninginn, hræddir við að hann myndi mæta meiri andstöðu ef áhöld væru um að fyrirvarar við bókun 35 og það fullveldisafsal sem hún felur í sér héldi. Beinagrindin í skápnum, upplýsingaóreiða þess tíma, blekkingar eða hrekkleysi. Gaman hefði verið að sjá umfjöllun um þessi efni og svör í samantektinni sem við ræðum hér, samantekt sem ég tel ekki ástæðu til að dvelja lengi við hér. Ekkert bendir til þess að eftir 30 ár liggi núna lífið við.


Ræðumaður: Katrín Jakobsdóttir

Frú forseti. Ég þakka hv. þingmönnum fyrir ágæta umræðu. Ég hlýt hins vegar að árétta það sem kom fram hér í minni fyrri ræðu að það hefur auðvitað verið unnið að þessum málum stöðugt undanfarin fjögur ár. Það hefur verið unnið gríðarlega mikið starf, bæði hvað varðar greiningar og undirbúningsvinnu, m.a. að kortleggja mikilvæga innviði sem eldgos og jarðhræringar geta haft áhrif á og þar með talið íbúabyggð, heitt vatn, kalt vatn, rafmagn, fjarskipti, vegir, orkuver, borholur og fráveita. Samhæfingarteymið okkar hefur útfært skipulag um viðbúnað og samhæfingu vegna jarðhræringa sem hefur tryggt aðkomu hlutaðeigandi stofnana, sveitarfélaga og annarra lykilaðila. Þetta teymi hefur miðlað upplýsingum til ríkisstjórnar og ráðherranefndar og þjóðaröryggisráðs og mér finnst mikilvægt að halda því til haga að á þriðja tug minnisblaða hafa verið lögð fyrir ríkisstjórn Íslands. Það hafa verið haldið töluvert margir fundir í ráðherranefnd um samræmingu mála og þjóðaröryggisráð ítrekað fjallað um málið á sínum fundum þannig að það þarf enginn að efast um það að unnið hafi verið að þessum málum stanslaust. Við hefðum ekki getað tekið ákvörðunina sem við tókum hér fyrir jól um að byggja varnargarða nema af því að við tókum aðra ákvörðun tveim árum fyrr þegar Verkís, Háskóla Íslands, Veðurstofu Íslands og verkfræðiskrifstofunni Eflu var falið að gera greiningu á innviðum og tillögur að varnaraðgerðum. Á meðan fyrsta eldgosinu stóð 2021 voru byggðir fimm varnargarðar og varnir við ljósleiðara við Suðurstrandarveg þannig að það er ekki eins og varnargarðarnir hér fyrir jól, sem einhverjir telja að hafi dottið ofan af himnum hafi gert það, heldur var búið að vinna alla þessa greiningarvinnu þannig að það var hægt ráðast hratt í framkvæmdir sem skiluðu árangri.

Ég vil segja það líka að það liggur auðvitað fyrir frá því í sumar langtímaáhættumat Veðurstofu Íslands um Reykjanesskaga vestan Kleifarvatns. Það áhættumat sem núna stendur fyrir dyrum snýst um að taka allan skagann undir en þetta áhættumat liggur fyrir vegna hraunrennslis-, gasmengunar- og gjóskufallsvár.

Mér finnst líka mikilvægt að ítreka það, af því að hér var því haldið fram að hugmyndum um olíukatla hefði verið hafnað af ríkisstjórn, að það er ekki svo heldur er sú leið eins og nokkrar aðrar í skoðun af hálfu almannavarna þar sem allt er skoðað og reiknað út. En það var ákveðið að forgangsraða aðgerðum um varnargarðar sem voru metnar skila betri árangri. Mér finnst bara mikilvægt, þótt ég hafi stuttan tíma, að koma þessu á framfæri. En hins vegar fagna ég allri gagnrýninni umræðu. Við þurfum að sjálfsögðu á henni að halda til að geta tekið góðar ákvarðanir til lengri tíma.


Ræðumaður: Orri Páll Jóhannsson

Frú forseti. Ég vil nú að byrja á því eins og önnur hér, aðrir hv. þingmenn sem hafa talað, að þakka hæstv. forsætisráðherra fyrir þessa skýrslu og þessa umræðu hér sem er um margt gagnleg en líka þörf í ljósi þeirrar stöðu sem við höfum öll horft upp á, einhver hér inni þurft að þola og upplifa á eigin skinni en ekki við öll hin sem höfum horft upp á þetta í fjölmiðlum að undanförnu og undanfarin ár raunar. Ég vil líka taka undir með öðrum hv. þingmönnum sem hafa dregið fram hið augljósa fyrir okkur sem höfum verið að horfa og það er þetta sem hæstv. forsætisráðherra orðaði í færslu á fésbókinni í gær, þessi viðnámsþróttur samfélagsins sem blasir við okkur, þrautseigja og útsjónarsemi þeirra viðbragðsaðila sem hafa brugðist hratt og örugglega við á svæðinu. Þetta er aðdáunarvert að sjá. Þarna var unnið þrekvirki, eins og fleiri hafa komið inn á, við að koma heitu vatni á til allt að 10% þjóðarinnar, áskorun sem getur ekki verið auðvelt að vinna undir viðlíka pressu eins og unnið var undir en tókst með miklum ágætum. Og aftur endurtek ég, virðulegi forseti, að það er aðdáunarvert að fylgjast með þessu.

En þetta er ekki eitthvað, eins og við gerum okkur grein fyrir og höfum verið að ræða hér, sem er að gerast út í bláinn, eins og sagt er, heldur höfum við verið að fylgjast með þessari þróun atburða á undanförnum árum og þar höfum við þurft að reiða okkur á læsi og getu okkar færasta vísindafólks í að skilja og reyna að átta sig á hreyfingu hlutanna og hvernig þetta mun allt saman leggjast. Vísindafólkið getur ekki sagt endanlega til um niðurstöðuna þó að það sé ákveðinn freistnivandi fjölmiðla að spyrja þau iðulega að því hvernig þetta gerist og hvenær og á hvaða tímapunkti, en alltaf reyna þau að svara því besta sem þau vita á hverjum tíma. Það er alger grunnforsenda allrar ákvarðanatöku þegar við reynum að bregðast við. Þetta eru eins og hæstv. forsætisráðherra kom inn á áskoranir samfélagsins alls. Við höfum auðvitað staðið frammi fyrir alls kyns áskorunum þegar kemur að náttúrunni og náttúruvá á minni skala e.t.v., en þó stórum skala hverju sinni. Á undanförnum árum höfum við horft upp á hvern náttúruviðburðinn á fætur öðrum; ef það eru ekki skriðuföll þá er það snjóflóð, ef það er ekki óveður þá er það eldgos. Og yfir og allt um kring gerum við okkur fulla grein fyrir því án þess að sjá fyrir endanlegan enda á því að loftslagsváin ein og sér mun skapa alls kyns aðstæður sem verða okkur krefjandi og við þurfum að mæta með getu, viðnámsþrótti, þreki og kannski þegar upp er staðið góðum vilja. Það er eitthvað sem við höfum ekkert endilega mörg hér komið inn á, mikilvægi samhugarins í samfélaginu þegar eitthvað bjátar á.

Ég hjó eftir því í orðræðu fulltrúa almannavarnadeildar þegar var verið að senda skilaboð í gegnum ríkisfjölmiðilinn okkar og fleiri fjölmiðla um mikilvægi þess að íbúar á Reykjanesskaganum myndu huga að nágrannanum í leiðinni. Þetta er akkúrat svona sem við komumst í gegnum verkefni, þ.e. með því að standa saman og hugsa ekki bara hvert um sig fyrir okkur sjálf heldur reyna að leggja okkar af mörkum til að tryggja að öll sem skapa og skipa þetta samfélag með okkur séu meðvituð um stöðuna og fái og njóti þeirrar aðstoðar, því að öll getum við eitthvað lagt af mörkum.

Að endingu vil ég draga fram, virðulegi forseti, af því að ég er búinn að lista þær hér og einhverjir hafa komið inn á  þessar áskoranir sem við höfum staðið frammi fyrir sem samfélag á undanförnum árum. Hæstv. innviðaráðherra veltir því upp hér hvort við höfum hugsanlega sofnað á verðinum. Ég vil meina að viðbrögð stjórnvalda á undanförnum árum við þeim viðburðum og þeim atburðum sem við höfum staðið frammi fyrir hafi líka verið fordæmalaus og hröð um margt. Hér getum við eðli málsins samkvæmt tekist á um einstaka hluti, einstakar tengingar eða einstaka stykki sem ekki er byrjað að smíða en það verður aldrei sagt annað að mínu mati um viðbrögð stjórnvalda við þeim náttúruváráskorunum sem við höfum staðið frammi fyrir en að þau hafi verið afdráttarlaus. Samstaða okkar hér á þinginu hvað varðar mál er lúta að sér í lagi þeim verkefnum sem samfélagið í Grindavík hefur staðið frammi fyrir hefur verið alger í að ná árangri og vinna hratt og örugglega að því að leysa mál. Ég treysti því, virðulegi forseti, að við höldum því áfram í góðri samvinnu og góðri samstöðu fyrir fólkið sem sannarlega stendur í miklu meiri raun heldur en við hér við að reyna að koma hlutunum frá okkur hratt og örugglega.


Ræðumaður: Katrín Jakobsdóttir

Frú forseti. Bara svo ég ljúki fyrra svari þá stendur fyrir dyrum og hefur verið til umræðu í þessum ráðuneytisstjórahópi sem ég nefndi hér áðan að setja á laggirnar sérstakan hóp með sveitarstjórum og bæði orkufyrirtækjum og veitufyrirtækjum til að ræða þessa framtíðarsýn. Það er hins vegar alveg rétt að þar þarf líka að ræða aðra kosti en eingöngu þá sem nú þegar eru fyrir hendi til að tryggja öryggi íbúa.

Annars vil ég bara ítreka það sem ég sagði áðan í svari mínu við hv. þm. Oddnýju Harðardóttur: Öll samskipti við þessi fyrirtæki hafa verið til fyrirmyndar og það fólk sem þar vinnur. Hins vegar vekur þetta upp spurningar um bæði stöðu þeirra á þessum markaði og eignarhald þeirra þegar um er að ræða slíka grundvallarinnviði. Ég get bara játað það hér, án þess að vitna í neina einstaklinga, að það voru margir á Suðurnesjum sem nefndu nákvæmlega þetta, ekki vegna þess að það sé ekki ánægja með fólkið sem stendur þarna vaktina dag og nótt heldur bara þessar vangaveltur um að slíkir innviðir eigi að vera á forræði almennings.


Ræðumaður: Katrín Jakobsdóttir

Frú forseti. Ég tel mjög mikilvægt að sveitarfélög á Suðurnesjum vinni sameiginlega, þarna eru fjögur sveitarfélög, að því að horfa í raun og veru á heildarskipulag svæðisins. Ef við horfum á orkukerfin á svæðinu þá mótast þau af því að Svartsengi er miðlægt. Þaðan liggja allar lagnir og línur vegna eðlis starfseminnar. Eðli máls samkvæmt er Svartsengi, jarðhitavirkjun, á mjög eldvirku svæði. Þar af leiðandi liggja þessar lagnir og línur yfir svæði sem eru í mikilli hættu þegar eldsumbrot verða. Að sjálfsögðu horfir maður þá á mögulega aðra kosti sem þurfa að vera hluti af framtíðarmyndinni og það fannst mér áhugavert að heyra íbúa á svæðinu vera að benda á. Það er verið að horfa á Njarðvíkurheiðina eins og ég nefndi, verið að horfa á Reykjanesvirkjun, möguleika á sorpbrennslustöð sem er stór og mikil framkvæmd en getur hins vegar til lengri tíma litið þjónað tvöföldum tilgangi. Þarna held ég að það skipti miklu máli að sveitarfélögin vinni með ríkinu. Þetta getur haft líka áhrif á aðra innviði, samgöngur og fleira. Við þurfum að nálgast í raun og veru allt skipulagið út frá þeirri náttúruvá sem við getum átt von á næstu ár og áratugi.


Ræðumaður: Katrín Jakobsdóttir

Orkumálastjóri sagði hálft ár.Frú forseti. Hvað varðar lághitaveituna og Njarðvíkurheiði þá eru nýjustu upplýsingar þær að það taki skemmri tíma en hálft ár, þar er rætt um einhverja mánuði en —  Ég byggi þetta bara á þeim upplýsingum sem fram komu um helgina í stjórnstöð almannavarna þar sem var verið að fara yfir þessar sviðsmyndir. Það er hins vegar ekki svo að það hafi bara verið unnið á einu spori í kringum þessi mál, eins og mér fannst hv. þingmaður gefa til kynna, það er alls ekki þannig. Það sést best á því að það var strax farið í það að tryggja vatnsból. Það hefur verið unnin vinna við að undirbúa þessa lághitaveitu. Það er verið að tryggja nýja kaldavatnslögn úr Svartsengi sem er líka mikilvægt verkefni. Það var auðvitað mjög langt komin vinna við heitavatnslögnina. Það var náttúrlega grábölvað að það skyldi fara eins og það fór. Það var ekki eins og sú vinna hefði hafist daginn áður heldur hafði sá undirbúningur staðið vikum ef ekki mánuðum saman. Þannig að ég vil nú ítreka það að mér finnst viðbragðsaðilar hafa verið að vinna á mjög mörgum plönum í því að reyna að koma í veg fyrir að dekkstu sviðsmyndir raungerist.


Ræðumaður: Katrín Jakobsdóttir

Frú forseti. Það er alveg hárrétt hjá hv. þm. Gísla Rafni Ólafssyni að það eru ýmsar leiðir sem hafa verið lagðar fram fyrir ríkisstjórn og sú leið sem hann vísar hér til, sem eru olíukatlar, umfangsmiklir, sem brenna mikilli olíu, var að sjálfsögðu tekin til skoðunar og hún hefur verið í áframhaldandi skoðun. Það var hins vegar mat almannavarna, sem er það mat sem við kynntum, að skynsamlegri leið væri að ráðast í byggingu varnargarða í kringum Svartsengi og verja þannig orkuverið þar. Þessir olíukatlar sem um ræðir brenna alveg óheyrilegu magni af olíu sem líka er mjög kostnaðarsamt þannig að matið var að það væri betra að forgangsraða öðrum aðgerðum umfram þessa. Hún hefur hins vegar verið í áframhaldandi skoðun og hönnun  hvað varðar mögulega nýtingu á slíkum kötlum. En hitt var metið meira forgangsmál, að ráðast í varnargarðana á sínum tíma þegar þessi leið er lögð fram sem ein möguleg leið.


Ræðumaður: Katrín Jakobsdóttir

Frú forseti. Þessi umræða kom reyndar upp þegar ég mælti fyrir frumvarpinu um heimild til að reisa varnargarða sem var einmitt gagnrýnt vegna þess að þar ættu undir bæði einkarekin orkufyrirtæki og síðan er þar auðvitað annað fyrirtæki innan varnargarðanna. En eins og kom fram í máli mínu þá þá hljóta stjórnvöld alltaf að hafa bara hagsmuni íbúa á svæðinu sem sitt leiðarljós í því sem gert er. Það er hins vegar alveg ljóst líka, eins og ég sagði þá og get ítrekað hér, að mér finnast mikilvægir innviðir sem þessir eiga heima í almannaeigu og mér finnst þessi staða núna sýna okkur hversu mikilvægt það er því að við eigum auðvitað okkar orkufyrirtæki sem skilar okkur miklum arði en hægt er að leggja miklar kröfur á. Hv. þingmaður nefndi sérstaklega vatnsöflun, en HS Veitur hafa með stuðningi Jöfnunarsjóðs sveitarfélaga aukið vatnsöflun í gömlu vatnsbóli í Árnarétt í Garði sem mun geta þjónustað íbúa svæðisins ef á þarf að halda, en það vatnsból getur nú skilað allt að 100 lítrum á sekúndu. Til samanburðar nota Reykjanesbær og Suðurnesin að jafnaði bara um 170 lítra á sekúndu. Þetta var gert vissulega með stuðningi jöfnunarsjóðsins.


Ræðumaður: Katrín Jakobsdóttir

Frú forseti. Ég þakka hv. þm. Oddnýju Harðardóttur fyrir andsvarið. Nú vil ég taka það fram að samskipti mín við bæði forystufólk og starfsfólk HS Orku og HS Veitna hafa verið til mikillar fyrirmyndar. Ég heimsótti HS Veitur í gær, fékk þar að hitta starfsfólk og forstjóra. Eins hitti ég forstjóra og starfsfólk HS Orku og það er ekki nokkur vafi á því að þetta fólk hefur verið að leggja sig allt fram á undanförnum dögum og vikum til að gera sem best í þágu íbúa á svæðinu. Það breytir því hins vegar ekki að hér er um gríðarlega mikilvæga innviði að ræða, orkuinnviði, og það er mín eindregna skoðun, og ég tel að þessir atburðir endurspegli það, að það fer langbest á því að slíkir innviðir séu í almannaeigu, hvort sem það er veitukerfið eða orkuframleiðslan. Þetta er risastórt öryggismál þar sem skiptir miklu máli að það séu einmitt aldrei neinir aðrir hagsmunir undir en öryggi íbúa. Það á auðvitað að vera stóra verkefnið. En þar með kasta ég engri rýrð á þetta ágæta starfsfólk og forystufólk.


Ræðumaður: Katrín Jakobsdóttir

Frú forseti. Við erum að ganga í gegnum mjög tíðindamikil tímabil hvað varðar náttúruvá á Reykjanesskaga. Auðvitað þekkjum við náttúruhamfarir frá fyrri tíð en við höfum búið við þann munað að það hefur verið fremur rólegt hér í kringum þetta þéttbýlasta svæði landsins undanfarnar aldir. Hins vegar hafa jarðvísindamenn að sjálfsögðu bent á það að Reykjanesskaginn muni vakna fyrr eða síðar enda þekkt að eldvirkni þar er lotubundin og gengur yfir á um 800–1000 ára fresti og getur þá staðið yfir lengi. Þar sem tæp 800 ár eru liðin frá síðustu þekktu gosum á skaganum, þegar skaginn fór af stað fyrir tæpum fjórum árum eða svo, mátti auðvitað öllum vera ljóst að til tíðinda gæti dregið fyrr eða síðar. Sá veruleiki hefur raungerst okkur og minnir okkur á hversu mjög líf okkar og tilvist er mótuð af náttúrunni. Það var mjög merkilegt að heimsækja svæðið í gær þar sem nýtt hraun hefur gerbreytt ásýndinni á leiðinni til Grindavíkur og á sama stað hafa varnargarðar líka gerbreytt ásýndinni. Nú í björgunaraðgerðum helgarinnar var lagður nýr vegur yfir nýja hraunið sem aftur breytir þessari ásýnd og við sjáum í raun og veru baráttu náttúru og manns birtast þarna ljóslifandi fyrir augum okkar.

Þessar vikur hafa verið gríðarleg áskorun núna upp á síðkastið, ekki síst auðvitað fyrir íbúa Grindavíkur sem við höfum rætt hér, viðbragðsaðila á Suðurnesjum og nú síðast alla íbúa á Suðurnesjum. Ég flutti aðra skýrslu á Alþingi 22. janúar síðastliðinn. Þar fór ég yfir það að staðan á Reykjanesskaga væri að mörgu leyti fordæmalítil á þeim tímum sem við lifum því að það er töluvert langt síðan að líta til landnámsaldar og meira að segja þá var til að mynda Grindavík óhult fyrir þessum eldsumbrotum enda hefur verið byggð þar frá landnámi. Ég tel að það sé algjörlega óhætt að fullyrða að við sem samfélag stöndum frammi fyrir stærstu áskorunum á sviði náttúruhamfara sem við höfum upplifað á lýðveldistímanum. En á sama tíma vil ég segja að við erum betur í stakk búin til að takast á við þær en við höfum nokkru sinni verið.

Mér fannst merkilegt líka þegar ég fór á svæðið í gær hversu yfirvegaðir allir íbúar voru. Ég hitti margt fólk, voru öll búin að vera heitavatnslaus í nokkra daga en tókust á við það af æðruleysi og seigla. Sama æðruleysi og sömu seiglu höfum við séð hjá íbúum Grindavíkur sem þurftu auðvitað að rýma sitt bæjarfélag í byrjun nóvember og hafa búið við ótrúlega óvissu undanfarna mánuði. Ég vil líka nefna viðbragðsaðila sem hafa unnið gríðarlegt þrekvirki undanfarnar vikur og mánuði sem og öll þau sem hafa komið að þeim framkvæmdum sem hafa verið á svæðinu. Það er algerlega ótrúlegt að sjá það þrekvirki sem var unnið við það að gera við heitavatnslögnina. Við héldum á föstudegi að þetta væri að takast. Það gekk ekki eftir og það voru mikil vonbrigði en þá var bara haldið af stað í næstu lausn og hún gekk eftir.

Frá 18. desember síðastliðnum hefur gosið þrisvar sinnum á Reykjanesskaga og þær hamfarir hafa valdið tjóni á mannvirkjum, innviðum og fráveitu í og við Grindavík þar sem tjónið er auðvitað mest. Í eldsumbrotunum sem hófust núna hinn 8. febrúar virtist gosið hættulítið í byrjun en fljótlega fór hraunið að streyma af miklum krafti yfir Grindavíkurveg og hitaveitulögnina, svokallaða Njarðvíkuræð sem flytur heitt vatn til allra íbúa á Suðurnesjum frá orkuverinu í Svartsengi. Þetta voru fjórir sólarhringar þar sem íbúar á Suðurnesjum bjuggu við heitavatnsleysi og það má segja að þarna hafi ræst ein svartasta sviðsmyndin sem við höfum haft á borðinu.

Allt frá því að yfirstandandi kafli þessarar eldsumbrota hófst 10. nóvember þegar 15 kílómetra langur kvikugangur myndaðist austan við orkuverið í Svartsengi hefur verið unnið hörðum höndum að því að fyrirbyggja þá stöðu sem kom upp núna þegar það varð heitavatnslaust. Þar hefur farið mikil vinna í að leggja nýja hjáveitulögn í jörð sem átti að standast það að hraun gæti flætt yfir hana. Hún rofnaði hins vegar undir miðju hrauninu á föstudagskvöld og þá var talið ógerlegt að ráðast í viðgerðir á henni. Án tafar var því farið að leggja nýja 500 metra langa hjáveitulögn yfir hrauntunguna. Fyrst þurfti að ljúka þeim vegaframkvæmdum sem ég lýsti hér áðan yfir nýrunnið hraun. Það er óhætt að segja að framkvæmd af þessu tagi hefur ekki verið gerð áður en hún heppnaðist og því fór heitt vatn að streyma á ný til íbúa Suðurnesja eftir kalda helgi í gær, á mánudegi.

Ég vil fara aðeins yfir annað það sem gert hefur verið í fyrirbyggjandi aðgerðum, m.a. hefur verið gripið til aðgerða til að auka vatnsöflun á köldu neysluvatni á Suðurnesjum í eldra vatnsbóli við Árnarétt í Garði. Það er verið að koma fyrir nýrri kaldavatnslögn við Svartsengi til að tryggja varaleið fyrir kalt vatn við orkuverið. Einnig má geta þess að fjarskiptamöstur höfðu verið varin með því að hækka upp undirstöður þeirra og nú þegar er búið að byggja nýjar undirstöður undir ný möstur sem eru á leiðinni til landsins og munu væntanlega vera sett upp í byrjun mars.

Varðandi rafmagn þá voru settar varnarkeilur í kringum þau tvö möstur sem lágu í lægð. Þar er framtíðarbreyting í vinnslu. Það er búið að steypa grunn að nýrri staðsetningu fyrir rafmagnsmöstur þar sem nýtt stórt mastur verður sett. Ég gekk nú upp á þann stað í gær og það nýja mastur ætti að vera komið fyrir mánaðamót. Þetta er mjög mikilvæg framkvæmd því að heitavatnsframleiðslan byggir á rafmagni þannig að dag og nótt er unnið að þessari framkvæmd.

Ég nefndi hér áðan að það var mikið þrekvirki unnið um helgina og það er tilefni til að þakka þeim fjölmörgu aðilum sem áttu þátt í að koma heitu vatni á nýjan leik til íbúa Suðurnesja. Til framtíðar er hins vegar mikilvægt að tryggja það að hægt verði að nálgast heitt vatn á ólíkum stöðum á Suðurnesjum. Það er stefnt að því að afla lághitavatns til húshitunar á Reykjanesskaga úr nýrri rannsóknarholu á Njarðvíkurheiði sem er staðsett nálægt eldri holum og þar standa vonir til að neðan 800 metra dýpi sé hægt að fá um 80°C heitt vatn þannig að holan verði hæf til vinnslu. Þá þarf að skoða tengingu Svartsengis við Reykjanesvirkjun um Grindavík. Það myndi tryggja betur heitt vatn og orkuöryggi svæðisins. Ég átti fundi með sveitarstjórum og starfsfólki sveitarfélaga og sveitarstjórnarfulltrúum í gær og þar komu fram hugmyndir um það að mögulega gæti sorpbrennslustöð sem hefur verið rætt um á svæðinu verið hluti af því að tryggja líka hitun á svæðinu eins og við þekkjum vel frá nágrannalöndum okkar. Það er auðvitað áhugaverð lausn, myndi ég segja, og eitthvað sem við eigum að skoða af fullri alvöru með heimafólki.

Atburðir síðustu vikna og mánaða hafa vakið okkur til umhugsunar um okkar samfélagslega mikilvægu innviði. Hvernig eigum við að vera undirbúin undir það að geta stöðugt búist við nýjum eldsumbrotum á Reykjanesskaga? Þetta er svæði sem ég nefni hér aftur að er hluti af þéttbýlasta svæði landsins. Hvernig getum við sem best tekist á við eldvirkni á svæðinu og varið fólk og innviði án þess að vita nákvæmlega hvar hættan birtist næst og í hvaða formi?

Ég vil rifja upp þá vinnu sem unnin var í janúar 2020 þegar ríkisstjórnin skipaði átakshóp til að vinna tillögur til úrbóta á innviðum um land allt en þá hafði mikið ofsaveður leikið okkur grátt í desember 2019 og valdið rafmagns- og fjarskiptaleysi. 28. febrúar var samþykkt aðgerðaáætlun um uppbyggingu innviða um land allt sem gekk undir nafninu Innviðir 2020. Þar voru lagðar til 554 aðgerðir, þar af 287 uppbyggingaraðgerðir. Stórum hluta þessara aðgerða er lokið en þær sneru m.a. að varaafli, auknum áreiðanleika raforku- og fjarskiptakerfa, skilgreiningu á hlutverki og mönnun fyrirtækja, stofnana, eflingu almannavarnakerfisins og eflingu rannsókna og vöktunar á náttúruvá. Meðal annars á þessum grunni sjáum við varaafl sem nú er aðgengilegt, sem var alveg gríðarlega mikilvægt, til að mynda fyrir heilbrigðisstofnanirnar. Ég rifja það upp að þegar óveðrið gekk yfir 2019 voru heilbrigðisstofnanir sem lentu í því alvarlega ástandi að vera rafmagnslausar vegna þess að varaafl var ekki til staðar. Þessi hugsun hefur breyst sem betur fer, m.a. með markvissri vinnu stjórnvalda en líka aukinni meðvitund, getum við sagt, bæði íbúa fyrirtækja og stofnanna.

Frá 12. mars 2021 hefur verið starfandi samhæfingarteymi ráðuneytisstjóra vegna jarðhræringa á Reykjanesskaga og það hefur tryggt heildstæða yfirsýn og samhæfingu aðgerða þvert á ráðuneyti, stofnanir og sveitarfélög. Fyrsta eldgosið í yfirstandandi hrinu hófst einmitt 19. mars það ár. Fyrsta verk samhæfingarteymisins var að fela starfshópi ýmissa sérfræðinga að gera greiningu á innviðum og tillögur að varnaraðgerðum vegna mögulegs hraunrennslis út frá völdum sviðsmyndum um gosstaði og goslengd. Á grunni þeirrar sérfræðingavinnu var ráðist í margvíslegar prófanir og varnaraðgerðir til að undirbúa það að verja mikilvæga innviði og byggð á Reykjanesskaga.

Þegar ljóst var að jarðeldar gætu ógnað byggð og mannvirkjum í Grindavík í nóvember síðastliðnum mælti ég fyrir frumvarpi til laga um vernd mikilvægra innviða á Reykjanesskaga. Varnargarðarnir sem risið hafa síðan frumvarpið varð að lögum hafa þegar sannað gildi sitt og eins og ég nefndi hér áðan var dálítið magnað að sjá þessa varnargarða og þann svip sem þeir setja á landslagið samhliða því að horfa á glænýtt hraun sem enn þá rauk úr í gær á leiðinni til Grindavíkur. En varnargarðarnir, þótt það sé auðvitað umdeilanlegt hversu mikil prýði þeir eru í náttúrunni, hafa nú þegar sannað gildi sitt í að verja mikilvæga innviði.

Ég sé það hér að tími minn er búinn.

Ég held að klukkan sé eitthvað vitlaus akkúrat núna. Forseti tékkar á því.

Já, ég lýk kannski þessari skýrslugjöf með rauða ljósið blikkandi. En ég vil líka nefna hér, og það hefur komið fram áður, að hafin er vinna við gerð heildstæðs hættumats fyrir Reykjanesskaga. Sú vinna er undir forystu Veðurstofu Íslands. Þetta er gríðarlega mikilvægt því að hér eru mörg eldstöðvakerfi undir. Það er búið að gera mjög mikið til að flýta þeirri vinnu því hún tekur töluverðan tíma og stefnt er að því að niðurstöður hennar verði birtar í áföngum þannig að við fáum áfangaskýrslur úr vinnunni. Gert er ráð fyrir að henni verði lokið á árinu 2025. Hún fjalli um áhrif og áhrifasvæði jarðskjálfta og hraunflæðis nærri þéttbýli, enn fremur hættu og áhættumat vegna gjósku og gass í andrúmslofti. Slíkt hættumat hefur þegar verið unnið fyrir þann hluta Reykjanesskaga sem hefur verið virkastur og þeirri vinnu lauk í sumar en nú sem sagt heldur sú vinna áfram og verður birt í áföngum fram á árið 2025.

Ég vil líka nefna það að í janúar 2023 samþykkti ríkisstjórn tillögu mína um að setja á laggirnar samráðsteymi um afhendingaröryggi orku og vatns á Reykjanesskaga. Síðla síðasta árs kynnti teymið skýrslu þar sem lagðar voru til fjölmargar langtíma- og skammtímaaðgerðir til styrktar áfallaþoli orku- og vatnsinnviða á svæðinu út frá ólíkum sviðsmyndum.

Það hefur því mikið starf verið unnið allt frá árinu 2019 og fram á þennan dag til að styrkja áfallaþol samfélagsins með tilliti til þeirrar náttúruvár sem að steðjar. Allt starf miðast að því að tryggja öryggi fólks og treysta mikilvæga innviði.

Ég tel að íslenskt samfélag standi frammi fyrir mjög stórum verkefnum og það var áhugavert sem fram kom hjá Páli Einarssyni í umræðuþætti um helgina þar sem hann fór yfir það að á 20. öldinni, þar sem við höfum verið að byggja upp allt þéttbýli, stökkva inn í nútímann sem samfélag, hafi ríkt tiltölulega mikil ró á þessu sviði. Það er auðvitað nokkuð sem við þurfum núna að skoða til framtíðar, ekki bara að ljúka þeirri vinnu sem hafin er heldur að fara að meta það, til að mynda hvað varðar skipulagslög, að þar þurfi að taka aukið tillit til náttúruvár. Ég tel að það sé mjög mikilvægt. Eins þurfum við að hafa langtímasýn undir samhliða því að vera í stöðu viðbragði.

Ég þori eiginlega ekki að tala lengur því klukkan er mjög truflandi hér, frú forseti, og ég hef ekki hugmynd um hvert ég er komin.

Ég hef það eiginlega ekki heldur, það eru svolítið misvísandi skilaboð. En ræðutíminn er víst liðinn.

En ég held að þetta hafi verið ágætisyfirlit.


Ræðumaður: Bjarni Jónsson

Virðulegi forseti. Mikið hefur verið horft til sóknarfæra og vaxtarbrodda í landbúnaði að undanförnu og þá sérstaklega í kornrækt og annarri jarðrækt. Mikilvæg framtíðarsýn hefur einmitt verið mörkuð á því sviði í nýjum samningum matvælaráðuneytisins við bændur. Það samkomulag um stórt verkefni á því sviði sem var undirritað milli ráðuneytisins og Landbúnaðarháskóla Íslands þann 24. janúar síðastliðinn markar þáttaskil en á árinu 2024 eru ætlaðar 54 milljónir í verkefnið. Helsta markmið þess er að þróa kornyrkju sem er aðlöguð að íslenskum aðstæðum og að byggja upp hæfni og getu í plöntukynbótum og plöntuerfðafræði á Íslandi. Gert er ráð fyrir að framlengja samkomulagið árlega til eins árs í senn fram til ársloka 2028. Niðurstöður tilraunarinnar verða gefnar út fyrir bændur, ráðgjafa og sáðvöruinnflytjendur.

Þetta eru frábærar fréttir fyrir íslenskan landbúnað og okkur öll. Það stendur aðeins eitt út af: Það vantar aðstöðu til kennslu og jarðræktartilrauna á Hvanneyri. Mikilvæg var gjöf dáðs jarðræktarkennara til áratuga, Magnúsar Óskarssonar, sem ánafnaði skólanum eftir sinn dag 200 milljónir til uppbyggingar slíkrar aðstöðu á Hvanneyri. Þess utan var því lofað að Landbúnaðarháskólinn fengi að nota söluandvirði Korpu til að reisa jarðræktarmiðstöð. Enn er hins vegar ekkert að frétta af þessu máli frá háskóla-, iðnaðar- og nýsköpunarráðuneyti, ekki einu sinni heimild til að nýta höfðinglega gjöf Magnúsar Óskarssonar til að koma upp aðstöðu til jarðræktarkennslu á Hvanneyri. Teikningar liggja fyrir, lóðin er klár. Skriflegri fyrirspurn minni um þetta efni sem beint var til háskóla-, iðnaðar- og nýsköpunarráðherra fyrir níu vikum síðan er enn ósvarað. Það þolir ekki frekari bið að komið verði upp góðri aðstöðu til jarðræktarkennslu og tilrauna á Hvanneyri til að mæta þörfum bænda og nýta sóknarfærin sem felast í framþróun í kornrækt og jarðrækt. Þetta hangs skilar okkur engu, þvert á móti er það hamlandi fyrir þessi mikilvægu uppbyggingarverkefni.

Ég vil að lokum hvetja ráðherra til að stuðla að uppbyggingu þekkingar og tækifæra í íslenskum landbúnaði og að ráðuneyti háskóla verði þar einnig virkur þátttakandi.


Ræðumaður: Guðmundur Ingi Guðbrandsson

Hæstv. forseti. Svo að það komi skýrt fram þá hefur eðlilega farið fram umræða á milli ríkisstjórnarflokkanna um verndarkerfið í heild sinni og hvað tekur við þegar fólk er búið að fá hér vernd, sá fjöldi sem hingað kemur, hvort sem er í gegnum verndarkerfið eða sem aðrir innflytjendur, vinnuafl. Að sjálfsögðu ræðum við það. Við ræðum það út frá þeim fjölda sem hingað kemur, sama úr hvaða átt það er. Við ræðum það út frá þeim áskorunum sem við stöndum frammi fyrir sem samfélag sem snýr að húsnæðismálum, skólamálum og aðlögun, t.d. í gegnum það að læra íslensku. Ég vil nefna líka að þau sem hingað koma fái mat á og metna til verðleika reynslu sína og menntun. Varðandi öryggismál þá er það kannski meira á sviði dómsmálaráðherra að svara fyrir þau mál, sem snúa væntanlega að því sem við gætum tengt við flugvöllinn og þegar fólk kemur hingað til lands, en ég treysti mér ekki til að fara í djúpa umræðu um það akkúrat núna, eða í þessu stutta svari.


Ræðumaður: Guðmundur Ingi Guðbrandsson

Hæstv. forseti. Ég þakka hv. þm. Sigmundi Davíð Gunnlaugssyni fyrir fyrirspurnina. Því er til að svara að við höfum verið, íslensk stjórnvöld, að skoða með hvaða hætti væri hægt að ná í fólk, ef við getum orðað það þannig, niður á Gaza, þ.e. að slík aðgerð, það að aðstoða þá dvalarleyfishafa sem þar eru staddir og eiga rétt á sameiningu við sínar fjölskyldur hér heima á Íslandi, þarfnast diplómatískrar aðkomu íslenskra stjórnvalda. Utanríkisráðherra tilkynnti um það núna heildaum helgina að hann hefði sent starfsfólk á svæðið til að kynna sér aðstæður og athuga með hvaða hætti væri hægt mögulega að koma fólkinu til aðstoðar. Ég hef ekki heyrt talað um neinar mútur í því samhengi þannig að því sé haldið algerlega til haga, enda myndu íslensk stjórnvöld ekki fara út í einhverjar slíkar aðgerðir.

Hv. þingmaður spyr síðan: Hvert er samhengi þessa máls og mögulegra breytinga á málaflokknum í heild sinni? Það hefur vissulega átt sér stað vinna í ráðherranefnd um útlendinga og innflytjendur þar sem ýmsar hugmyndir hafa verið reifaðar um heildstæða nálgun á þessum málaflokkum, sem ég held að sé jákvætt. Þar höfum við verið að ræða meira um inngildingu í samfélagið. Við höfum verið að ræða má segja ferlið allt frá því að fólk kemur hingað til lands, hvort sem það er í gegnum hælisleitendakerfið eða sem innflytjendur, og síðan áframhaldandi búsetu hérlendis með tilliti til aðlögunar að samfélaginu. Við höfum ekki verið að líta á þetta sem hluta af því verkefni sem er að aðstoða fólk við að koma  hingað sem dvalarleyfishafar og sem tengist þá fjölskyldusameiningunni niðri á Gaza, þannig að það hefur engin slík samþykkt verið á þessu, um einhvers konar heildaraðkomu að þessu. Það hefur vissulega verið rætt en ekki í þessu samhengi sem hv. þingmaður setur það hér fram í.


Ræðumaður: Orri Páll Jóhannsson

Frú forseti. Ég mæli hér fyrir tillögu til þingsályktunar um atvinnulýðræði í  þriðja sinn en tillagan hefur verið flutt í þessari eða keimlíkri mynd á nokkrum fyrri löggjafarþingum. Að tillögunni standa ásamt mér hv. þingmenn Kári Gautason, Steinunn Þóra Árnadóttir, Bjarkey Olsen Gunnarsdóttir og Bjarni Jónsson, allt saman þingmenn Vinstrihreyfingarinnar – græns framboðs.

Tillagan fjallar um skipun starfshóps og vil ég, með leyfi forseta, lesa hana:

„Alþingi ályktar að fela félags- og vinnumarkaðsráðherra að skipa starfshóp aðila vinnumarkaðarins og hins opinbera sem geri tillögur um hvernig auka megi lýðræði á vinnustöðum. Í starfshópnum eigi sæti fulltrúar Alþýðusambands Íslands, BSRB, Bandalags háskólamanna, Samtaka atvinnulífsins, Samtaka íslenskra sveitarfélaga, forsætisráðuneytis, fjármála- og efnahagsráðuneytis og félags- og vinnumarkaðsráðuneytis. Félags- og vinnumarkaðsráðherra skipi formann starfshópsins. Ráðuneyti leggi starfshópnum til aðstöðu og nauðsynlega sérfræðiþjónustu.

Starfshópurinn skili tillögum eigi síðar en 1. júní 2024.“

Hér er með öðrum orðum kveðið á um að öll þau sem að þessum málum koma komi saman og finni hvort og þá hvernig best sé að haga þessum málum, þ.e. að auka atvinnulýðræði. En hvað er atvinnulýðræði, virðulegi forseti?

Á íslenskum vinnumarkaði hefur vinnandi fólk tryggt aðkomu sína að reglusetningu í gegnum verkalýðsfélög, sem í gegnum kjarasamninga semja um kaup og kjör í tilteknum starfsgreinum eða á tilteknum vinnustöðum við atvinnurekendur eða samtök þeirra. Kjarasamningar kveða iðulega á um laun, vinnutíma, kaffi- og matarhlé, orlofsrétt, veikindarétt o.s.frv. Þótt kjarasamningar tryggi almenna aðkomu að reglusetningu tryggja þeir ekki aðkomu að ákvarðanatöku innan vinnustaða, sem hafa þó óneitanlega mikil áhrif á líf starfsfólks. Þessari tillögu er ætlað að draga ólíka aðila að borðinu sem gera eiga tillögur um hvernig auka megi lýðræði á vinnustöðum.

Andstæð sjónarmið sem hafa hér þýðingu takast á, annars vegar stjórnunarréttur atvinnurekenda og hins vegar sjálfræði starfsmanna. Þá skal tekið fram að tillögurnar eiga ekki að koma í stað eða grafa undan íslenska vinnumarkaðslíkaninu sem hefur þróast í rúma öld. Mikilvægt er að tryggja að samtakamáttur og samstaða launafólks sé í hávegum höfð auk stöðu verkalýðshreyfingarinnar. Samstaða launafólks hefur gert það að verkum að í fáum löndum er þátttaka í verkalýðsfélögum almennari en á Íslandi og hlutur launafólks í verðmætasköpun hefur farið vaxandi á meðan þróunin hefur verið gagnstæð víðast hvar á Vesturlöndum. Þessa stöðu er mikilvægt að við varðveitum hér og eflum enda eftir henni tekið. Er þessum hugmyndum því fyrst og fremst ætlað að vera viðbót við hið íslenska vinnumarkaðslíkan og liður í framþróun þess.

Virðulegi forseti. Aukið lýðræði og gagnsæi á vinnustöðum má tryggja með ýmsum hætti. Má hér nefna setu starfsmanna í framkvæmdastjórnum og eftirlitsstjórnum fyrirtækja, að lögbinda ráðgjafarrétt starfsmanna og jafnframt upplýsingarétt um tiltekin mál innan fyrirtækis, t.d. um fjárhagslega stöðu og framtíðaráform, og að starfsfólk fái til sín tiltekið hlutfall ágóða eða arðgreiðslna úr fyrirtæki sem það fær val um að ráðstafa. Bæði má kanna breytingar á núverandi löggjöf sem og ólíka hvata, t.d. skattalega og aðra fjárhagslega hvata, til að hvetja fyrirtæki að taka upp lýðræðislegri stjórnarhætti eða rekstrarform. Æskilegt er að ólíkar leiðir séu athugaðar og að reynslan af þeim sé könnuð með tilliti til félagslegra, efnahagslegra og umhverfislegra þátta, sé reynsla til staðar. Þá er mikilvægt að kannað sé hvaða áhrif mögulegar breytingar kynnu að hafa á íslenska vinnumarkaðslíkanið.

Með tilkomu fjórðu iðnbyltingarinnar má og ætla að mikilvægara sé að auka lýðræði á vinnumarkaði þegar gervigreind og sjálfvirknilausnir taka við hlutverkum mannsins í auknum mæli. Það hefur mikla þýðingu fyrir vinnandi stéttir að tekin séu skref til að gera þeim kleift að koma að ákvörðunum fyrirtækja um innleiðingu nýrrar tækni og gefa þeim þannig tækifæri til að njóta virðisaukans af tækniframförum. Þann virðisauka mætti til að mynda nýta til að stytta vinnutíma starfsfólks, hækka laun þess, auka starfsöryggi og bæta vinnuumhverfi og kjör að öðru leyti. Að auki má telja að þekking starfsfólks geti nýst vel til innleiðingar nýrrar tækni, sem gæti meðal annars birst í aukinni framleiðni fyrirtækja.

Þetta er í grófum dráttum yfirferð yfir hugmyndir um hvernig hægt væri að auka lýðræði á vinnustöðum, svokallað atvinnulýðræði. Ég ítreka að hér er ekki verið að hugsa að þetta komi á einhvern hátt í staðinn fyrir vinnumarkaðsmódelið sem er ein af grunnstoðum íslensks samfélags heldur þvert á móti að þetta styðji við það. Það getur skipt gríðarlega miklu máli að starfsfólk komi beint að ákvörðunum fyrirtækisins en á sama tíma þarf t.d. að tryggja að sú staða komi ekki upp að starfsfólk sé þrátt fyrir að eiga óvirka setu einhvers staðar, gert samábyrgt í einhverjum tillögum eða aðgerðum sem koma niður á starfsfólki. Yfirferð mín er því einungis reifun á mögulegum leiðum til að tryggja markmið aukins atvinnulýðræðis. Verði tillagan samþykkt bíður það starfshópsins sjálfs að finna réttu leiðirnar.

Virðulegi forseti. Þessar hugmyndir eru í raun ekki nýjung. Atvinnulýðræði þekkist um allan heim. Ég hvet áhugasama til að kynna sér greinargerðina þar sem farið er aðeins yfir stöðuna í Vestur-Evrópu að öðrum heimssvæðum ólöstuðum. Á Norðurlöndunum, svo sem í Svíþjóð, hefur atvinnulýðræði tíðkast lengi og er einnig vel þekkt í Þýskalandi. Að mínu mati eigum við að horfa til nágranna okkar á Norðurlöndum hvað þetta varðar.

Í þessum sal hefur þetta mál einnig verið rætt áratugum saman. Fyrsta tillagan til þingsályktunar um atvinnulýðræði var flutt á 85. löggjafarþingi vorið 1965. Þá var það Ragnar Arnalds heitinn, þáverandi hv. þm. Alþýðubandalagsins, sem flutti þá tillögu og síðan hafa fjölmargir þingmenn flutt tillögu um þessi mál. Mig langar sérstaklega að nefna hæstv. matvælaráðherra Svandísi Svavarsdóttur sem flutti ásamt öllum þáverandi þingflokki Vinstrihreyfingarinnar – græns framboðs tillögu á nokkrum löggjafarþingum fyrir nokkrum árum um skipan nefndar sem gera skyldi tillögur um atvinnulýðræði. Sú tillaga í þessari mynd sem hér er til umfjöllunar var fyrst flutt af þáverandi hv. þm. Kolbeini Óttarssyni Proppé ásamt öllum þingflokki Vinstrihreyfingarinnar – græns framboðs á 151. löggjafarþingi og þeim sem hér stendur á síðustu tveimur löggjafarþingum. Tillagan gekk þá til hv. velferðarnefndar og hafa um hana borist nokkrar umsagnir frá samtökum launafólks og Öldunni, félagi um sjálfbærni og lýðræði. Allar umsagnirnar fagna tillögunni og í umsögn VR frá 152. löggjafarþingi um tillöguna er minnt á að í yfirlýsingu í aðdraganda síðustu alþingiskosninga hafi framtíðarnefnd félagsins skorað á framboð til Alþingis að svara kröfum um atvinnulýðræði.

Atvinnulýðræði hefur því lengi verið baráttumál vinstri afla á Alþingi. Auk allra þessara þingmála hafa ýmis önnur mál komi fram á síðustu hálfu öld sem hafa miðað að því að auka þátt starfsmanna í ákvarðanatöku á vettvangi atvinnustarfsemi. Öll þau mál voru lögð fram fyrir tilverknað fulltrúa vinstri flokka.

Þrátt fyrir að oft hafi verið reynt að móta og setja reglur um framkvæmd atvinnulýðræðis á Íslandi hefur það enn sem komið er borið takmarkaðan árangur hérlendis. Atvinnulýðræði hefur þó skipað veglegan sess í mótun vinnumarkaðar í nágrannalöndum okkar síðustu hálfa öldina og þykir sjálfsagður og eðlilegur hluti vinnumála. Íslenskur vinnumarkaður verður því að teljast ærið frumstæður hvað þetta snertir og full ástæða er til að gera úrbætur á þeim mikilvæga vettvangi.

Það eru þó dæmi um að fulltrúar starfsmanna hafi með lögum fengið sæti í stjórnum menningarstofnana eins og Þjóðleikhússins og Ríkisútvarpsins og að fulltrúar starfsmanna og nemenda hafi fengið sæti í stjórnum framhaldsskólanna. Nefna má í þessu sambandi ákvæði laga nr. 23/2013, frá 20. mars, um Ríkisútvarpið, fjölmiðil í almannaþágu, og ákvæði annarra laga, svo sem um framhaldsskóla og lög um Þjóðskjalasafn Íslands og leiklistarlög svo að dæmi séu tekin.

Einnig verður að hafa í huga í þessu sambandi að samvinnufélögin sköpuðu möguleika á áhrifum viðskiptamanna á rekstur fyrirtækjanna. Okkur eru flestum hugleikin samvinnufélögin og samvinnuhreyfingin og þær hugsjónir sem að baki henni bjuggu. Það átti t.d. við um neytendur í þéttbýlinu og viðskiptamenn, eins og bændur, í dreifbýlinu. Með hruni samvinnuhreyfingarinnar var allt þetta kerfi lagt niður og þó einkum sú hugmyndafræði lýðræðis sem samvinnuhreyfingin byggðist þó á í öndverðu.

Forseti. Ég hvet alla hv. þingmenn til að lesa annars ágæta greinargerð sem fylgir tillögunni. Í það minnsta er hún ítarleg og fræðandi. Ég ætla að ljúka máli mínu með því að minna á að hugtakið atvinnulýðræði merkir leiðir til að auka áhrif starfsmanna innan fyrirtækja. Um það snýst þessi tillaga og að því eigum við öll að stefna að mínu mati að íslenskur vinnumarkaður geti þróast á sömu lund og hann hefur gert í löndunum í kringum okkur síðustu hálfa öld.

Að lokinni fyrri umræðu legg ég til að tillögunni verði vísað til hv. velferðarnefndar.


Ræðumaður: Katrín Jakobsdóttir

Herra forseti. Ég þakka hv. þingmanni aftur fyrir andsvarið. Í stuttu máli er ekki nákvæmlega búið að ákveða hvernig þetta geti þróast. Eins og ég nefndi í máli mínu áðan þá stendur yfir samtal milli Seðlabanka og fjármálafyrirtækja. Það þykir hins vegar vera nauðsynlegt að bankinn hafi þessa heimild til að setja reglurnar. Ein leið gæti verið einhvers konar samfélag sem væri, með aðkomu Seðlabanka og bankanna, til að tryggja þetta. En stóra málið er að við erum í raun og veru þegar búin að fjárfesta í þessum innviðum, bæði með millibankakerfum Seðlabankans og innlánskerfum banka og sparisjóða. En það sem vantar upp á eru þessir innviðir, þessi stöðlun skilaboða, þetta er auðvitað frekar tæknilegt mál, þannig að það sé hægt að samþykkja með öruggum hætti að millifærsla eigi að eiga sér stað. Það er ekki mikill viðbótarkostnaður sem felst í því. Þannig erum við að segja að þessir innviðir tryggi öryggi þess að greiðslumiðlun geti haldið áfram. En þetta veitir líka tækifæri fyrir nýja aðila til að koma inn á þennan markað, fyrir aukna samkeppni og til að lækka verð. Við sjáum það til að mynda í dag að það þarf að auka gagnsæi kostnaðar í smágreiðslumiðlun. Ég held að það blasi við öllum. Því er hreinlega ábótavant hér á landi. En ef slíkur kostnaður lækkar ætti það að vera til góða, bæði fyrir almenning og atvinnulíf, fyrir utan að þetta gæti aukið nýsköpun í raun og veru í smágreiðslumiðlun. Við erum auðvitað búin að gefa okkur töluverðan tíma í að kafa ofan í þetta mál, það er búið að eiga sér stað langt samtal milli Seðlabankans og fjármálafyrirtækja. En við metum það þannig að þessi heimild sé nauðsynleg til að geta í raun botnað það samtal. Æskilegast væri að þetta væri einhvers konar samstarfsverkefni.


Ræðumaður: Katrín Jakobsdóttir

Herra forseti. Ég þakka hv. þm. Eyjólfi Ármannssyni andsvarið. Greinargerðin er, eins og hv. þingmaður bendir á, efnismikil en það liggur sem sagt fyrir að sú leið sem hér er sett fram telst vera að fullu samrýmanleg PSD2-löggjöfinni sem hv. þingmaður vitnar til. Leiðin sem hér er verið að skoða byggir á greiðslubeiðnum sem myndu nýta núverandi innviði bankakerfisins til að framkvæma greiðslu eða millifærslu þannig að í raun ætti þessi leið að auka samkeppni. Seðlabankinn kemur á fót sameiginlegum innviðum, eins og ég fór hér yfir áðan, einkaaðilar geta tengst þessum sameiginlegu innviðum, þessum teinum, og nýtt þá þannig að til ætti að verða frekari samkeppni á greiðslumarkaði. Það eykur öryggi hins vegar að hafa grunninnviðina undir stjórn Seðlabankans. Það eykur líka samkeppni á greiðslumarkaði sem ætti að skila sér í betri kjörum fyrir neytendur en það var í raun og veru eitthvað sem hreinlega kom fram þegar við fórum að rýna þetta mál vegna þjóðaröryggissjónarmiða. Það er þannig nú að rúmlega 90% innlendrar smágreiðslumiðlunar fara fram með greiðslukortum, debet- og kreditkortum, sem nýta erlenda innviði. Heimildagjöf og jöfnun innlendra debetkorta hefur nær alfarið færst úr landi og 99% debetkortafærslna fara um innviði í eigu erlendra fyrirtækja. Þessi staða var önnur í hruninu ef við rifjum það upp. Þannig að ég held að hér sé mjög mikilvægt að grípa inn í. En við erum að sjálfsögðu búin að rýna PSD2-löggjöfina og teljum þessa leið af fullu samrýmanlega henni.


Ræðumaður: Katrín Jakobsdóttir

Herra forseti. Ég mæli fyrir frumvarpi til laga um breytingu á lögum um Seðlabanka Íslands. Forsaga þessa máls er allnokkur og ég ætla að fara yfir hana hér í minni framsöguræðu. Markmið þessa frumvarps er að treysta viðnámsþrótt í greiðslumiðlunar hér á landi og þar með stuðla að fjármálastöðugleika og þjóðaröryggi. Traust og örugg greiðslumiðlun er ein undirstaða þess að hagkerfið virki sem skyldi sem og efnahagslegrar velsældar á Íslandi. Almenningur og atvinnulíf þurfa að geta treyst því að á hverjum tíma sé hægt að greiða fyrir vörur og þjónustu og það er hlutverk stjórnvalda að tryggja að ætíð séu til staðar virkar greiðsluleiðir hér á landi.

Greiðsluleiðum hér á landi má skipta gróflega í tvo flokka, annars vegar greiðslukort erlendra kortafyrirtækja og hins vegar seðla og mynt. Mjög hefur dregið úr notkun seðla og eru greiðslukort með rúmlega 90% markaðshlutdeild í greiðslum fyrir smásölu og þjónustu hér á landi. Því er um að ræða mikla samþjöppun í smágreiðslumiðlun og áhættan mikil ef sú leið rofnar. Við höfum þriðja möguleikann sem mætti kalla rafræna staðgreiðslu, þ.e. að nota þá innviði sem til staðar er í landinu fyrir millifærslur á milli reikninga, af einum reikningi beint á annan, og styrkja þá innviði þannig að þjált verði að nota millifærslur í verslun og á sölustað þjónustu. Þarna er einfalt tækifæri til að fjölga öruggum greiðsluleiðum og þar með auka viðnámsþrótt greiðslumiðlunar.

Nauðsynlegt má telja að þær greiðsluleiðir sem eru í boði séu opnar og í daglegri notkun. Annars er hætta á því að tæknin úreldist eða hæfni og geta aðila á markaði til að nýta slíka leið sé einfaldlega ekki til staðar þegar á reynir. Öðruvísi verður viðnámsþróttur ekki tryggður. Það að efla rafræna staðgreiðslu eða millifærsluleiðina fullnægir þessari kröfu. Áhættan er raunveruleg, enda höfum við nokkur nýleg dæmi þar sem rof hefur orðið í greiðslukortakerfum og við þær aðstæður hefði rafræn staðgreiðsla eða millifærsluleiðin komið sér vel.

Þetta er ekki séríslensk áskorun. Stjórnvöld og seðlabankar um heim allan hafa leitað leiða til að efla viðnámsþrótt í greiðslumiðlun, ekki síst á síðustu árum, enda staðan í alþjóðamálum ótryggara en áður auk þess sem við höfum séð gríðarlega fjölgun netárása. Við lifum á viðsjárverðum tímum hvað þetta varðar og því er mikilvægt að huga heildstætt að viðnámsþrótti greiðslumiðlunar í landinu. Þar gegnir Seðlabankinn mjög mikilvægu hlutverki en núgildandi lög um bankann þykja ekki veita nægilega skýrar reglusetningarheimildir til viðbúnaðar til að tryggja örugga og virka greiðslumiðlun. Þessu frumvarpi er ætlað að bæta úr því.

Ég nefndi hér áðan að forsaga þessa máls er töluvert löng og ætla að fara aðeins yfir hana. Það var á árinu 2019 sem Seðlabanki Íslands kom á framfæri áhyggjum við þjóðaröryggisráð vegna þess að greiðslukortaviðskipti, sem eru undirstaða langflestra smásöluviðskipta eins og ég fór hér yfir, væru svo háð erlendum aðilum og innviðum að viðnámsþróttur í greiðslumiðlun hér á landi væri óviðunandi og fjármálastöðugleika og þar með þjóðaröryggi væri ógnað. Ítrekað höfum við rætt þetta mál í þjóðaröryggisráði og ráðið hefur opinberlega tekið undir þessar áhyggjur Seðlabankans. Frá árinu 2019 hafa ógnir við fjármálastöðugleika og þjóðaröryggi og áhættan sem felst í netárásum sem beinast að rafrænni greiðslumiðlun síst minnkað og aukin ógn stafar nú að fjarskiptainnviðum, m.a. vegna stríðsástands í Evrópu.

Á þessum tíma hefur Seðlabankinn um skeið verið á vettvangi framtíðarvettvangs, samráðsvettvangs um þróun fjármálainnviða, að vinna að því í samstarfi við innlánsstofnanir að skapa skilyrði fyrir innlenda smágreiðslumiðlun með það að markmiði að styrkja viðnámsþrótt greiðslumiðlunar. Til umræðu hefur verið að koma á fót grunninnviðum en með því er átt við innviði sem gera það kleift að bjóða form rauntímagreiðslumiðlunar í verslun og þjónustu þar sem greiðslur fara á milli tveggja bankareikninga og byggist á núverandi innviðum fyrir millifærslur. Slíkir grunninnviðir væru tæknilausn fyrir greiðslur af bankareikningum í íslenskum krónum sem miðlaði upplýsingum milli greiðanda, seljanda og banka með skilvirkum og einföldum hætti. Viðbótarfjárfestingin er hófleg, enda myndu vera nýttir að fullu þeir greiðslu- og millibankainnviðir sem nú þegar eru til staðar í landinu. Markmiðið er því að nýta þau sameiginlegu kerfi og fjárfestingar sem við eigum nú þegar í innlendri greiðslumiðlun, sem er sem sagt millibankagreiðslukerfi Seðlabankans sem er grundvöllur allrar greiðslumiðlunar í landinu og innlánskerfi innlánsstofnana sem nýlega hafa verið endurnýjuð, og tengja þau grunninnviðunum. Um yrði að ræða opna innviði sem allir sem uppfylla tiltekin skilyrði og þar með hafa ákveðin starfsleyfi gætu fengið aðgang að og gæti nýst þeim sem nú þegar stunda greiðslumiðlun en líka auðveldað nýjum aðilum að koma inn á markaðinn. Með því að nýta þær fjárfestingar í greiðslukerfum sem þegar hefur verið lagt í yrði hægt að koma á fót slíkum grunninnviðum án mikils kostnaðar við hönnun eða rekstur þeirra. Með þeim væri auðveldað að nota millifærslur í viðskiptum innan lands sem gæti dregið úr kostnaði í greiðslumiðlun og það er auðvitað líka hagur bæði neytenda og seljenda vöru og þjónustu.

Sú vinna sem hefur farið fram á vegum Seðlabankans um að koma á fót slíkum grunninnviðum er ekki lokið og endanleg niðurstaða þessa samtals liggur ekki fyrir. En þó að samstarfið takist er áfram rík ástæða til að styrkja reglusetningarheimildir Seðlabankans þannig að bankinn geti sett skýrar leikreglur um hina nýju innviði en einnig brugðist við ófyrirséðum aðstæðum sem geta ógnað fjármálastöðugleika þegar á reynir, m.a. með því að setja reglur sem efla viðnámsþrótt og öryggi í greiðslumiðlun.

Þá ætla ég að fara yfir meginefni frumvarpsins. Í frumvarpinu er lagt til að reglusetningarheimildir Seðlabanka Íslands á sviði greiðslumiðlunar og rekstraröryggis fjármálainnviða verði skýrðar og styrktar. Í fyrsta lagi er lagt til að bankanum verði veitt sérstök heimild til að setja reglur sem auka viðnámsþrótt, öryggi og virkni í greiðslumiðlun hér á landi. Í því felst að bankinn geti kveðið á um ráðstafanir til að tryggja rekstraröryggi í greiðslumiðlun sem og fyrirkomulag innviða innlendra greiðslumiðlunar, til að mynda fyrir innlenda rauntímagreiðslumiðlun á milli bankareikninga. Á grundvelli heimildarinnar getur bankinn kveðið á um tilhögun greiðslufyrirmæla á sameiginlegum grunninnviðum, sannvottun, uppgjör greiðslna, gjaldtöku og um aðgang að slíkum innviðum. Með slíkum reglum má einnig kveða á um skyldu þeirra sem bjóða upp á bankareikninga í íslenskum krónum, þ.e. þeirra lánastofnana sem teljast til viðskiptabanka og sparisjóða og eftir atvikum útibúa erlendra innlánsstofnana hér á landi til taka þátt í þessum grunninnviðum.

Heimild Seðlabankans til reglusetningar samkvæmt frumvarpinu myndi enn fremur nýtast til að fyrirbyggja og bregðast við hvers konar ófyrirséðum aðstæðum í greiðslumiðlun sem kunna að hafa áhrif á viðnámsþrótt, öryggi og virkni í greiðslumiðlun hér á landi. Þannig gæti þessi heimild nýst til að skilgreina sameiginlegar rekstraröryggiskröfur til að tryggja viðnámsþrótt í greiðslumiðlun, til að mynda hvað varðar seðla og mynt, tengingar við fjarskiptainnviði og upplýsingaöryggi og varnir gegn netógnum. Jafnframt kveður frumvarpið á um að Seðlabankinn geti beitt þá sem ekki fara eftir reglum settum á þessum grundvelli þvingunarúrræði í formi dagsekta.

Markmið frumvarpsins, eins og ég kom hér að áður, er fyrst og fremst að treysta getu stjórnvalda til að standa vörð um virka og örugga greiðslumiðlun í landinu sem eru mikilvæg almannagæði í því samfélagi sem við búum í dag. Verði frumvarpið að lögum fær Seðlabankinn heimild til reglusetningar sem treystir getu bankans til að auka áfallaþol innlendrar greiðslumiðlun. Án lagasetningar er talið að reglusetningarheimildir Seðlabankans séu ekki nægilega skýrar til að gera þær ráðstafanir sem nauðsynlegar eru taldar, ekki bara af þjóðaröryggisráði sem ég nefndi hér áðan heldur einnig fjármálastöðugleikanefnd til að auka viðnámsþrótt innlendrar greiðslumiðlunar og stuðla þannig að virkri og öruggri greiðslumiðlun í landinu. Þetta er meginmarkmiðið, þ.e. öryggissjónarmiðin, og það er löngu tímabært að tekin verði afstaða til þeirra sjónarmiða sem fram komu á sínum tíma í því áliti sem Seðlabankinn sendi þjóðaröryggisráði og við höfum rætt nokkrum sinnum í þessum sal.

Ég vek líka athygli á því að með setningu þessarar heimildar, eins og lagt er til í frumvarpinu, felast líka tækifæri til framþróunar í greiðslumiðlun með nýjum greiðslumöguleikum sem geta dregið úr kostnaði og aukið ábata bæði söluaðila og neytenda. Þannig getur þessi reglusetning leitt til breytinga á greiðslumiðlun á markaði sem eru jákvæðar bæði fyrir almenning í landinu og rekstraraðila. Slík reglusetning myndi fela í sér uppsetningu á slíkum grunninnviðum eins og ég hef fjallað um. Þannig yrðu tækifæri fyrir aðila í greiðslumiðlun að bjóða upp á nýjar greiðsluleiðir. Þetta gæti aukið samkeppni á markaði og haft í för með sér að notkun annarra og dýrari greiðsluleiða myndi dragast saman. En að sjálfsögðu mun almenningur og fyrirtæki áfram eiga valið og slíkt mun leiða til meiri samkeppni og mögulega lægra verðs fyrir stafrænar greiðslur.

Eins og fram kemur í greinargerð með frumvarpinu var haft hefðbundið samráð um efnistök þess. Áformin voru kynnt til umsagnar í samráðsgátt stjórnvalda í sumar og bárust sex umsagnir. Þá voru drög að frumvarpinu kynnt til umsagnar í samráðsgátt í lok nóvember. Þá bárust einnig sex umsagnir. Hv. þingmenn geta kynnt sér efni einstakra umsagna í samráðsgáttinni. Ég vil geta þess sérstaklega að umsagnir hagsmunasamtaka neytenda og þeirra sem gætu haft í hyggju að bjóða upp á nýjar lausnir í greiðslumiðlun voru jákvæðar í garð frumvarpsins en sú gagnrýni sem kom frá öðrum hagsmunaaðilum á fjármálamarkaði mætti segja að hafi snúið annars vegar að áhyggjum af auknum valdheimildum Seðlabanka og hins vegar hver áhrif reglusetningar gætu verið á greiðslumarkaði.

Þessari gagnrýni er svarað með ítarlegum hætti í frumvarpinu. Hvað þá fyrri varðar er þó ítrekað að það er hlutverk Seðlabankans samkvæmt lögum að stuðla að fjármálastöðugleika og traustri og öruggri fjármálastarfsemi og þar með að stuðla að virku og öruggu fjármálakerfi og greiðslumiðlun í landinu. Skýrari reglusetningarheimildir sem frumvarpið kveður á um beinast að fjármálamarkaði og eru í fullu samræmi við hlutverk bankans. Ekki er gengið lengra en nauðsynlegt er til þess að bankinn geti með fullnægjandi hætti sinnt lögbundnu hlutverki sínu. Reglusetningin, á grundvelli skýrari reglusetningarheimilda, mun geta haft áhrif á markaðinn, eins og ég hef nú aðallega rætt hér í minni framsögu, þ.e. þau áhrif að styrkja viðnámsþrótt markaðarins og rekstraröryggi. Hvað varðar þá gagnrýni að aðrar leiðir en fyrirhugaðir grunninnviðir hafi ekki verið kannaðar til að bregðast við þeirri áhættu gagnvart þjóðaröryggi sem núverandi staða á greiðslumarkaði hefur er vísað til þess sem fram kemur í frumvarpinu; að lagt hefur verið mat á þær lausnir sem eru fyrir hendi komi til þess að greiðslukort virki ekki og þær hafa verið taldar ófullnægjandi. Þá eru aðrir kostir til að bregðast við áhættunni eins og ný innlend greiðslukortaskemu eða sofandi varalausnir bæði kostnaðarsamari en þeir innviðir sem fyrirhugaðir eru og ekki til þess fallnir að draga úr kostnaði í greiðslumiðlun eða stuðla að samkeppni og nýsköpun á greiðslumarkaði.

Ég vil nefna það hér að þetta mál hefur verið rætt í fjölda ára án þess að markaðurinn hafi leyst vandamálið. Ég tel einsýnt að Seðlabankinn þurfi að taka forystu í þessu verkefni, leiða saman viðeigandi hagaðila og til þess þarf hann skýra reglusetningarheimild sem er hægt að beita ef þörf krefur. Þá er líka mikilvægt í ljósi þeirra aðvarana sem við höfum fengið, að þessi heimild sé tryggð þannig að Seðlabankinn geti brugðist við aukinni áhættu og ógnum sem geta haft áhrif á fjármálastöðugleika hverju sinni í samræmi við sitt lögbundna hlutverk.

Herra forseti. Ég hef hér gert grein fyrir meginatriðum frumvarpsins. Ég mæli fyrir því í ljósi þess að Seðlabankinn heyrir að sjálfsögðu undir forsætisráðuneyti en ekki síður í því ljósi að fyrst og fremst er hér um þjóðaröryggismál að ræða sem ég tel um leið geta orðið mikið hagsmunamál fyrir almenning og atvinnulíf í landinu. Ég vona svo sannarlega að þessar tillögur njóti velvildar í öllum þingflokkum.

Ég legg til að frumvarpinu verði að lokinni þessari 1. umræðu vísað til hv. efnahags- og viðskiptanefndar.


Ræðumaður: Brynhildur Björnsdóttir

Virðulegi forseti. Ég vil byrja á að þakka hv. þm. Þorbjörgu Sigríði Gunnlaugsdóttur fyrir að hefja þessa mikilvægu umræðu. Árið 2022 voru 316 einstaklingar dæmdir í skilorðsbundna refsingu á Íslandi. Að vissu leyti má segja að það sé til marks um umburðarlynt samfélag en það er hins vegar ótækt hversu margir þessara skilorðsbundnu dóma falla í alvarlegum ofbeldis- og kynferðisbrotamálum, alvarlegustu brotunum með þyngstu viðurlögin. Langur málsmeðferðartími er notaður sem rök til að skilorðsbinda dóma í nauðgunarmálum og þessi langi málsmeðferðartími er til kominn að miklu leyti vegna manneklu í lögreglunni. Þá eru mörg dæmi þess að kærur í kynferðisbrotamálum séu felldar niður vegna þess að rannsókn lögreglu var áfátt. Á árunum 2016–2022 lá stór hluti nauðgunarmála í dvala á einhverju stigi og engar rannsóknaraðgerðir voru í gangi eða önnur meðferð. 13% mála lágu óhreyfð í ár eða meira á meðan þau voru til meðferðar og helsta skýringin sem gefin var var mannekla meðal rannsakenda.

Lengri dómar en eins árs fangelsi ættu að jafnaði ekki að vera skilorðsbundnir en skilorðsbinding dóma við kynferðisbrotum virðist vera leið dómstóla til að jafna hlut brotamanna sem teljast hafa þurft að bíða jafnvel árum saman eftir dómtekt mála sinna vegna langs málsmeðferðartíma sem stafar af manneklu innan lögreglunnar. Þetta þýðir á einföldu máli, virðulegi forseti, að fólkið sem fremur alvarlegustu brotin í mannlegu samfélagi gengur laust vegna þess að ekki er til mannafli til að rannsaka brot þess innan ásættanlegs tímaramma. Brotaþolar geta hvenær sem er átt von á því að rekast á þann sem braut gegn þeim; í búðinni, í leikhúsinu, á Laugaveginum. Mjög brýnt er því að fjölga í lögreglunni svo að réttlætið nái fram að ganga fyrir alla.


Ræðumaður: Bjarni Jónsson

Hæstv. forseti. Ég vil byrja á að þakka hv. þm. Þorbjörgu Sigríði Gunnlaugsdóttur fyrir að vekja athygli á þessu brýna máli. Hér er spurt um stöðu lögreglunnar og fámenni hennar á höfuðborgarsvæðinu. Það er rétt að hér á suðvesturhorninu býr meginþorri landsmanna. Ég vil þó vekja athygli á því að lögreglan á landsbyggðinni býr við sama fámenni en þarf í störfum sínum að sinna eftirliti með gríðarlega stóru landsvæði og oft við mjög krefjandi aðstæður. Nálægð við vel mannaðar lögregluvarðstofur þar sem viðbragðstími er stuttur er einn af hornsteinum búsetuöryggis. Með þeirri miklu fjölgun ferðamanna sem hefur átt sér stað á síðustu árum hefur þörfin fyrir eftirlit á landsbyggðinni aukist gríðarlega. Fjöldi ferðamanna leggst ofan á fjölda íbúa og það getur þýtt margföldun þess fjölda fólks sem er á hverjum stað á hverjum tíma. Þá má gera sér í hugarlund hvernig sú staða blasir við fámennri lögreglu, þar sem fólk er stundum eitt á vakt á hverjum stað, með tilliti til umferðareftirlits, viðbragðs vegna slysa, válegra atburða og annars öryggishugbúnaðar.

Í því samhengi er mikilvægt að við fjölgum og mönnum fleiri lögregluvarðstofur en áður. Það hefur gefið góða raun í Húnaþingi vestra, en slík stöð opnaði þar á síðasta ári. Það sama þarf að gerast víðar, eins og í Dalabyggð sem hér hefur verið nefnd sem þarf að sinna gríðarlega stóru svæði. Vil ég nota tækifærið og spyrja ráðherrann hvar það mál stendur og hvernig það sé tímasett að við sjáum þar opnaða lögregluvarðstofu. Þetta eykur gæði umferðareftirlits og öryggistilfinningu íbúa og hér skiptir viðbragðstími einnig sköpum.

Við höfum þegar séð jákvæð áhrif aukinna fjárveitinga undanfarin ár til að fjölga lögreglumönnum og bæta við starfsstöðvum. Betur má samt ef duga skal. Það er hins vegar ekki síður mikilvægt að við beinum sjónum okkar að því hvernig við getum fengið til starfa fleiri menntaða lögreglumenn. Þar skipta starfsaðstæður og aðbúnaður miklu, hvort sem um er að ræða á fámennari stöðum á landsbyggðinni eða á höfuðborgarsvæðinu.


Ræðumaður: Bjarni Jónsson

Virðulegi forseti. Aðgengi að góðri heilbrigðisþjónustu eru grundvallarmannréttindi. Hér á landi höfum við búið við traust opinbert heilbrigðiskerfi þar sem öll eiga sama rétt til þjónustu óháð efnahag og stöðu. Traust búseta og fjölskylduvænt samfélag á landsbyggðinni felst í öruggu aðgengi að góðri heilbrigðisþjónustu, menntun, heilnæmu umhverfi, traustum fjarskiptum, samgöngubótum og fjölbreyttum atvinnutækifærum við allra hæfi. Ein grundvallarforsenda búsetuöryggis er öruggt aðgengi að heilbrigðisþjónustu. Íbúar á öllu landinu verða að geta sótt heilbrigðisþjónustu nálægt sínum heimahögum. Því verður að halda áfram að byggja upp og efla heilbrigðisþjónustu um land allt og tryggja um leið að allir landsmenn eigi aðgang að bestu mögulegu opinberu heilbrigðisþjónustu.

Áhyggjuefni er hve langir biðlistar eru eftir aðgerðum, að fólk standi frammi fyrir því að leggja út í mikinn kostnað til að komast í aðgerðir utan almenna heilbrigðiskerfisins. Það eru fjárútlát sem sum okkar ráða einfaldlega ekki við, enda viljum við ekki samfélag þar sem samfélagssáttmálinn um jafnt aðgengi allra að heilbrigðisþjónustu er rofinn. Án aðkomu hins opinbera mun framboð af aðgerðum innan einkageirans frekar nýtast efnafólki og ekki reynast sú blessun sem einhverjir horfa til. Margir óttast, ekki síst stjórnendur ríkisrekinna sjúkrahúsa, læknar og annað heilbrigðisstarfsfólk, að samhliða aukinni útvistun læknisaðgerða til einkaaðila muni Landspítalann og aðrar heilbrigðisstofnanir missa frá sér starfsfólk. Okkar helstu stofnanir búa nú þegar við alvarlegan mönnunarvanda. Í mínum huga er ótækt að ráðast í frekari útvistun verkefna úr almenna heilbrigðiskerfinu til einkaaðila án stefnumarkandi ákvarðana um framtíð þess eins og ýmis stjórnmálaöfl tala nú fyrir. Það er ekki þjóðarvilji fyrir því að einkavæða íslenska heilbrigðiskerfið. Sú vegferð að útvista í ríkara mæli aðgerðum til einkaaðila mun aðeins auka kostnað sjúklinga og kostnað ríkisins af rekstri heilbrigðiskerfisins og auka mönnunarvandann á okkar helstu sjúkrastofnunum. Til lengri tíma verður að tryggja í hvívetna öflugt opinbert heilbrigðiskerfi. Um það er þjóðarsátt.


Ræðumaður: Brynhildur Björnsdóttir

Herra forseti. 123 dagar. 123 dagar síðan Hamas-liðar réðust inn Ísrael með offorsi og Ísraelsmenn svöruðu og eru enn að svara með fordæmalausu ofbeldi og grimmd. Fólk er lokað inni og á ekki annarra kosta völ en að bíða. Sum bíða eftir mat, sum bíða eftir vatni, sum eftir næsta sprengjuregni og sum, rúmlega 100 manns, eru að bíða eftir okkur. Dvalarleyfi hafa verið afgreidd af Útlendingastofnun. Fararleyfi hafa verið afgreidd úr félags- og vinnumarkaðsráðuneytinu. Aðstoð yfir landamæri er í lögsögu utanríkisráðuneytisins. Það er flókið. Það hefur verið upplýsingaóreiða í kringum þessi mál, um hvað er flókið og hvað er hægt og hver á og hver má gera og fara og aðhafast. Hæstv. forsætisráðherra hefur sagt skýrt að það eigi að sækja þetta fólk sem er að bíða eftir okkur. Hæstv. félags- og vinnumarkaðsráðherra hefur sagt að við eigum að gera allt sem í okkar valdi stendur. Meiri hluti þingheims er sammála sem og þorri þjóðarinnar. Þegar kerfin bila tekur fólkið við. Konurnar þrjár sem fóru í stelpuferð að eigin sögn til Egyptalands og sóttu þrjú börn og eina móður með dvalarleyfi á Íslandi gátu ekki sótt 100 og eitthvað einstaklinga. Þær sóttu hins vegar fjóra. Einn einstaklingur kom sér hingað sjálfur. Þannig í síðustu viku voru 128 Palestínumenn, -konur og -börn með íslenskt dvalarleyfi á Gaza. Eftir vendingar síðustu daga eru 123 eftir. 123 dagar, 123 einstaklingar. Ef við hefðum sótt eina manneskju á dag væru þau öll komin, öll 123.

Virðulegi forseti. Við getum ekki bjargað öllum en við getum bjargað þeim 123. Sækjum þau.


Ræðumaður: Bjarni Jónsson

Virðulegi forseti. Ég þakka hv. framsögumanni fyrir svörin. Ég held einmitt að það séu mikil tækifæri til að efna til talsvert meiri, opnari og fræðilegri umræðu, jafnvel með ólík viðfangsefni undir og ógnir sem við þurfum að fást við, í tengslum við slíkt setur, sem gæti þess vegna líka heitið bara rannsóknasetur friðar-, öryggis- og varnarmála ef við leggjum það allt saman í eitt. Umræðan hefur of mikið verið bundin við svona útvalinn hóp jafnvel sjálfskipaðra hauka eða sérfræðinga í þessum efnum og aðrir hafa kannski minna treyst sér í þá umræðu. Ég held að það sé mjög mikilvægt að ná að brjóta það upp og að ekki sé verið að véla um þessa hluti á einhverjum lokuðum skrifstofum þar sem starfa þess vegna einn eða þrír einstaklingar sem eiga ekki mikil samskipti við okkur hin um hvað efst sé á baugi og slíkt.

Ég sé margt jákvætt við þetta mál og lýsi því hér. Tækifæri eru til þess, eins og kom fram hjá hv. framsögumanni, að efla samþættingu áætlana og leiða fólk saman þar. Ég vil kannski einnig spyrja hv. framsögumann hvað hann sjái fyrir sér um mögulega samstarfsaðila erlendis. Norðurlöndin voru sérstaklega nefnd en þau hafa einmitt verið í fararbroddi með okkur að tala fyrir friðsamlegum lausnum deilumála o.s.frv. Eru frekari hugmyndir um hvernig við sjáum fyrir okkur að geta þróast fræðilega og samstarfslega séð, og út fyrir landsteinana líka?


Ræðumaður: Bjarni Jónsson

Virðulegi forseti. Hæstv. framsögumaður fór hér yfir kjarna málsins á bak við tillöguna og þá staðreynd að öryggisumhverfi Íslands hefur breyst gríðarlega mikið á skömmum tíma, jafnvel frá því að þessi mál voru til umræðu — og þörf fyrir meiri og opnari umræðu um þessi mál — fyrir kannski 10–15 árum síðan. Mikið hefur breyst, meira að segja frá þeim tíma. Mig langar því að spyrja hv. framsögumann málsins hvernig hann sér fyrir sér að geta jafnvel nálgast þetta á enn breiðari grunni. Í nýrri þjóðaröryggisstefnu, sem hér var vísað til, vorum við að horfa á þessar fjölþáttaógnir, netöryggið, mögulegar árásir á grunninnviði og að þeir standi sem best af sér náttúruhamfarir og slys, umhverfisslys, jafnvel af mannavöldum, eða hryðjuverk og þaðan af verra. Síðan er það áherslan á fæðuöryggi, sem við höfum rækilega verið minnt á að undanförnu, og bara grunninnviðirnir sem þurfa að vera til staðar, tala nú ekki um fyrir land með slíka norðlæga staðsetningu. Sér þingmaður fyrir sér að við gætum sérstaklega ýtt undir upplýsta og góða umræðu um friðar- og öryggismál á breiðum grunni, með þessar nýju áherslur okkar sérstaklega undir? Ég fagna því tækifæri sem hér er verið að benda á og kannski væri gaman að heyra betur frá framsögumanni um hvernig við gætum leitt betur saman að málefnalegri umræðu fræðimenn og áhugafólk sem nálgast hlutina á ólíkan hátt, og haft þá umræðuna jafnvel meiri og opnari heldur en hún er í dag.


Ræðumaður: Bjarni Jónsson

Virðulegi forseti. Áfram halda snjóflóð að falla í Súðavíkurhlíð og er mildi að ekki hlýst mannskaði af. Í liðinni viku voru þrjár lokanir og því ástandi er ekki að linna. Lýst hefur verið yfir óvissuástandi í dag. Kaldur veruleiki þar sem íbúar búa hvert ár við viðvarandi áhættu um eigið líf, fjölskyldu, vina og nágranna. Íbúar vilja geta sótt nauðsynlega þjónustu, sinnt vinnu, sótt skóla og útrétta sem við öll en einnig að búa við það sjálfsagða öryggi að hægt sé að ná til þeirra þegar aðstæður skyndilega krefjast þess, svo sem vegna læknisaðstoðar. Enn og aftur berast okkur fréttir af endurteknum vegalokunum, að fólk á ferð hafi lent í stórfelldri hættu vegna snjóflóða sem að því falla og jafnvel skilið að bíla í hlíðinni, ekki öllum stundum ljóst um tíma hvort allir sem leið áttu um hafi komist farsællega á leiðarenda. Vanmáttugir innviðir til að meta og tryggja almannaöryggi og bregðast við hættuástandi. Byggðarlagið á betra skilið.

Við verðum öll að sameinast um að flýta Súðavíkurgöngum á milli Álftafjarðar og Skutulsfjarðar í Ísafjarðardjúpi. Sú jarðgangagerð þolir ekki lengri bið. Til að svo geti orðið verða sveitarfélögin á Vestfjörðum, stjórnvöld og Alþingi að leggjast á eitt um að Súðavíkurgöng verði forgangsverkefni í jarðgangagerð á Íslandi, hönnunarvinnu og rannsóknum hraðað sem mest má og tryggð fjárveiting til verksins. Þá þarf strax að efla snjóflóðavarnir í Kirkjubóls- og Súðavíkurhlíðum og tryggja vegi gegn grjót- og aurskriðum uns jarðgangagerð er lokið. Auk þess að tryggja ferðaöryggi fólks munu slík jarðgöng fela í sér byltingu fyrir byggðarlagið og opna á frekari tækifæri til uppbyggingar atvinnulífs og samfélags á svæðinu.


Ræðumaður: Kári Gautason

Herra forseti. Á dögunum voru fréttir þess efnis að mislingar væru komnir á kreik á nýjan leik. Svo virðist sem þessi pest hafi borist með ferðamanni hingað til lands og væri ekki vandamál ef ekki væri fyrir það að þátttaka í barnabólusetningum hefur farið dvínandi hin síðustu ár, þ.e. eftir Covid. Samsæriskenningar um bólusetningar eru mun eldri en þessi heimsfaraldur samsæriskenninga sem kom í kjölfar heimsfaraldurs kórónuveiru en steininn tók úr í faraldrinum og nú sjáum við áhrif þess; fjórir af hverjum tíu efast um öryggi bóluefna samkvæmt nýlegum könnunum. Þrátt fyrir að aldrei hafi verið jafn einfalt að kynna sér kosti bólusetninga, sem eru margir, hefur á sama tíma aldrei verið jafn einfalt að finna lélegar upplýsingar eða uppspuna. Óhjákvæmilega hlýtur maður að setja þessa staðreynd í samhengi við þverrandi gengi barna í PISA-könnunarprófum, sérstaklega í náttúruvísindum, lækkandi traust á stofnunum og sífellt fjarstæðukenndari samsæriskenningar. Kannski er vandamálið að smár en vaxandi hluti fólks treystir litlu því sem einhverjir svokallaðir sérfræðingar segja og bera ekki virðingu fyrir stofnunum og sérhæfingu og því verði birtingarmyndin þessi, að jafn grátlega einföld aðgerð eins og að mæta í bólusetningu verður einhver hryggileg birtingarmynd andófs gegn kerfinu. En það meinta andóf verður að vandamáli barna sem eiga á hættu að fá lífshættulegan sjúkdóm og öllum öðrum, sérstaklega þeim sem af læknisfræðilegum ástæðum geta ekki farið í bólusetningar. Birtingarmyndir lækkandi trausts eru auðvitað mun fleiri en þessi en þessi er alvarleg og þess vegna er svo mikilvægt að tala upp þekkingu, vísindi og virðingu fyrir stofnunum og tala niður samsæriskenningaraus.


Ræðumaður: Brynhildur Björnsdóttir

Virðulegi forseti. Í síðustu viku var maður sýknaður af ákæru um nauðgun. Konan sem kærði manninn fékk lífshættulegar innri blæðingar í samskiptum þeirra vegna áverka sem maðurinn veitti henni þegar þau voru að stunda eitthvað sem í dómnum er ekki kallað nauðgun og ofbeldi heldur harkalegt kynlíf. Mig langar að við stöldrum aðeins við þetta hugtak, harkalegt kynlíf, sem um allan heim verður æ algengari málsvörn í grófum kynferðisbrotamálum þar sem áverkar eru hluti af ofbeldinu. Hér skal tekið skýrt fram að enginn getur metið eða dæmt hvernig fólk hagar sínu kynlífi, auðvitað ekki, en ef hugtakið harkalegt kynlíf á að vega þyngra fyrir dómstólum en ákæra, áverkar og lífshætta, þá er kominn tími til að löggjafinn spyrji sig nokkurra spurninga: Hvað nákvæmlega felst í skilgreiningunni harkalegt kynlíf? Hvar, samkvæmt löggjafanum, liggja skilin milli harkalegs kynlífs og nauðgunar eða annars ofbeldis? Til eru dæmi um að ökumaður sem ekur of hratt undir áhrifum beri samkvæmt lögum ábyrgð á lífi og limum farþega sinna, en hver er ábyrgð þess sem veitir öðrum hættulega áverka undir kynferðislegum formerkjum, jafnvel þótt ekki sé sannað að um nauðgun sé að ræða? Eru einhver takmörk fyrir þeim áverkum sem refsilaust má valda ef samskiptin eru kölluð harkalegt kynlíf?

Heyr, heyr.Ég hyggst leggja fram skriflega fyrirspurn til dómsmálaráðherra um þetta mál vegna þess að ef til stendur að nota þetta hugtak sem málsvörn í kynferðisbrotamálum þá er lágmark að lögformleg skilgreining á harkalegu kynlífi sé skýr af hendi löggjafans. Á meðan slík skilgreining liggur ekki fyrir eru þolendur kynferðisofbeldis óvarðir í kerfinu, háðir einstaklingsbundnum hugmyndum þeirra sem með mál þeirra fara um hvað sé ofbeldi og hvað ekki, hvað sé gróf nauðgun og hvað bara harkalegt kynlíf.


Ræðumaður: Bjarkey Olsen Gunnarsdóttir

Frú forseti. Ég vil þakka hv. fyrirspyrjanda og ráðherra fyrir það samtal sem hér hefur farið fram. Ég verð að taka undir með hv. fyrirspyrjanda, mér finnst þetta ekki boðlegt eða gott ástand. Ég óska eftir því að ráðherra taki saman þessar tölur sem hér er um spurt, bæði í spurningu 4, um kostnað ríkissjóðs af því að flytja gæsluvarðhaldsfanga, hann hlýtur að liggja fyrir, það getur bara ekki annað verið, og eins að taka saman tölur yfir það hvað hefur breyst varðandi heimsóknir barna og fjölskyldna fanga sem eru búsettir í öðrum landshlutum og hafa sumir setið inni lengi. Ég hef átt samtöl við fanga sem hafa setið inni á Akureyri og síðan hér fyrir sunnan og það er ólíku saman að jafna. Við höfum sérfræðinga norðan heiða sem ég tel að í öllum tilfellum, flestöllum a.m.k., ættu að geta sinnt því starfi sem þarf að sinna. Sannarlega eru litlar einingar þyngri í rekstri. Það eru hjúkrunarheimili líka úti um alla landsbyggðina sem eru erfiðar í rekstri sökum þess að þær eru litlar en það hefur orðið samfélagsleg sátt um að halda þeim úti. Ég er ekki að líkja þessu saman að öllu leyti en ég tel þetta ekki til fyrirmyndar. Ég gerði athugasemd við það á sínum tíma og var ekki sátt við þetta fyrirkomulag þegar ráðherra lagði það fram á sínum tíma.


Ræðumaður: Brynhildur Björnsdóttir

Frú forseti. Mig langar bara að þakka fyrir að fá að taka þátt í þessari umræðu um málefni sem hefur brunnið mjög mikið á mér í mörg ár. Öll þekkjum við einhvern sem hefur þurft að þiggja blóð og ekki erum við öll í þeirri stöðu að geta gefið blóð á móti. Eins og hæstv. heilbrigðisráðherra sagði þá þurfum við að fjölga blóðgjöfum þannig að það að við útilokum ákveðinn þjóðfélagshóp vegna kynhneigðar gerir bara að verkum að við erum að útiloka eitthvað sem við höfum ekki efni á að missa. Við þurfum að fá alla þá heilbrigðu blóðgjafa sem við mögulega getum og þess vegna fagna ég því mjög að ekki seinna en 2025 fáum við blóð úr öllum þeim sem vilja gefa.


Ræðumaður: Katrín Jakobsdóttir

Frú forseti. Ég þakka hv. málshefjanda og hv. þingmönnum sem hér hafa komið með athugasemdir. Fyrir bæði stjórnvöld og Alþingi er þetta eitt mikilvægasta málið sem við stöndum frammi fyrir. Við erum með góð gögn að mörgu leyti og náttúruvárskýrsluna vil ég sérstaklega nefna, hún dregur þetta ágætlega upp, sýnir að váin er margþætt og hún hefur margþætt áhrif. Hún getur haft gríðarleg efnahagsleg áhrif, hún getur haft mjög mikil samfélagsleg áhrif. Hættumatið og áhættumatið er auðvitað algjört lykiltæki en líka viðbragðsáætlanir sem ekki eingöngu snúast um að geta brugðist við þegar eitthvað dynur á, snúast ekki bara um að verja innviði. Við höfum auðvitað verið að leggja töluvert mikla krafta í að bæta innviði okkar þannig að þeir hafi meira áfallaþol.

Það sem mig langaði að nefna líka eru þessi samfélagslegu áhrif. Náttúruvá hefur auðvitað mikil áhrif á heil samfélög en líka einstaklingana sem þar búa. Við skynjum það núna í Grindavík, við þekkjum það frá Vestmannaeyjum, þekkjum það frá þeim byggðarlögum sem hafa lent í snjóflóðum þar sem fólk upplifir áfallið hvert og eitt, en líka áfall sem samfélag. Ég held satt að segja, út frá þeim mikilvægu rannsóknum sem hafa verið unnar hér á landi á áföllum, að þar höfum við bæði mikilvægri reynslu að miðla en við eigum ekki að gleyma þessum þætti í rannsóknunum. Á sama tíma og við eigum að leggja aukinn kraft í grunnrannsóknir á náttúruvá þá eigum við líka að huga að eftirköstunum og hvernig er hægt að takast á við þau áföll sem við vitum að mörg hafa lent í hér á landi í gegnum söguna, sem við höfum stundum ekkert rætt mikið um. Ég vil halda því til haga, það verður stundum út undan í þessari umræðu en ég held að við eigum líka að halda því til haga.


Ræðumaður: Katrín Jakobsdóttir

Frú forseti. Svo ég byrji á fyrirspurninni sjálfri hjá hv. málshefjanda, og ég þakka henni kærlega fyrir fyrirspurnina, þá er hafin vinna við undirbúning heildstæðs áhættumats vegna eldgosa og annarrar jarðrænnar náttúruvár fyrir Reykjanesskaga. Þar ræðir um svæði með austurmörk um Ölfusá, Sog og Þingvallavatn og norðurmörk um sunnanverðan Hvalfjörð. Hafnarfjörður, Hveragerði og Vogar yrðu því hluti svæðisins. Meginmarkmiðið er að draga úr tjónnæmi vegna eldgosa og annarrar jarðrænnar náttúruvár og áhersla lögð á þá þætti er lúta að verndun lífs og heilsu almennings og virkni mikilvægra innviða.

Þetta er mjög viðamikið verkefni og mun taka til eldgosa og annarrar jarðrænnar náttúruvár, því að hún er margháttuð. Þar má nefna jarðskjálfta, skriður, hraun og gas. Á svæðinu eru fimm eldstöðvakerfi á landi: Reykjanes, Svartsengi, Fagradalsfjall, Krýsuvík, Brennisteinsfjöll og Hengill, og eitt neðansjávarkerfi sem tengist Eldey. Auk eldstöðvakerfanna liggur þverbrotabelti Reykjaness eftir endilöngum sunnanverðum skaganum. Þessi kerfi verða rannsökuð og hætta og áhætta, áhrif á áhrifasvæði þeirra vegna hraunrennslis, gasmengunar, gjóskufalls, jarðskjálfta og skriðufalla verða könnuð. Það er augljóslega mikið gagn í slíku áhættumati en það sem við verðum líka að átta okkur á er að nýir atburðir geta breytt vinnunni við áhættumatið eða haft áhrif á þá vinnu. En það liggur fyrir að það eru gríðarlega margir sem munu hafa gagn af slíku áhættumati og hugsunin er sú að byggja upp ákveðna vefsjá þar sem niðurstöðum verður komið á framfæri á skýran og vel nýtanlegan hátt fyrir alla hagaðila. Það er Veðurstofa Íslands sem vinnur þetta verkefni og hún leitar nú allra leiða til að flýta því eins og unnt er. Stefnt er að því að það vinnist á innan við tveimur árum en tímaáætlun er háð því að fullnægjandi fjármögnun fáist til verkefnisins — þegar hefur verið aukið við fé til að flýta þessu verkefni — og að unnt verði að ráða í nauðsynlegar sérfræðingsstöður.

Ég vil líka nefna það að Veðurstofan vinnur nú þegar að hættumati vegna eldgosavár fyrir höfuðborgarsvæðið sem mun skila sér inn í þetta áhættumat. Það liggur fyrir skýrsla um langtímahættumat fyrir Reykjanesskaga vestan Kleifarvatns þar sem er að finna upplýsingar um Voga. Það er líka hafin vinna við gerð langtímaáhættumats vegna eldgosa fyrir landið allt og það er brýnt að ljúka þeirri vinnu. Þegar lokið hefur verið við gerð heildstæðs áhættumats fyrir Reykjanesskaga þarf því að taka fyrir næstu svæði þar sem eldvirkni getur haft áhrif á byggð og mikilvæga innviði og þar vil ég nefna Öræfajökul, eldstöðvakerfin á Snæfellsnesi og á Kröflusvæðinu.

Eins og ég nefndi áðan hefur Veðurstofan yfirumsjón með þessari vinnu og lögum samkvæmt annast hún gerð hættumats vegna náttúruhamfara, ýmist að beiðni almannavarnayfirvalda eða annarra stjórnvalda. Hún hefur sömuleiðis verið að vinna hættumat vegna ofanflóða, vatnsflóða og sjávarflóða en það liggur líka fyrir, eins og ég nefndi, að það að þurfa að vera í stöðugu viðbragði eins og staðan hefur verið tefur dálítið fyrir þessari langtímavinnu. Við vorum áðan að ræða stöðu og mönnun almannavarna og ég leyfi mér að segja það hér að þó að bætt hafi verið í til Veðurstofunnar er það auðvitað mikil ábyrgð sem sú stofnun þarf að axla, bæði í því að bregðast við viðbragði frá degi til dags þegar svona hræringar ganga yfir en líka að vera í langtímaverkefni. Ég tel fulla ástæðu til þess að þingið fari heildstætt yfir þau mál því að þetta eru undirstöðustofnanir sem þurfa að geta í senn verið að vinna langtímavinnu og í hinu daglega viðbragði.

Í blálokin vil ég síðan nefna skýrslu um náttúruvá sem kom út í apríl 2023 og var unnin á vegum umhverfisráðuneytisins og kom til vegna samþykktrar þingsályktunartillögu umhverfis- og samgöngunefndar á vorþinginu 2021, þar sem kemur fram að það þurfi að gera hættumat vegna allrar náttúruvár sem Ísland býr við, þ.m.t. eldgosavár. Þar kemur fram, og mér finnst mikilvægt að halda því til haga, að þetta eru sífelluverkefni sem þarf að endurskoða reglulega. Þá þarf að taka mið af tækniþróun, það þarf að taka mið af stærra gagnasafni, niðurstöðum rannsókna, aðlögunaraðgerðum, þróun samfélagsins og áhættuviðmiðum. Ég ætla að ljúka mínu máli á því að ítreka það sem ég sagði hér áðan, og tók þá undir með hv. þm. Sigmari Guðmundssyni, að mikilvægi grunnrannsókna þegar kemur að náttúruvá og hættu verður seint nægjanlega ítrekað. Þess vegna skiptir máli þegar við mótum okkar stefnu til lengri tíma þegar kemur að grunnrannsóknum að við horfum sérstaklega á þennan þátt, hvernig við erum að sinna rannsóknum á sviði náttúruvár.


Ræðumaður: Katrín Jakobsdóttir

Frú forseti. Ég þakka fyrir ágæta fyrirspurn og ágætar umræður. Mig langar að vekja athygli hv. þingmanna á þeirri góðu stefnu sem ég vitnaði í áðan þar sem er fjallað ágætlega um þörungarækt, m.a. komið inn á rannsóknastarf, skyldu á rannsóknum í stórþörungaeldi, útgáfu tímabundinna rannsóknar- og þróunarleyfa sem skulu auglýst eða boðin út með almennum hætti og enn fremur er lagt til að áður en til leyfisveitinga komi skuli stórþörungaeldi vera skráningarskylt og þar felist skylda til skráningar á framleiðslumagni, þörungategundum og framleiðsluferlum. Það er því búið að vinna heilmikla stefnu, og ég get haldið áfram, sem er skipt upp í aðgerðir fyrir árið 2028 og svo sýn til 2040. Þarna er fjallað líka um smáþörungaeldi, þarfagreiningu fyrir báðar framleiðslugreinar, rannsóknir á hagkvæmni þess að nota þörunga í fiskifóður. Það er fjallað um leyfisveitingaferlið og hvernig hægt er að skerpa og skýra það og einmitt að það þurfi að skilgreina svæði til rannsóknar og þróunar á stórþörungaeldi, afmarka þau að teknu tilliti til burðarþols og áhættumats sem yrði unnið af Hafrannsóknastofnun. Það þurfi að horfa til þess að vinna eða breyta strandsvæðaskipulagi fyrir þau svæði sem þykja vænleg til stórþörungaeldis.

Þarna er því búið að leggja dálítið fram hvað þarf að gera og þarna er líka lagt til að fyrir árið 2028 verði komin lög um þessi mál. Eins og kom fram í máli mínu áðan er það næsta mál á dagskrá í matvælaráðuneytinu. Við eigum von á lagareldisfrumvarpi inn í þingið á næstu vikum vonandi en þetta mál verður svo unnið í kjölfarið. Ég tek undir með þeim hv. þingmönnum sem hér hafa talað að það er best einmitt, áður en lagt er af stað, að huga að öllu því sem þarf að gera. En mér sýnist stefnumótunin leggja töluvert góðan grunn fyrir það.


Ræðumaður: Katrín Jakobsdóttir

Frú forseti. Ég mun leitast við að svara hv. þingmanni um þetta áhugaverða mál. Eins og kunnugt er þá hefur staðið yfir stefnumótun um lagareldi í matvælaráðuneytinu um nokkra hríð og sú stefna, þ.e. um uppbyggingu og umgjörð lagareldis til 2040, var kynnt hagaðilum í byrjun október síðastliðnum. Stefnan sem þar er sett fram nær yfir sjókvíaeldi, landeldi, úthafseldi og þörungaræktun og byggði m.a. á nýsamþykktri matvælastefnu, stjórnsýsluúttekt Ríkisendurskoðunar og greiningarvinnu Boston Consulting Group. Hvað varðar sérstaklega þörungaeldi má nefna að í skýrslu Boston Consulting Group eru dregnar upp sviðsmyndir um möguleika þörungaeldis en þar er kastljósinu einkum beint að leyfisveitingaferlinu sem skýrsluhöfundar töldu að þyrfti að skýra og einfalda. Stefnumótunarskjalið var lagt fram í samráðsgátt stjórnvalda og þar var sett fram sameiginleg framtíðarsýn til ársins 2040 fyrir allar undirgreinar lagareldis, þ.m.t. þörungarækt, og fjallað um markmið hverrar greinar til að framtíðarsýnin gæti orðið að veruleika. Alls bárust 86 umsagnir. Þar af voru tvær sem sérstaklega miðuðu að þörungaeldi. Önnur þeirra kom frá Þörungaverksmiðjunni þar sem var bent á að þörungar og fiskur eru afar ólíkar lífverur og það væri erfitt að fjalla um þær með sambærilegum hætti og ræktun á þörungum væri ólík eldi á fiskum. Því var lagt til að skoðað yrði af alvöru að þessi verkefni yrðu algerlega aðgreind, þ.e. ef lög yrðu samin um lagareldi yrði unnið annað regluverk um þörungarækt.

Í byrjun desember 2023 voru drög að frumvarpi um lagareldi birt í samráðsgátt og þar er sérstaklega tekið fram í gildissviðsgreininni að lögin gildi ekki um ræktun og nýtingu sjávargróðurs. Það var sem sagt niðurstaða sérfræðinga matvælaráðuneytisins. Hún er í fullu samræmi við umsögn Þörungaverksmiðjunnar sem ég nefndi hér áðan. Í greinargerð með frumvarpsdrögunum er tekið fram að í frumvarpinu sé ekki að finna reglur um ræktun smáþörunga og stórþörunga þó að stefnumótunarvinna hafi verið unnin fyrir báðar greinar og ástæðan er tvíþætt. Í fyrsta lagi hefðu ný lög um lagareldi líklega orðið öllu umfangsmeiri og þyngri í vöfum en æskilegt væri ef þau tækju einnig til þörungaræktar. En í öðru lagi, eins og hv. þingmaður bendir hér á, virðast vaxtarmöguleikar þörungaræktunar til framtíðar vera miklir. Því er það mat ráðuneytisins eftir að hafa farið yfir þessi mál að það sé rétt að það gildi sérstök lög um þessa atvinnugrein. Í öllu falli stóð ekki til að settar yrðu sérstakar reglur um smáþörungarækt enda umhverfisáhrif hennar eins og hún er nú stunduð hverfandi samanborið við ýmsar aðrar greinar lagareldis. Þá standa rök til þess að heildstætt regluverk taki bæði til ræktunar og nýtingar á villtum stórþörungum. Og þá kem ég kannski að spurningu hv. þingmanns, en vinna við gerð sérstaks frumvarps þess efnis er sem sagt fyrirhuguð í matvælaráðuneytinu. Það er ekki á þingmálaskrá þessa vetrar enda önnur stór mál á henni en þetta verður næsta skref.

Mig langar aðeins að nefna hér matvælasjóð sem var settur á fót árið 2020. Hann er á forræði matvælaráðherra og hlutverk hans er að styðja við þróun og nýsköpun við framleiðslu og vinnslu matvæla og hliðarafurða úr landbúnaði og sjávarútvegi. Við styrkveitingar úr sjóðnum hefur verið lögð áhersla á nýsköpun, sjálfbærni, verðmætasköpun og samkeppnishæfni íslenskra matvæla. Þessi sjóður gegnir auðvitað mikilvægu hlutverki þegar kemur að því að styðja við nýsköpun og þróun atvinnugreinar sem í framtíðinni mun geta skilað miklum verðmætum. Ég vil vekja athygli á því að nokkur fjöldi verkefna sem tengjast framleiðslu og nýtingu á þörungum hefur fengið styrk úr matvælasjóði frá því að sjóðurinn var stofnaður árið 2020 eða 11 verkefni sem hafa fengið samtals um 100 millj. kr. Ég vil ítreka að mér finnst mjög mikilvægt að við styðjum við áframhaldandi rannsóknir á þessu sviði og þar gegnir matvælasjóður mikilvægu hlutverki.

Eins og ég nefndi í máli mínu er ný heildstæð löggjöf um þang- og þörungaeldi ekki á þingmálaskrá yfirstandandi þings en fram undan er vinna við gerð sérstaks frumvarps sem tæki bæði til ræktunar og nýtingar á villtum stórþörungum. Sú vinna er fyrirhuguð í matvælaráðuneytinu.


Ræðumaður: Katrín Jakobsdóttir

Frú forseti. Ég tek undir þakkir málshefjanda til hv. þingmanna fyrir að taka þátt í þessari umræðu. Mér finnst mjög mikilvægt að það komi fram, af því að ég hef nú gegnt mínu embætti í á sjöunda ár, að Stjórnarráðið hefur unnið mjög vel saman þegar kemur að því að bregðast við, hvort sem er náttúruvá eða annarri vá. Ég get alveg sagt það hér að Stjórnarráðið vinnur ekki alltaf vel saman en í slíkum tilfellum höfum við unnið mjög vel saman og eins hefur forsætisráðuneytið átt mjög gott samstarf við ólíkar stofnanir, hvort sem er almannavarnadeild ríkislögreglustjóra, Veðurstofuna eða heilbrigðiskerfið þegar faraldur gekk yfir. Ég get því ekki sagt annað um það og ég get ekki tekið undir orð þeirra sem draga í efa viðnámsþrótt stjórnkerfisins þegar vá ber að dyrum. Hann er mikill. En það þýðir ekki að við verðum ekki að horfast í augu við það að almannavarnadeildin, svo ég taki það dæmi sérstaklega, hefur verið undir gríðarlegu álagi í mörg ár og fjöldi stöðugilda hreinlega annar ekki því álagi. Við verðum einfaldlega að horfast í augu við það.

Hv. þm. Sigmar Guðmundsson nefndi hér vísindastarfið og ég ætla líka að fá að taka undir það að við horfum stundum sérstaklega á grunnrannsóknir og nýsköpun en gleymum stundum öllum þeim rannsóknum sem er verið að sinna á náttúru landsins sem eru alger undirstaða fyrir öflugt viðbragð þegar eitthvað gerist. Þetta þurfum við að ræða sérstaklega. Ég vil segja það líka að það þarf að taka til skoðunar þetta ytra eftirlit. Rannsóknarnefnd almannavarna var felld úr lögum. Við þurfum að ræða hvernig við ætlum að takast á við það af því að það liggur alveg fyrir að öll viðbrögð þegar vá ber að dyrum munu alltaf vera gagnrýnd á einhverjum tímapunkti og það skiptir máli að ferlarnir séu skýrir.

Svo aðeins um alþjóðasamstarfið. Þar hef ég beitt mér fyrir því og sérstaklega á norrænum vettvangi að ræða í auknum mæli um áfallaþol og viðnámsþrótt samfélaga. Það var aðalumræðuefnið á fundi norrænna forsætisráðherra í Vestmannaeyjum á síðasta ári því þar getum við svo sannarlega unnið þéttar saman og líka þó að við horfum víðar en bara á Norðurlöndum.


Ræðumaður: Bjarkey Olsen Gunnarsdóttir

Frú forseti. Ég vil byrja á því að þakka hv. þm. Gísla Rafni Ólafssyni fyrir að vekja máls á þessum mikilvæga málaflokki og sömuleiðis þakka ég hæstv. forsætisráðherra fyrir greinargóð svör. Ég get tekið undir þau sjónarmið sem hér hafa komið fram og varða fjármögnun og starfsemi almannavarna með tilliti til sjálfboðaliða og þess óeigingjarna starfs sem þar fer fram. Það er alveg ljóst, eins og hér hefur komið fram, að þessu fyrirkomulagi, sér í lagi þegar litið er til síðustu ára sem hafa einkennst af viðvarandi almannavarnaástandi eins og öllum hér er kunnugt um, þurfum við að breyta.

Inn í þessa umræðu um formgerð almannavarna vil ég draga rannsóknarnefnd almannavarna, nefnd sem lögð var af fyrir nokkrum árum og hefur leitt til þess að ráðherra sem ber ábyrgð á málaflokknum ásamt almannavörnum sjálfum fer með innra og ytra eftirlit. Nefndinni var aldrei með góðu móti gert mögulegt að uppfylla lagaskyldur sínar og sinna mikilvægu eftirliti. Það er alveg ljóst að ákvarðanir um almannavarnaaðgerðir eru þýðingarmiklar fyrir almenning og atvinnulíf eins og við höfum kynnst undanfarin ár, hvort heldur er í heimsfaraldrinum, snjóflóðunum í Neskaupstað, aurflóðinu á Seyðisfirði og nú vegna hörmunganna sem eru í Grindavík. Slíkar ákvarðanir hverju sinni geta verið íþyngjandi og haft áhrif á fjölda þátta samfélagsins. Markmið sjálfstæðrar rannsóknarnefndar almannavarna var einmitt að hafa augun á þessu, að draga fram hvað mætti betur fara í slíkri ákvarðanatöku og hvernig bæta mætti viðbrögð og aðgerðir til frambúðar. Það er mín afstaða að slík nefnd sé nauðsynleg og að ákvörðun um eftirlit, um rannsókn gerist sjálfkrafa eins og við sjáum hjá rannsóknarnefnd samgönguslysa en ekki að fólk sem lendir í hörmulegum atburðum þurfi jafnvel sjálft að kalla eftir óháðri rannsókn. Dómsmálaráðherra er að endurskoða lögin og ég vona svo sannarlega að þetta verði tekið til endurskoðunar.

Við erum jú að sönnu lánsöm hér á landi að búa að öflugum almannavörnum. Hér höfum við á reiðum höndum mannauð sem er ekki sjálfsagður í því fámenni sem við búum við og ég tek undir með málshefjanda að að slíku sjálfboðastarfi þurfum við að hlúa almennilega sem og almannavörnum almennt.


Ræðumaður: Katrín Jakobsdóttir

Frú forseti. Ég vil þakka hv. þm. Gísla Rafni Ólafssyni fyrir að efna til þessarar mikilvægu umræðu. Við höfum aðeins tæpt á nokkrum af þeim atriðum sem hann kom inn á í sinni ræðu en ég fagna því mjög að fá tækifæri til að ræða stöðuna heildstætt því að undanfarin ár höfum við gengið í gegnum mjög margháttuð áföll sem hafa reynt gríðarlega á innviði almannavarnakerfisins og í raun og veru á alla okkar viðbragðsaðila. Það er nærtækt að rifja upp langvarandi heimsfaraldur þar sem reyndi mjög á almannavarnir og heilbrigðiskerfið en ekki síður á ráðuneytin, Stjórnarráðið og samhæfingu og samþættingu aðgerða. Eldsumbrot sem núna standa yfir á þéttbýlasta svæði landsins þar sem við erum með spár um að við getum vænst áframhaldandi eldsumbrota og jarðhræringa kalla einnig á gríðarlega samþættingu og samhæfingu alls stjórnkerfisins, svo ekki sé minnst á aðrar þær ógnir sem steðja að, eins og loftslagsbreytingar sem hv. þingmaður nefndi. Í gegnum öll þessi áföll, og ég gæti talið upp fleiri því að það hafa orðið skriðuföll og snjóflóð, við fengum aftakaveður sem í raun og veru tók rafmagnið af Norðurlandi hér í lok árs 2019, þá vil ég segja að viðbragðsaðilar okkar hafa staðið sig einstaklega vel. En ég ætla að fá að taka undir með hv. þingmanni að þetta er fáliðuð sveit. Það er fáliðuð sveit sem er í föstu starfi hjá almannavörnum ríkislögreglustjóra. Ég var nú að kanna í dag hver væri fastur fjöldi stöðugilda og það eru 11,5 stöðugildi sem eru föst stöðugildi. Síðan munu bætast við 1–2 stöðugildi á árinu fyrir Reykjanes sem eru hugsuð fyrir þetta ár en að öðru leyti er verið að fá lánað fólk frá öðrum embættum og öðrum stofnunum, eins eru verktakar, fólk er ráðið í skemmri tíma og því er mikið álag á sama fólkinu. Ég vil fá að taka undir með hv. þingmanni að þetta þurfum við að taka til skoðunar hér.

Almannavarnalög eru frá árinu 2008 og þar var sett á laggirnar svokallað almannavarna- og öryggismálaráð en nokkrum árum síðar voru sett önnur lög um þjóðaröryggisráð. Það sem á hefur skort er að samræma hlutverk þessara ólíku ráða. Mitt mat á þessu er að þjóðaröryggisráð hafi í raun og veru tekið töluvert af þeim hlutverkum sem ætlað var að almannavarna- og öryggismálaráð sinnti á sínum tíma og að mörgu leyti finnst mér það eðlilegri vettvangur því að þótt þar sitji færri er almannavarna- og öryggismálaráð öðruvísi samsett og til að mynda eru þar ekki fulltrúar þingsins eins og í þjóðaröryggisráði. Mögulega væri hægt að endurskoða hlutverk almannavarnaráðs og ég veit að það er hafin endurskoðun á almannavarnalögum hjá dómsmálaráðherra. Í öllu falli held ég að þarna skipti máli að horfa á ólík hlutverk þessara ólíku ráða.

Þegar áföll hafa dunið yfir virkjast líka ákveðinn hópur innan stjórnkerfisins sem er svokallaður ráðuneytisstjórahópur. Það hefur í raun gengið nokkuð vel að tryggja þá samhæfingu aðgerða. Til að mynda kom út úr þeirri vinnu átakshópur sex ráðuneyta sem var skipaður í janúar 2020 til að vinna tillögur til úrbóta á innviðum um land allt til að styrkja áfallaþol samfélagsins. Af því að hv. þingmaður veltir því aðeins fyrir sér hvaða aðgerðir hafa verið og hvað er fyrirhugað þá var sá hópur settur á laggirnar eftir óveðrið 2019. Þar komu fram 287 aðgerðir og í byrjun árs 2023 var vinnu við tæplega 70% skammtímaaðgerða að fullu lokið, vinna hafin við allar skammtímaaðgerðir og vinna hafin við 95% langtímaaðgerða. Í mars 2021 var eiginlega endurnýjað umboð ráðuneytisstjórahópsins vegna eldsumbrota á Reykjanesskaga sem hefur þetta hlutverk að tryggja heildstæða yfirsýn og samhæfingu aðgerða. Raunar áður en sá hópur var settur á laggirnar var búið að vinna töluvert mikla undirbúningsvinnu. Það er verið að vinna mjög víða í kerfinu en það er mikilvægt að við nýtum þessa reynslu, í fyrsta lagi til að fara yfir stöðu þessa mikilvæga aðila, almannavarna, og til að nýta reynsluna í endurskoðun á lögum um almannavarnir.

Að lokum, vegna þess að hv. þingmaður nefnir hér fjármögnun allra þeirra sjálfboðaliða, þá sat ég með Rauða krossinum og Landsbjörg á fundi í síðustu viku. Þau voru að ræða fjármögnun sinna samtaka og þá tekjulind sem þau hafa í gegnum happdrættismál þar sem þau hafa mikinn hug á að gera ákveðnar breytingar. Við verðum að fara yfir fjármögnun þessara aðila þannig að þeim sé áfram gert kleift að afla sjálfstæðra tekna, en eins að fjármögnun þeirra til lengri tíma verði tryggð. Það stóð til í kjölfar mikillar umræðu sem hér varð um flugeldasölu að setja á laggirnar starfshóp til að fara yfir fjármögnun björgunarsveitanna. Það þarf að ráðast í þá vinnu.


Ræðumaður: Steinunn Þóra Árnadóttir

Virðulegi forseti. Mér finnst skipta máli inn í þessa umræðu að að sjálfsögðu á að fara eftir samþykktum Alþingis í málum en hæstv. ráðherrar þurfa auðvitað líka að leggja fram ekki bara eitthvert frumvarp einhvern veginn um eitthvað heldur þarf það að vera röklega og skynsamlega uppbyggt til að ná þeim árangri sem til er ætlast með því. Ég heyrði ekki betur en að það væri vinna í gangi og ég ætla að trúa því og treysta að hún muni skila árangri á endanum. Það er vissulega rétt að tíminn verður lengri en upphaflega var lagt upp með en þannig er það nú stundum. En mér finnst það líka skipta máli í þessu að frumvarpið sjálft  taki til þess sem það á að gera og til þess er mikilvægt að fara í vinnu  og ég gat ekki heyrt annað en að hæstv. ráðherra væri að vinna hana.


Ræðumaður: Steinunn Þóra Árnadóttir

Heyr, heyr.Herra forseti. Ég þakka hæstv. heilbrigðisráðherra fyrir svörin. Það er auðvitað gott að heyra að það hafi verið gripið til viðeigandi ráðstafana og smitrakning farið í gang. Mér finnst hins vegar mikilvægt að setja fókusinn á það að við verðum að ná upp bólusetningarhlutfallinu því það er það sem tryggir hjarðónæmi, það er það sem tryggir vernd þeirra sem veikastir eru fyrir og geta ekki fengið bólusetningu. Við þekkjum þetta úr umræðunni um Covid. Við vitum það líka að það mun alltaf berast hingað smit, fólk er einfaldlega svo mikið á faraldsfæti. Það eru fleiri sjúkdómar sem ég ætla samt ekkert að fara að kafa ofan í í þessari fyrirspurn, en ég vil bara nefna alvarlega sjúkdóma eins og til að mynda rauða hunda. Þar er líka mikilvægt að við höldum uppi bólusetningarhlutfallinu. Ég vil því brýna hæstv. ráðherra um að láta þetta mál verða til þess að vekja okkur og við förum í alvöruátak til þess að tryggja hér hjarðónæmi við sjúkdómum sem við eigum bólusetningu við.


Ræðumaður: Steinunn Þóra Árnadóttir

Virðulegur forseti. Sóttvarnalæknir fékk tilkynningu fyrir nokkrum dögum frá Landspítala um fullorðinn einstakling sem greindist með mislinga. Mislingar eru bráðsmitandi veirusjúkdómur og við sem samfélag höfum búið svo vel að okkur hefur kannski á nokkrum áratugum tekist að gleyma því hversu hættulegur sjúkdómur þetta getur verið þó svo að sem betur fer sleppi flestir vel frá honum. Í umfjöllun um þetta mál núna hefur jafnframt komið fram að samkvæmt nýjustu samantekt landlæknis er þátttaka landsmanna í mislingabólusetningu nú komin niður fyrir 90%, sem er of lágt hlutfall til að viðhalda hjarðónæmi. Mig langar því að spyrja hæstv. heilbrigðisráðherra hvort og þá til hvaða ráðstafana hafi verið tekið eða sé hægt að taka til þess að tryggja með sem bestum hætti að fólk nýti sér bólusetningar til þess að við getum haldið áfram að viðhalda þeim mikilvæga árangri sem hefur náðst hvað varðar heilsufar þjóðarinnar með því að koma í veg fyrir mislingafaraldra. Við þekkjum í gegnum Íslandssöguna að þeir blossuðu hér alltaf reglulega upp og úti um allan heim og urðu allt of mörgum mjög skeinuhættir og gátu leitt til alvarlegra veikinda.


Ræðumaður: Guðmundur Ingi Guðbrandsson

Þingið samþykkti það.Hæstv. forseti. Hv. þingmenn Flokks fólksins hafa farið mikinn í þessu máli. Með popúlískum hætti að mínu mati hafa þau komið hérna upp og reynt að gera lítið úr því sem verið er að vinna að í þágu eldra fólks og þjónustu við eldra fólk, t.d. í gegnum aðgerðaáætlunina Gott að eldast. Hér kom fram þingsályktunartillaga þar sem ráðherra var falið að mynda starfshóp sem myndi leggja síðan til frumvarp. Ég hef sagt það að það kann vel að vera að þetta frumvarp komi fram á einhverjum tímapunkti. Það hefur aldrei verið útilokað í mínu máli. Það var hins vegar niðurstaðan að það væri óskynsamlegt að gera það að sinni. Það væri miklu skynsamlegra að setja á fót þá þjónustu sem gert er ráð fyrir í aðgerðaáætluninni Gott að eldast, aðgerð sem komin er í gang, aðgerð sem við þurfum að sjá hverju mun skila í betri þjónustu við eldra fólk, þar sem við höfum safnað saman eldra fólki til að segja okkur hvað það er sem eldra fólk vantar. Það að ætla að koma fram með frumvarp um hagsmunafulltrúa eldra fólks án þess að hafa það nægilega mótað, án þess að byggja það á gögnum — ég ætla ekki að taka þátt í þannig vinnubrögðum þó svo að Flokkur fólksins vilji gjarnan að ég geri það.


Ræðumaður: Guðmundur Ingi Guðbrandsson

Forseti. Ég þakka hv. þingmanni fyrirspurnina. Það sem hann kemur hérna inn á er þingsályktunartillaga sem samþykkt var vorið 2021, ef ég man rétt, líkt og hann kom inn á í sínu máli, þar sem starfshópi var gert að skrifa frumvarp sem hér yrði lagt fram á þingi. Nú er það oft þannig að þegar starfshópar taka til starfa og fara að leggjast yfir málin þá komast þeir í sumum tilfellum að þeirri niðurstöðu að það geti verið skynsamlegt að gera aðra hluti heldur en þeim upphaflega var ætlað að gera eða að gera þá ekki nákvæmlega eins og þeim var ætlað að gera í upphafi. Og það er kannski akkúrat þannig með þetta mál sem hér er til umræðu því starfshópurinn taldi, eftir að hafa ráðfært sig við ýmsa aðila úti í samfélaginu sem að þessum málaflokki koma, að það væri ekki skynsamlegt að ráðherra myndi koma fram með frumvarp um hagsmunafulltrúa eldra fólks hér á þingi að sinni heldur væri mikilvægt að safna gögnum um það hvaða atriði það væru helst sem þyrfti á að halda þegar kemur að málefnum eldra fólks og hagsmunum þeirra. Þess vegna var það tillaga starfshópsins, í samráði við þá verkefnisstjórn sem hefur stýrt verkefninu Gott að eldast, sem endaði í þingsályktunartillögu hér inni á þingi og samþykkt var, að hefja slíka gagnasöfnun og á sama tíma koma á fót því sem hv. þingmaður réttilega nefndi hérna, upplýsingaþjónustu fyrir eldra fólk þannig að það gæti þá alla vega hið minnsta verið fyrsta skrefið. Ég hef aldrei útilokað að hér muni ekki einhvern tímann koma frumvarp en ég ákvað að fara að þeim ráðleggingum starfshópsins að gera þetta ekki að sinni.


Ræðumaður: Katrín Jakobsdóttir

Herra forseti. Ég vil segja það um þessi mál að það er alveg hárrétt sem kom fram að Útlendingastofnun forgangsraðaði þessum umsóknum um fjölskyldusameiningar og um það hefur ekki verið deilt og þær hafa verið afgreiddar. Ég vil líka segja það hér að það hefur verið samtal milli Íslands og Norðurlandanna. Það verður að segjast eins og er að ég hef sjálf gerst ónákvæm í mínum svörum eins og ég hef bent á eftir á, þ.e. fyrst fékk ég þær upplýsingar að fyrst og fremst væri verið að aðstoða ríkisborgara. Síðar kom það fram að það væri einnig verið að aðstoða dvalarleyfishafa og fyrst og fremst þá dvalarleyfishafa sem áður hefðu búið í löndunum, en það er líka um fleiri dvalarleyfishafa að ræða. Þannig að það hefur verið samtal, en það hefur ekki verið samvinna milli allra Norðurlanda á þessu svæði, við höfum ekki verið aðilar að henni en það hefur verið samvinna milli einstakra Norðurlanda. En mér finnst rétt að benda á að þar hafa Noregur og Svíþjóð aðstoðað umtalsverðan fjölda en Danmörk og Finnland langtum færri. Þetta var nú um þetta og kannski ekki vanþörf á að reyna að skýra þá upplýsingaóreiðu sem hefur einkennt þessi mál. En ég vil bara taka undir með hv. þingmanni að það er mjög mikilvægt að þetta liggi fyrir sem fyrst, hvað við getum gert til að aðstoða þetta fólk sem hér um ræðir því það hefur öðlast rétt til að koma hingað.

Forseti vill minna á að ræðutími í óundirbúnum fyrirspurnum er tvær mínútur í fyrri ræðu og ein mínúta í síðari ræðu.


Ræðumaður: Katrín Jakobsdóttir

Herra forseti. Ég þakka hv. þm. Loga Einarssyni fyrir að spyrja um þetta mikilvæga mál. Til að byrja á því að svara því sem kom fram í lok hans fyrirspurnar þá ræddi hæstv. utanríkisráðherra þetta mál við ríkisstjórnina eftir að hann kynnti þessa ákvörðun. Hann ræddi þetta líka við utanríkismálanefnd Alþingis eftir að hann kynnti þessa ákvörðun. Raunar tel ég að þetta hafi komið fram í síðasta fyrirspurnatíma sem ég sat hér í þinginu. Ég vil segja það hér að ég lít ekki á þessa ákvörðun sem endanlega ákvörðun heldur að íslensk stjórnvöld gefi sér tóm til að fara yfir málefni UNRWA. Það var haldinn fundur þar sem sátu fulltrúar utanríkisráðuneytisins með UNRWA þar sem mjög margt mikilvægt kom fram, m.a. að UNRWA og Sameinuðu þjóðirnar hafa brugðist mjög hratt við þeim ásökunum sem hafa verið uppi. Því hefur verið lýst yfir að allir þeir starfsmenn sem mögulega hafi komið að ólögmætu athæfi og hryðjuverkum verði dregnir til ábyrgðar. Það er búið að setja fram áætlun um viðbragð Sameinuðu þjóðanna sem ég tel trúverðuga. Ég legg á það mjög ríka áherslu að þessu samtali verði lokið, að það verði unnt að hefja aftur greiðslur til stofnunarinnar. Ég vil minna á að kjarnaframlag Íslands átti að berast á fyrsta ársfjórðungi þannig að það eitt og sér er kannski ekki dagaspursmál. Milljónir manna leggja allt traust sitt á þá aðstoð sem kemur í gegnum UNRWA og það er okkar mat að það er engin önnur stofnun sem hefur getu til að veita sambærilega aðstoð og veitt er af hálfu þessarar stofnunar.

Ég vil taka undir með hv. þingmanni sem minnir hér á ályktun Alþingis. Hún var mjög skýr og afgerandi um að Ísland eigi að leggja sitt af mörkum þegar kemur að mannúðaraðstoð á Gaza. Ég er sammála þeirri ályktun og studdi hana að sjálfsögðu hér í þinginu og því legg ég mikla áherslu á að þessu samtali verði lokið og unnt verði að halda áfram eins og við höfum verið að gera, því sannarlega höfum við verið að auka okkar framlög í þetta verkefni.


Ræðumaður: Steinunn Þóra Árnadóttir

Forseti. Stjórnskipunar- og eftirlitsnefnd hefur fengið til meðferðar tilkynningar landskjörstjórnar um kosningu Ingerar Erlu Thomsen sem 3. varaþingmanns á lista Samfylkingarinnar – jafnaðarflokks Íslands í Suðurkjördæmi og Guðrúnar Sigríðar Ágústsdóttur sem 2. varaþingmanns á lista Sjálfstæðisflokksins í Norðvesturkjördæmi. Nefndin hefur fundað til að fjalla um kosningarnar og kjörgengið og mælir nefndin einróma með staðfestingu kosningar Ingerar Erlu Thomsen og Guðrúnar Sigríðar Ágústsdóttur.


Ræðumaður: Bjarkey Olsen Gunnarsdóttir

Frú forseti. Ég þakka hv. þingmanni aftur fyrir andsvarið. Þetta er einmitt það sem við þurfum að gera. Við þurfum að koma fram okkar áhyggjum og okkar leiðum til að reyna að finna út úr því hvernig við getum virkjað eftirlit með þessu, að þetta séu ekki bara orð á blaði. Í febrúar var verið að ræða m.a. um alþjóðaviðskipti og rætt við aðalframkvæmdastjóra WTO, Okonjo-Iweala, ef ég get sagt það rétt, og rætt um stöðu lágtekjulanda eftir Covid-faraldurinn, að neyðin hefði aukist eins og við þekkjum svo víða. Það var rætt um samspil viðskipta og félagslegs réttlætis og lausn deilumála og hvernig fæðuöryggi væri tryggt og allt það. Hún lagði mikla áherslu á að það þyrfti að styðja við lítil og meðalstór fyrirtæki og styrkja samkeppnisstöðu bænda í þróunarríkjunum. Eins og við þekkjum er staða mála í Afríku gríðarlega erfið. Ríkin reiða sig mjög mikið á innflutt matvæli á meðan þau standa aðeins fyrir, eins og hér kemur fram, 3% alþjóðlegra viðskipta í heiminum. Það eru gríðarleg tækifæri fyrir þau sem við þurfum að standa með í staðinn fyrir að skilja þau kannski eftir. Og ég held að þetta sé eitt af því sem þessir aðilar eru í rauninni að reyna að beita sér fyrir. Ég tel að nefndin núna sé bara mjög meðvituð um það að þetta eru angar sem við þurfum að horfa til.. Og talandi um þessa þróun sem hefur átt sér stað í orðræðunni í nefndinni þessi ár sem ég er búin að vera í henni, mér finnst hún einmitt vera í þessa veru. Við erum líka bara miklu kjarkaðri á vettvangi heldur en við vorum kannski svona þegar ég var fyrst að byrja.


Ræðumaður: Bjarkey Olsen Gunnarsdóttir

Frú forseti. Ég þakka hv. þingmanni fyrir þetta andsvar. Eins og ég sagði áðan er það áhyggjuefni að það sé ekki fylgst með þessu og þetta er eitthvað sem maður þarf sífellt að vera að ræða og minna á að það er ekki nóg að þetta sé bara eitthvað á blaði til þess að friðþægja einhverja heldur þarf að finna farveg. Þetta á við um Evrópusambandið sjálft líka, ekki bara hjá okkur. Varðandi Mercosur-ríkin var ég í hópi á síðasta kjörtímabili þegar einmitt var verið að ræða við þessi ríki, Argentínu, Brasilíu, Paragvæ og Úrúgvæ, og það komu alveg augljóslega fram þar, þó að það væri ákveðið að halda því vakandi, sem var gert, ákveðnar áhyggjur af mörgum þessara mála sem hv. þingmaður nefndi. Núna er það þannig að eftir að þessar forsetakosningar fóru fram síðast, og síðustu samningaviðræður voru árið 2019, þá ákvað EFTA bara að fylgjast með því hvernig þetta myndi þróast í álfunni og ef tækifærin sýndust vera þannig þá væri ástæða til að skoða hvort taka ætti upp viðræður. Ég hef líka áhyggjur af því að EFTA hefur verið að ræða við Indland. Það er ríki sem ég hef mínar efasemdir um og sagði á fundum nefndarinnar að ég hefði áhyggjur af því, ekki síst út af mannréttindamálum sérstaklega, barnaþrælkun og alls konar sem þarna er undir. Það kemur líka fram hérna um þessi Afríkuríki, ég kem kannski betur að því á eftir, og önnur ríki sem er vert að ræða líka.


Ræðumaður: Bjarkey Olsen Gunnarsdóttir

Virðulegi forseti. Það er alltaf gaman að vera í svona spekúlasjónum, hvað ef? Auðvitað vitum við það svo sem ekkert en samstarf styrkir alltaf, ég held að það sé af hinu góða almennt og ekki síst hjá löndum sem eru um margt lík en um leið ólík, eins og ég sagði áðan með Norðurlöndin. Við stóluðum rosalega mikið á Noreg í þessu EFTA-samstarfi mjög lengi. Þeirra fulltrúar skrunuðu dálítið í gegnum það sem átti að koma hér. Noregur er bara miklu stærra ríki og hefur í sjálfu sér að mörgu leyti aðra hagsmuni heldur en við. Það kom fram í máli frummælanda hér að við eigum ágætissamtöl við þingmenn Evrópusambandsins og við höfum fundað reglulega með þeim til að heyra hvað er efst á baugi beint frá þeim, það er líka kostur að geta verið óbeint í þessu sambandi og án þess að vera skuldbundinn því. Við þekkjum það bæði að það eru auðlindamálin sem standa helst í þjóðum sem ekki hafa viljað ganga inn í Evrópusambandið. Það eru landbúnaðarmálin sem maður heyrir að eru slík mál. Þegar maður horfir núna á mótmælin í Frakklandi hjá bændum vegna landbúnaðarins þá hverfur dálítið sú mýta sem haldið hefur verið fram mjög lengi að allir bændur séu svo glaðir eftir að löndin gengu í Evrópusambandið af því að styrkjaumhverfið og allt þetta sé svo frábært. Það er nú dálítið brogað að leggja það þannig upp. Það er líka einföldun að halda því fram að þarna sé bara verið að deila um olíukostnað, það kom fram bara síðast í morgun að það er margt annað. Ég er alla vega enn þá dálítið inni í mér varðandi það að ganga í Evrópusambandið eins og staðan er í dag. Um myntina ætla ég hins vegar ekkert að fara sérstaklega að tjá mig.


Ræðumaður: Bjarkey Olsen Gunnarsdóttir

Virðulegi forseti. Já, eins og ég kom inn á áðan um aukna viðveru í Brussel þá held ég að það sé mikilvægt. Ég lagði áherslu á það áðan að ég held að við eigum að bæta við hana, ekki síst með tilliti til álags þó að ég geri ráð fyrir því að fulltrúarnir geti hjálpast að, sem þeir gera. Við heimsóttum þau einmitt, þá vantaði reyndar fulltrúa frá einu ráðuneyti, og kannski þurfum við að gefa okkur tíma til að heimsækja þau aftur til að fylgjast betur með hvernig vinnan gengur og hvernig álagið er og annað slíkt.

Varðandi aðild að Evrópusambandinu og þetta með aukaaðildina þá eru auðvitað skiptar skoðanir, það eru meira að segja skiptar skoðanir í þingflokki Vinstri hreyfingarinnar – græns framboðs og hreyfingunni yfirleitt. Eins og hv. þingmaður rakti hér áðan var farið í þessar viðræður á sínum tíma en voru svo stöðvaðar þegar ný ríkisstjórn komst að. Áherslurnar finnst mér sveiflast eftir tíðarandanum, mér finnst þær sveiflast eftir stöðu gengisins. Þegar illa árar og vaxtaumhverfið er erfitt eins og núna þá eru fleiri sem vilja taka upp evru og ganga jafnvel í Evrópusambandið. Ég tek undir með hv. formanni þessarar EFTA-nefndar, ég held að við séum of lítil til að hafa kannski þau völd sem við myndum telja okkur eiga að hafa þarna inni. Ég hef líka setið Evrópuráðsfundina og þar erum við bara pínulítið ber í risastórum þingsal. Auðvitað skipta raddir okkar alls staðar máli. En ég er ekki sannfærð um að útkoman verði jafn árangursmikil og margur heldur með því að ganga í sambandið þó að ég útiloki það heldur ekki.


Ræðumaður: Bjarkey Olsen Gunnarsdóttir

Frú forseti. Ég vil þakka þessa umræðu, hún er bara talsvert áhugaverð. Ég ætla að grípa orðið þar sem því var sleppt hérna, um það að hafa áhrif og vera við borðið. Það er eitt af því sem ríkisstjórnin hefur einmitt gert. Við erum með starfsfólk frá öllum ráðuneytum starfandi úti núna, það var ekki þannig, til þess einmitt að koma að borðinu og láta ekki Norðmenn eða einhverja aðra stjórnast í því hvað hentar íslenskri þjóð. Það er gríðarlega mikilvægt og það er starf sem ég hef líka talað um að við þurfum að efla og gera jafnvel enn betur því að það er mismunandi álag eins og gengur og gerist í þeim gerðum sem fyrir þinginu liggja á hverjum tíma. Oft er meira álag á kannski fulltrúa frá velferðarráðuneytinu eða á fulltrúa úr fjármálaráðuneytinu en úr einhverju öðru ráðuneyti. Ég  tel að það sé mikilvægt að við höldum aðeins áfram og styðjum við það starf en við erum við borðið mun meira núna heldur en við vorum áður. Ég er búin að sitja í þessari nefnd í dálítinn tíma og ég tel að hún búi yfir miklum tækifærum til þess að hafa áhrif á þá samninga sem gerðir eru og er kannski að einhverju leyti rakið hér, líka til þess að halda okkur inni í heimsmálaumræðunni. Hv. þm. Gísli Rafn Ólafsson nefndi einmitt áðan mál sem við erum að fjalla um og hann var framsögumaður þess máls þegar við vorum á fundinum í mars í Strassborg þar sem var verið að ræða löggjöfina um gervigreind, var það ekki? Öruggar tengingar, já. Og svo það sem hann ræddi hér um gervigreindina. Þetta gefur okkur enn þá meira tækifæri til að geta komið að borðinu og haft áhrif.

Ég finn fyrir því bara á þessum árum sem ég hef verið í nefndinni að við höfum öflugri rödd heldur en við höfðum bara þegar ég byrjaði á þingi fyrir að verða 11 árum síðan. Mér finnst það hafa breyst. Það er auðvitað líka breyting á hópnum, þ.e. EFTA- og EES-hópnum. Það eru líka breytingar í þingmannahóp Evrópuþingsins, þó ekki eins miklar og hafa kannski verið hjá okkur. Maður sér líka hvað það skiptir máli að fólk öðlist reynslu. Við kvöddum í fyrra norskan þingmann sem hafði verið í yfir 20 ár í EFTA-nefndinni fyrir hönd Noregs og bjó að gríðarlegri reynslu og gat miðlað miklu til okkar hinna og líka um hvernig hlutirnir hafa þróast. Þetta skiptir gríðarlega miklu máli. Ég tek undir það að nærveran og að hitta fólk, eiga þessi kaffibollasamskipti, borða saman, eiga þessi óformlegu samskipti skiptir líka svo miklu máli og það gerist auðvitað ekkert í gegnum netið. En það eru líka fundir í gegnum netið, svo því sé nú haldið til haga fyrir alþjóð.

Hér hefur verið farið yfir það sem á daga þessarar nefndar dreif að einhverju leyti. Ég nefni fundinn í fyrra sem við áttum einmitt á svipuðum tíma og er fyrirætlaður núna, í febrúar, þar sem var verið að ræða þessa miklu löggjöf Bandaríkjanna um græn orkuskipti og stuðning við grænan iðnað varðandi hreinorkuskiptin. Þetta er kannski í fyrsta sinn sem þeir eru að leggja áherslu á slíkt með þessum hætti. Evrópusambandið hefur haft áhyggjur af því, vegna þess að það eru svo miklar skattaívilnanir, að fyrirtæki úr Evrópu flytji sig hreinlega til Bandaríkjanna. Þetta er eitt af því sem við erum auðvitað að ræða, hvernig hægt er að bregðast við. Það er ekki bara gert á Evrópuþinginu. Sú umræða flyst líka að hluta til yfir í EFTA og það finnst mér vera líka eitthvað sem heldur manni á tánum í mjög mörgu sem maður er ekki endilega að velta fyrir sér varðandi Ameríku. Mér fannst þetta alla vega vera mjög athyglisverður fundur hvað þetta varðaði. Og af því að við erum svo oft að glíma við samkeppniseftirlit hérna heima þá var verið að velta fyrir sér hvernig samkeppnisreglurnar eru einmitt en vernda um leið innri markaðinn því það skiptir jú máli líka.

Svo var mikið talað um á árinu, eðli máls samkvæmt, stuðning við Úkraínu, fyrirkomulag hans, inngöngu þeirra í Evrópusambandið. Það var tekið líka fyrir hjá okkur að einhverju leyti, hvernig við ætluðum að viðhalda þessum stuðningi. Það var líka talað um, kannski einmitt í ljósi stríðsins, aðgengi að hrávöru. Það var mikið fjallað um raforkumarkaðinn og að Evrópa þyrfti að vera mun sjálfbærari gagnvart slíku heldur en hún kannski er og fékk svona fast í andlitið í kjölfar þessa stríðs. Þetta var eitt af því sem tók talsverðan tíma hjá okkur. Mér finnst mikilvægt að maður sé partur af þessu samtali og að heyra líka hvernig þetta kemur við hin löndin sem okkur finnst gjarnan vera mjög lík okkur. En á sumum sviðum eru þau það kannski ekki alveg.

Ég vil líka halda því til haga, af því að EFTA hefur haldið dálítið vel utan um það, að þegar ESB er að gera nýja fríverslunarsamninga við önnur lönd þá höfum við í EFTA þurft að berjast dálítið fyrir því að fá sambærilega samninga jafnvel uppfærða. Margt af því hefur tekið talsverðan tíma. Ég man t.d. það að nútímavæða þessa samninga, taka tillit til hinna ýmsu atriða sem okkur þykja sjálfsögð, t.d. um nauðungarvinnu og annað slíkt. Það er ekkert langt síðan að það fór að koma inn í samninga sem manni finnst eiginlega vera sjálfsagt en var talsverð tregða við að setja slíkar setningar inn í samningana. Það er líka eitt af því sem mér finnst að við höfum áorkað því að við fundum jú með ráðherrum þessara landa líka reglulega, tvisvar sinnum á ári, og þar reynum við að beita okkur sameiginlega fyrir ákveðnum sameiginlegum aðgerðum sem við viljum að löndin leggi áherslu á. Það er eitt af því sem mér hefur fundist vera breyta í því sem verið hefur. Ég ávarpaði á fundinum okkar í mars í fyrra einmitt nauðungarvinnuna og að auka ábyrgð fyrirtækja þegar horft væri á aðfangakeðjuna frá A til Ö, að til þessa væri horft. Ég hef t.d. áhyggjur af því við erum að reyna að gera samninga við ýmis lönd sem ég held að geti ekki uppfyllt þetta, sérstaklega þegar kemur að þriðju ríkjunum. Þá getur þetta skipt talsverðu máli.

Ég vil líka segja að ég var ánægð með það að stjórn og stjórnarandstaða stóð þétt saman og við stóðum öll saman þegar kom að áhrifum varðandi flugið og lýstum öll yfir stuðningi við að það væri tekið tillit til Íslands, þ.e. til framlengingarinnar.

Mér hefur fundist þetta vera um margt mjög áhugavert og maður hefur lært ýmislegt af því að starfa í þessari nefnd. Sannarlega þarf að gera betur víða. Það sem er kannski helst að, ef svo má segja, er þegar verið er að gera samninga og setja inn einhvers konar setningar um áform sem við viljum auðvitað að sé farið eftir. Þá horfist maður auðvitað í augu við það að það er ekki hægt að fylgja því öllu saman eftir svo nægjanlegt sé. Það er kannski akkillesarhællinn. Þegar búið er að gera samning eins og t.d. varðandi nauðungarvinnu, að það eigi ekki að gera samning við slík ríki eða þá að þau skuldbindi sig til að fylgja því, þá stöndum við frammi fyrir því að við ýmist getum ekki sannreynt það eða því er ekki fylgt nægilega vel eftir að mínu mati.


Ræðumaður: Bjarni Jónsson

Hæstv. forseti. Ég mun stikla á stóru í óvenjuviðburðaríku starfi Íslandsdeildar Evrópuráðsþingsins árið 2023. Í umræðum á vettvangi þingsins á árinu bar hæst undirbúning og eftirfylgni leiðtogafundar Evrópuráðsins sem fór fram í Reykjavík 16.–17. maí síðastliðinn, innrásarstríð Rússlands í Úkraínu og umræðu um önnur brýn úrlausnarefni á borð við brottnám úkraínskra barna, árás Aserbaídsjan á Nagorno-Karabakh og átökin fyrir botni Miðjarðarhafs. Leiðtogafundurinn í Reykjavík í maí var fjórði leiðtogafundur Evrópuráðsins frá stofnun þess árið 1949 en áður höfðu leiðtogar aðildarríkjanna komið saman í Vínarborg árið 1993, í Strassborg árið 1997 og í Varsjá árið 2005.

Evrópuráðið verður 75 ára á þessu ári en hlutverk þess er að standa vörð um grundvallarhugsjónir aðildarríkjanna um mannréttindi, lýðræði og réttarríki, auk þess að stuðla að efnahagslegum og félagslegum framförum. Með það að markmiði beitir ráðið sér m.a. fyrir gerð og samþykkt bindandi fjölþjóðasáttmála. Mannréttindasáttmálinn er þeirra þekktastur og á honum grundvallast Mannréttindadómstóll Evrópu.

MorgunblaðinuÍsland gekk í ráðið ári eftir stofnun þess, þann 7. mars 1950. Þáverandi utanríkisráðherra, Bjarni Benediktsson, sótti fund ráðherranefndar það sama ár og ritaði af því tilefni grein sem birtist í þann 12. apríl. Þar sagði hann frá tilurð og tilgangi Evrópuráðsins og fjallaði sérstaklega um mikilvægi ráðsins fyrir smáríkið Ísland en hann taldi samtökin smáþjóðunum nauðsynlegust. Engin ríki ættu meira undir farsælu starfi alþjóðastofnana en smáríki. Þessi orð eiga ekki síður við í dag. Þetta rifjaði ég upp í fyrirspurnatíma Evrópuráðsþingsins í liðinni viku við utanríkisráðherra Liechtenstein sem nú fer með formennsku í Evrópuráðinu. Sömuleiðis að á umliðnum árum höfum við aukinheldur lært að smærri sjálfstæðar þjóðir eru oftar en ekki farsælli í að skapa samstöðu og leiða alþjóðlegt samstarf á krefjandi og erfiðum tímum, öðlast frekar traust til að sameina þjóðir, smáar sem stórar, að baki sameiginlegum gildum okkar.

Ísland tók við formennsku í Evrópuráðinu í nóvember 2022 og gegndi henni fram til 17. maí síðastliðinn en þá tók Lettland við keflinu. Formennska í Evrópuráðinu tekur ekki til Evrópuráðsþingsins. Forseti þess er kosinn á grundvelli tilnefninga flokkahópa sem á þinginu starfa en þingmaður frá formennskuríki Evrópuráðsins tekur þó alltaf sæti í framkvæmdastjórn Evrópuráðsþingsins. Því sat ég í framkvæmdastjórninni í tengslum við formennskutíð Íslands í ráðinu, auk þess að sitja áfram í stjórnarnefnd Evrópuráðsþingsins sem formaður Íslandsdeildar.

Af hálfu þingmanna Alþingis erum við þrjú sem sitjum í Íslandsdeild en ásamt mér voru aðalmenn í Íslandsdeild Þórhildur Sunna Ævarsdóttir varaformaður og Birgir Þórarinsson. Varamenn voru Jódís Skúladóttir, Berglind Ósk Guðmundsdóttir og Björn Leví Gunnarsson við upphaf árs en Arndís Anna Kristínardóttir Gunnarsdóttir tók sæti Björns Levís á þingfundi Evrópuráðsþingsins í apríl.

Formennska Íslands í Evrópuráðinu setti svip sinn á starf Íslandsdeildar og var hún í miklu gestgjafahlutverki á árinu og til hennar leitað venju fremur. Undir lok árs 2022 tók Alþingi á móti stjórnarnefnd Evrópuráðsþingsins venju samkvæmt við formennskutíð Íslands í ráðinu en vegna leiðtogafundarins í Reykjavík í maí kom stjórnarnefndin aftur saman hér á landi á sérstökum aukafundi í aðdraganda fundarins þann 15. maí. Á fundinum voru tekin til umræðu mikilvæg málefni sem snertu áherslu leiðtogafundarins, m.a. um stöðu og framtíð lýðræðis, marghliða samvinnu, sameiginleg gildi og nýja kynslóð réttinda. Þá voru einnig kynnt til sögunnar ný verðlaun í nafni Vigdísar Finnbogadóttur sem veitt verða í þingfundaviku Evrópuráðsþingsins í júní ár hvert fyrir framúrskarandi árangur á sviði valdeflingar kvenna.

Þá er þó ekki allt upp talið þar sem nefnd Evrópuráðsþingsins um fólksflutninga og málefni flóttafólks kom saman í Reykjavík í september. Nefndina skipar 81 þingmaður frá aðildarríkjum Evrópuráðsþingsins og á Birgir Þórarinsson sæti í nefndinni fyrir Íslands hönd. Ísland var því mikilvægur vettvangur þingmanna Evrópuráðsþingsins sem komu saman þrisvar sinnum hér á landi á tíu mánaða tímabili. Fundirnir þóttu allir takast afar vel og voru þeir umtalaðir á vettvangi Evrópuráðsþingsins þar sem þeir voru lofaðir í hástert af þingmönnum og öðrum góðum gestum.

Ákveðið var að veita auknar heimildir til þátttöku á þingfundum Evrópuráðsþingsins í formennskutíð Íslands og gafst varamönnum Íslandsdeildar færi á að sækja tvo fyrri þingfundi ársins jafnhliða aðalmönnum, en alls fundar Evrópuráðsþingið fjórum sinnum á ári í viku í senn í Strassborg. Guðni Th. Jóhannesson, forseti Íslands, Katrín Jakobsdóttir forsætisráðherra og Þórdís Kolbrún Reykfjörð Gylfadóttir, þáverandi utanríkisráðherra, ávörpuðu Evrópuráðsþingið í Strassborg og áttu fundi með Íslandsdeild ásamt fastafulltrúa Íslands hjá Evrópuráðinu, Ragnhildi Arnljótsdóttur. Oddný Mjöll Arnardóttir var kjörin dómari við Mannréttindadómstól Evrópu fyrir Íslands hönd, fyrst íslenskra kvenna, og Václav Havel mannréttindaverðlaunin voru veitt í 11. sinn á þingfundi í október í Strassborg. Komu þau í hlut Osman Kavala sem hefur verið pólitískur fangi í Tyrklandi frá því í október 2017. Þá samþykkti ráðherranefnd Evrópuráðsins undir formennsku Íslands að taka fyrir aðildarumsókn Kósovó að Evrópuráðinu. Málinu hefur því verið vísað til Evrópuráðsþingsins sem hefur nú aðildarumsóknina til umfjöllunar.

Aðildarríki Evrópuráðsins eru 46 talsins í dag en Rússlandi var vísað úr ráðinu í kjölfar innrásarinnar í Úkraínu í febrúar 2022. Evrópuráðið nær því til alls um 830 milljóna íbúa sem mynda eina órofa pólitíska heild í álfunni, að Rússlandi, Belarús og Kósovó undanskildum miðað við óbreytta stöðu. Fulltrúar Evrópuráðsþingsins eru 306 talsins og jafn margir til vara.

Annað sem vert er að nefna af störfum Íslandsdeildar er að Þórhildur Sunna Ævarsdóttir gegndi stöðu formanns undirnefndar laga- og mannréttindanefndar Evrópuráðsþingsins um gervigreind og mannréttindi og sat í undirnefndum laga- og mannréttindanefndar um mannréttindi og um framfylgd úrskurðar Mannréttindadómstóls Evrópu. Hún gegndi einnig stöðu annars varaformanns reglunefndar frá janúar og fram í apríl og var fengin til að stýra umræðu eða flytja erindi á sex fundum og ráðstefnum um mismunandi málefni á árinu. Þá var Þórhildur Sunna skipuð framsögumaður af hálfu laga- og mannréttindanefndar í málefnum pólitískra fanga og gegndi hún stöðu framsögumanns fyrir tveimur skýrslum á árinu, annars vegar í tengslum við eftirlit með skuldbindingum Búlgaríu gagnvart Evrópuráðinu og hins vegar um óréttmæta fangelsun Vladímír Kara-Murza og kerfisbundnar ofsóknir í Rússlandi gegn andstæðingum árásarstríðs Rússlands. Þórhildur Sunna fór jafnframt í kosningaeftirlit til Tyrklands í maí.

Birgir Þórarinsson kynnti skýrslu flóttamannanefndar um yfirvofandi neyðarástand í mannúðarmálum í Afganistan og meðal afgansks flóttafólks á fundi flóttamannanefndar í Reykjavík og tók einnig þátt í pallborðsumræðum í tengslum við fundinn þar sem áhersla var lögð á eftirfylgni leiðtogafundar og sjónum beint að þeim þáttum Reykjavíkuryfirlýsingarinnar sem snúa að inngildingu flóttafólks og innflytjenda. Birgir fór í vettvangsferð til Tyrklands vegna skýrslugerðar um stöðu mannúðarmála í Afganistan og kynnti skýrsluna á þingfundi Evrópuráðsþingsins í október þar sem skýrslan var samþykkt samhljóða. Þá var Birgir skipaður framsögumaður í málefnum afgansks flóttafólks af hálfu flóttamannanefndar og gegndi áfram stöðu framsögumanns fyrir skýrslu um eftirlit með skuldbindingum Úkraínu gagnvart Evrópuráðinu.

Auk þess að sitja fundi framkvæmdastjórnar tók sá sem hér stendur þátt í fundi formanna landsdeilda Norðurlanda og Eystrasaltsríkja, NP8, á Evrópuráðsþinginu og stýrði ég einnig einum slíkum fundi sem fram fór í þingfundaviku í Strassborg í október. Þá sótti ég einnig þrjá fundi stjórnarnefndar sem fulltrúi Íslandsdeildar í Haag, í Ríga og Vaduz, auk fundarins sem haldinn var í Reykjavík í aðdraganda leiðtogafundar þar sem ég var einn frummælenda. Ég tók einnig þátt í starfi þingmannanets um heilnæmt umhverfi og átti sæti í sérnefnd á vegum framkvæmdastjórnarinnar um brottnám úkraínskra barna og í annarri sérnefnd um framtíð lýðræðis í Belarús. Þá tók ég þátt í undirbúningsvinnu vegna leiðtogafundar Evrópuráðsins hér á landi í maí, var frummælandi á ráðstefnu um mannréttindi og lýðræði í Kristiansand í Noregi fyrir hönd íslensku formennskunnar í Evrópuráðinu og tók þátt í fleiri fundum og ráðstefnum sem tengdust formennsku Íslands í Evrópuráðinu.

Að auki má geta þess að Íslandsdeild auglýsti eftir umsóknum í janúar um stöðu fulltrúa Íslands í nefnd Evrópuráðsins um varnir gegn pyndingum og ómannlegri eða vanvirðandi meðferð eða refsingu, CPT-nefndin svokallaða. Íslandsdeild tilnefndi þrjú til setu í nefndinni og eftir efnislega meðferð á vettvangi Evrópuráðsþingsins og innan ráðherranefndarinnar var Elsa Bára Traustadóttir endurkjörinn til setu í CPT-nefndinni fyrir tímabilið 20. desember 2023 til 19. desember 2027.

Virðulegi forseti. Ég hef nú dregið saman helstu starfsemi Íslandsdeildar Evrópuráðsþingsins á árinu 2023 en vísa að öðru leyti til ársskýrslunnar í heild sem er aðgengileg á vef Alþingis. Ég vil einnig nota tækifærið og þakka þingmönnum Íslandsdeildar fyrir samstarfið á árinu.


Ræðumaður: Steinunn Þóra Árnadóttir

Herra forseti. Hv. þingmaður kom inn á atriði sem mér finnst mikilvægt inn í þetta norræna samstarf. Okkur á Íslandi hefur stundum þótt við vera svolítið á jaðrinum, verandi eyja og einmitt talsvert langt frá Eyrarsundi, en kannski má segja að að hluta til gildi það sama um nyrstu svæðin í Noregi, Svíþjóð og Finnlandi. Þau eiga ákveðna hluti sameiginlega með okkur hér á Vestur-Norðurlöndum, Íslandi, Færeyjum og Grænlandi, og ég held þess vegna að það sé gott að fá þessar áherslur líka inn í samtalið sem á sér stað í Norðurlandaráði.

Vegna umræðunnar um tungumál, og ég skal ekki segja hvert hún mun þróast í framtíðinni, þá langaði mig bara að nota tækifærið og koma því að að á næstu þemaráðstefnu sem halda á í Tasiilaq á Austur-Grænlandi núna í mars ætlum við að ræða stöðu örtungumála í hinum stafræna heimi. Það held ég að sé ekki síður mikilvægt — af því að hér höfum við verið að ræða um fríverslun og ýmislegt og áherslan í fyrra var svolítið mikið á fæðuöryggi en nú verður áherslan mikið á stöðu tungumálanna — bæði fyrir okkur sem svæði þar sem við eigum það sameiginlegt að tala öll örtungumál, og íslenskan er þar allt í einu langstærst í samhengi hlutanna. Eins skiptir þetta svo miklu   fyrir sjálfsmynd okkar ríkja sem þjóðar. Þar held ég að við eigum sérstaklega að horfa á stöðu grænlenskunnar sem er mikilvægt að spjari sig inni í framtíðinni.


Ræðumaður: Steinunn Þóra Árnadóttir

Herra forseti. Ég kem upp í andsvar fyrst og fremst til að þakka hv. þingmanni fyrir að stíga hér inn í þessa umræðu og vera svona jákvæður í garð þessa samstarfs. Ég er hjartanlega sammála því að kunnátta í dönsku eigi ekki að vera grundvöllurinn að því hvort hægt sé að taka þátt í vestnorrænu samstarfi og í rauninni að tungumálakunnátta sé fyrsta varðan að því að geta tekið þátt í einhvers konar samstarfi. Þetta fjallar auðvitað um það að hafa eitthvað pólitískt inn í umræðuna að leggja.

Varðandi stöðu nágranna okkar sem ekki eru sjálfstæð ríki, í það minnsta ekki enn þá, inni í Norðurlandaráði langar mig að segja — og hér tala ég fyrir mig persónulega en ekki fyrir hönd alls Vestnorræna ráðsins þótt ég haldi að við séum á svipuðum slóðum — að mér finnst mikilvægt, vegna þess að það eru skiptar skoðanir um hvort löndin eigi að verða sjálfstæð innan landanna, að við hlustum eftir því og það eru líka skiptar skoðanir á því á hvaða hraða það eigi að gerast og auðvitað eigum við að hlusta eftir því. En hins vegar tel ég að þegar kemur að starfinu í Norðurlandaráði eigi að vera hægt að koma því þannig fyrir að þau sjálfstjórnarsvæði sem þarna eru hafi þar sama rétt og sjálfstæðu ríkin. Ég held að það myndi styrkja þetta svæði og auðvitað þessi lönd líka inn í hið norræna samstarf.


Ræðumaður: Steinunn Þóra Árnadóttir

Herra forseti. Ég þakka hv. þingmanni fyrir andsvarið og spurninguna. Fyrst langar mig að segja að notkun á dönsku hefur verið talsvert til umræðu í Vestnorræna ráðinu að undanförnu og við höfum svona aðeins verið að þróa okkur áfram með notkun á túlkabúnaði, því að það sýnir sig að þingmenn, sérstaklega Íslands og Grænlands en þó einnig Færeyja, sem eiga þó auðveldast með dönskuna, geta átt í miklu dýpri samræðum með því að tjá sig á móðurmáli sínu. Það er bara staðreynd sem við þurfum að taka með í reikninginn í okkar starfi. Hvert og hvernig það mun þróast get ég ekki sagt til um en hér er einhvers konar gerjun í gangi.

Varðandi beina aðild Færeyja og Grænlands að Norðurlandaráði þá sat ég, líkt og hv. þingmaður, og hlustaði á ræðu Mútes B. Egedes á fundi Norðurlandaráðs, sem var mjög áhrifamikil, og ég hef  líka heyrt hvað Færeyingar hafa segja. Þetta hefur ekki verið tekið upp sem einhver formlegur liður til umræðu innan Vestnorræna ráðsins en það er hins vegar þannig að við höfum einfaldlega hlustað á það hvernig sérstaklega Grænland telur heppilegast fyrir sig að haga málum til þess að þeirra rödd heyrist sem tærast í þessu samstarfi. Við höfum hingað til, þótt bara með óformlegum hætti sé, hlustað á og stutt við þeirra málflutning.


Ræðumaður: Steinunn Þóra Árnadóttir

Frú forseti. Ég mun hér gera grein fyrir starfi Vestnorræna ráðsins fyrir árið 2023 og stikla á stóru. Vestnorræna ráðið er samstarfsvettvangur þingmanna frá Íslandi, Færeyjum og Grænlandi. Í ráðinu sitja sex þingmenn frá hverju landi. Aðalmenn í Íslandsdeild Vestnorræna ráðsins voru við upphaf árs 2023 auk mín, hv. þingmenn Eyjólfur Ármannsson varaformaður, þingflokki Flokks fólksins, Ásmundur Friðriksson, þingflokki Sjálfstæðisflokks, Kristrún Frostadóttir, þingflokki Samfylkingarinnar, Þorbjörg Sigríður Gunnlaugsdóttir, þingflokki Viðreisnar og Þórarinn Ingi Pétursson, þingflokki Framsóknarflokks.

Í september urðu þær breytingar á skipan Íslandsdeildar að Jón Gunnarsson tók sæti Ásmundar Friðrikssonar sem aðalmaður og Sigmundur Davíð Gunnlaugsson úr þingflokki Miðflokksins tók sæti Kristrúnar Frostadóttur.

Íslandsdeild Vestnorræna ráðsins tók virkan þátt í starfi ráðsins á árinu og vann að framgangi vestnorrænna mála á Alþingi. Íslandsdeildin lagði fram tillögu til þingsályktunar á 153. þingi um framfylgd fjögurra ályktana Vestnorræna ráðsins sem samþykktar voru á ársfundinum 2022. Tillagan var samþykkt sem ályktun Alþingis nr. 16/153 hinn 23. maí 2023. Vestnorræna ráðið er ólíkt öðru alþjóðastarfi sem Ísland tekur þátt í að því leyti að tillögur sem samþykktar eru í ráðinu eru jafnframt lagðar fram til samþykktar á þjóðþingunum þremur.

Íslandsdeild Vestnorræna ráðsins hélt níu fundi á árinu þar af einn sameiginlegan fund með Íslandsdeild Norðurlandaráðs og Íslandsdeild þingmannaráðstefnu um norðurskautsmál. Þetta kom hv. þm. Bryndís Haraldsdóttir einnig inn á í skýrslu um starfsemi Íslandsdeildar Norðurlandaráðs hér áðan. Málefni þessara Íslandsdeilda hafa nefnilega þó nokkra snertifleti og gagnlegt er að funda sameiginlega um sameiginleg áherslumál og einnig til að skiptast á upplýsingum um hvað er að gerast í þessu samstarfi og að hverju hinar Íslandsdeildirnar eru að vinna að.

Á hefðbundnu starfsári kemur ráðið saman tvisvar, þ.e. þingmennirnir 18 samanlagt frá öllum löndunum þremur, annars vegar á þemaráðstefnu að vetri og hins vegar á ársfundi að hausti. Á árinu 2023 fór þemaráðstefnan fram í Þórshöfn í Færeyjum og ársfundurinn var haldinn hér í þessum sal, sem Alþingi var svo vinsamlegt að lána okkur undir ársfundinn.

Þemaráðstefnan fór fram í Þórshöfn í Færeyjum dagana 6.–10. febrúar. Óveður setti strik í reikninginn og varð grænlenska landsdeildin veðurteppt í Kaupmannahöfn og tók þátt í ráðstefnunni í gegnum fjarfundabúnað. Þetta er svolítið þekkt stef í samstarfi þessara landa. Við búum mjög norðarlega og allra veðra er von, sérstaklega á veturna, en tæknin bjargaði því sem bjargað varð þarna. Það var auðvitað mikil synd að grænlenska landsdeildin kæmist ekki á staðinn til að taka þátt í fundinum en þó skömminni skárra að hún gat þó verið með í fjarfundabúnaði. Yfirskrift ráðstefnunnar var Fæðuöryggi og sjálfbærni á Vestur-Norðurlöndum. Áhersla var lögð á að styrkja vestnorræna samvinnu á sviði matvælaframleiðslu, sjálfbærni og fæðuöryggis. Utanaðkomandi áhrif á borð við heimsfaraldur og árásarstríð Rússa í Úkraínu sýna glöggt hve mikilvægt er að tryggja eigin fæðuöryggi.

Ársfundur ráðsins var, eins og áður sagði, haldinn hér í þessum þingsal í lok ágúst. Á honum voru samþykktar fjórar ályktanir sem verða sendar til þjóðþinga landanna þriggja til umfjöllunar og ríkisstjórna. Þar eru stjórnvöld og ríkisstjórnir hvattar til samvinnu, fundahalda og að skiptast á reynslu sinni. Þrjár þessara ályktana tengjast fæðuöryggi, ein fjallar um hafið sem matarkistu okkar á Vestur-Norðurlöndum, önnur um sameiginlegar vestnorrænar næringarráðleggingar og sú þriðja um matarsóun. Fjórða ályktunin hvetur stjórnvöld til að kanna möguleika á auknu samstarfi í tengslum við lýðskóla, danska orðið er „efterskole“, með leyfi forseta. Þar er námsframboð fyrir nemendur á aldrinum 14–18 ára sem ekki eru í hefðbundnu námi. Við höfum í rauninni ekki þetta námsframboð hér en gætum tekið þátt í því með hinum vestnorrænu löndunum ef þessi tillaga yrði samþykkt.

Í tengslum við ársfundinn hélt Vestnorræna ráðið opinn borgarafund í Norræna húsinu í Reykjavík. Þetta var fyrsti opni borgarafundurinn sem ráðið heldur en ákvörðun var tekin um að halda slíkan fund á ársfundi ráðsins í Nuuk árið 2022. Umfjöllunarefni fundarins var hvað vestnorrænu löndin eiga sameiginlegt og á hverju samvinna þeirra byggist en fundurinn heppnaðist mjög vel og aðsókn var ekki bara góð heldur fór hún fram úr okkar björtustu vonum. Það er verið að skipuleggja það í tengslum við næsta ársfund sem verður haldinn í Færeyjum að þá verði haldinn svona opinn borgarafundur þar.

Á ársfundinum í ágúst tók Jenis av Rana, formaður færeysku landsdeildarinnar, við sem formaður Vestnorræna ráðsins en fram að því hafði ég gegnt formennsku ráðsins í eitt ár frá ágúst 2022. Í Vestnorræna ráðinu er sá háttur hafður á að löndin skiptast á að fara með formennsku eitt ár í senn. Sem formaður Vestnorræna ráðsins tók ég þátt í fundi þingmannaráðstefnu um norðurskautsmál sem fram fór í Washington í apríl en Vestnorræna ráðið og þingmannanefnd um norðurskautsmál hafa gert með sér samstarfssamning. Á fundinum var helst á dagskrá starf þingmannanefndarinnar og hvernig hægt er að halda starfinu áfram án þátttöku Rússa eftir innrás þeirra í Úkraínu. Jafnframt voru rædd þau mál sem brenna á öllum samfélögum á svæðinu, þ.e. loftslagsbreytingar, staða ungs fólks og framtíðarþróun svæðisins.

Þá hélt Vestnorræna ráðið í samstarfi við Norðurlandaráð og þingmannaráðstefnu um norðurslóðamál málstofu á Hringborði norðurslóða sem fram fór í Reykjavík í október. Málstofan bar yfirskriftina Fæðuöryggi og sjálfbærni á norðurslóðum. Mikilvægi þess að nota auðlindir á sjálfbæran hátt og velja heildstæða nálgun þegar kemur að fæðuöryggi voru aðaláherslur umræðunnar.

Venju samkvæmt tók forsætisnefnd Vestnorræna ráðsins þátt í þingi Norðurlandaráðs sem fram fór í Stórþinginu í Ósló að þessu sinni. Í forsætisnefnd eiga formenn landsdeildanna þriggja sæti, einn frá Íslandi, einn frá Færeyjum og einn frá Grænlandi. Forsætisnefnd Vestnorræna ráðsins fundar við það tækifæri með forsætisnefnd Norðurlandaráðs og á auk þess fund með samstarfsráðherrum Vestur-Norðurlandanna. Fundarefnin voru þau fjölmörgu sameiginlegu málefni ráðanna tveggja, svo sem fæðuöryggi, samfélagslegt öryggi, málefni ungs fólks o.fl.

Í nóvember fundaði forsætisnefnd Vestnorræna ráðsins með DEEA nefnd Evrópuþingsins í Brussel. Sú nefnd sinnir samskiptum Evrópuþingsins við Sviss, Noreg, Ísland og EES auk norðursins. Hv. þm. Eyjólfur Ármannsson, varaformaður Íslandsdeildar, sótti fundinn af hálfu Íslandsdeildar Vestnorræna ráðsins. Helstu mál á dagskrá voru norðurslóðamál, öryggismál og loftslagsmál.

Virðulegur forseti. Ég hef nú stuttlega farið yfir starfsemi Íslandsdeildar Vestnorræna ráðsins fyrir síðastliðið ár en vísa að öðru leyti til ársskýrslunnar í heild sem liggur frammi og er aðgengileg á vef Alþingis.  Ég vil einnig nota þetta tækifæri og þakka þingmönnum Íslandsdeildarinnar fyrir ánægjulegt og ekki síður skemmtilegt samstarf á síðastliðnu ári.


Ræðumaður: Steinunn Þóra Árnadóttir

Frú forseti. Ég þakka hv. þingmanni fyrir svörin. Já, því miður er það staðreynd að það horfir mjög ófriðlega í heiminum akkúrat núna með stríði í Evrópu en einnig með sífellt auknum átökum víðs vegar um heiminn og eins versnandi stöðu mannréttinda á mjög mörgum stöðum. Mér finnst mikilvægt að við sem þjóð og partur af Norðurlöndunum komum inn í þá umræðu af ábyrgð. Við erum sem svæði gríðarlega rík samanborið við aðra heimshluta og búum við mun betri lífskjör en nálega allir aðrir heimshlutar. Mér finnst þess vegna skipta máli að við nálgumst málin þannig að við leggjum eitthvað til uppbyggingar á öðrum svæðum en stuðlum ekki að frekara niðurrifi, eins og er mín bjargfasta skoðun að hernaður geri alltaf. En ég get tekið undir það að umræðan um öryggis- og varnarmál mætti oft vera meiri og mætti vera dýpri. En að sama skapi held ég líka að sú umræða eigi að snúast um hvernig við komum á friðsamlegum lausnum. Þar getum við t.d. lært ýmislegt af hinum Norðurlöndunum sem hafa til að mynda að bjóða upp á nám í friðarfræðum og hvernig eigi að leysa úr erfiðum deilum með samningaumræðu.


Ræðumaður: Steinunn Þóra Árnadóttir

Frú forseti. Ég hef fylgst með þessari umræðu í þingsal um skýrslu um starf Íslandsdeildar Norðurlandaráðs og langaði aðeins að koma hér inn í lokin. Mér fannst hv. þm. Bryndís Haraldsdóttir taka umræðuna ágætlega saman og mér fannst hv. þingmaður, sem ég er ekki alltaf alveg sammála öllum áherslum hjá, þó taka ágætlega vel utan um ólík sjónarmið í sinni ræðu og eins hér í lokaræðu sinni. Mig langaði hins vegar að koma hér upp og ítreka það varðandi umræðu um að koma á fót norrænum her, sem ég er algerlega andvíg og tel ekki vera farsælt, að ég myndi vilja sjá áhersluna frekar á það hvað Norðurlöndin og Norðurlandaráð geta gert í samstarfi við það að koma að umræðum og málaleitunum um að koma á friði í heiminum. Almennt séð, þó með undantekningum, held ég að við séum þekkt sem svæði þar sem friður hefur ríkt og við höfum ekki verið mjög árásargjörn í garð annarrar þjóðar. Það tel ég vera gríðarlega mikinn styrk og ég myndi áfram vilja sjá áhersluna þar. Ég átta mig alveg á því að það er líka í takt við mjög margt sem hv. þingmaður hefur sagt en mig langaði að koma því hér að að mér finnst mikilvægt að áherslan verði í þá átt en alls ekki í átt að meiri hernaði.


Ræðumaður: Orri Páll Jóhannsson

Virðulegi forseti. Ég vil byrja á því að þakka hv. þm. Bryndísi Haraldsdóttur fyrir yfirferðina á þessari skýrslu Íslandsdeildar Norðurlandaráðs. Ég er einn þeirra sem sitja í Íslandsdeildinni og mig langaði að nota tækifærið til að segja eitt sem er ánægjulegt í starfi þingmannsins — og rétt sem kom fram í máli hv. þm. Oddnýjar G. Harðardóttur í fyrri skýrsluumræðu að þetta er stærsta landsdeildin, ég held það hafi verið hv. þingmaður sem kom inn á það, engu að síður er það staðreynd — en það er gaman að segja frá því og gaman að hafa upplifað það sem tiltölulega nýr þingmaður á þingi hvað landsdeildirnar eru þegar upp er staðið mikill sameiginlegur vettvangur fyrir Íslands hönd í þessum verkefnum sem við eigum að sinna fyrir hönd þingsins. Það er aldeilis ekki undantekning á því í íslensku landsdeildinni hvað varðar Norðurlandaráð þar sem við vinnum þétt og náið saman, bæði hér heima á okkar fundum og líka þegar við sækjum fundina þegar þeir eru í einhverju hinna Norðurlandanna. Þetta er skemmtilegt verkefni, þetta er skemmtilegt viðfangsefni og það er gaman að geta komið sameinuð fram og unnið sameiginlega. Eðlilega erum við með skiptar pólitískar skoðanir okkar á milli en við stöndum þó saman fyrir Ísland sem er gaman og gott að segja.

Mig langaði annars bara að koma stuttlega upp til að taka undir orð hv. þm. Oddnýjar G. Harðardóttur varðandi þá vinnu. Hv. þingmaður rakti mjög ágætlega þessa sögu og þetta sem kemur eilíflega upp á öllum fundum og í öllum flokkahópum, þessi saga dvínandi fjármagns í norrænu samstarfi. Ég hygg engu að síður að það sé alveg rétt hjá hv. þingmanni að allir þessir norrænu þingmenn séu sammála um mikilvægi þess en svo hefur fjármagnið kannski ekkert endilega fylgt með. Sjálfur er ég þeirrar skoðunar að þetta sé afar mikilvægt samstarf fyrir okkur hér á Íslandi og brýnt að við sinnum því og tökum þátt í því á hinum mismunandi plönum og það hefur verið afar gaman að fylgjast með þessari áherslu á vettvangi norrænu ráðherranefndarinnar, hvar við höfum gegnt forystu á síðasta ári.

Ég vil jafnframt taka undir orð hv. þm. Oddnýjar G. Harðardóttur um þá samvinnu sem Íslandsdeildin hefur átt við hæstv. samstarfsráðherra, Guðmund Inga Guðbrandsson. Þess er getið í þessari skýrslu sem við ræðum hér hvernig sá hæstv. ráðherra steig inn í mál, bæði með fyrri formennsku og þá með núverandi formennsku, varðandi bæði fjármagnið sem slíkt en eins líka framtíðarsýnina. Ég held að það sé mikill bragur á því að samstarfsráðherrarnir hverju sinni leggi sig mikið fram um þetta samtal og þessa samvinnu við þingvettvanginn sem Norðurlandaráð er. Eigum við þess kost í okkar formennsku að viðhalda þessu með nýrri formennsku Svía þá tel ég að það sé afar mikilvægt vegna þess að þarna þarf augljóslega að byggja brýr í mörgum málum.

Að endingu langar mig bara að segja, vegna þess að það er eitt af því sem kemur fram í formennskuáætlun Íslandsdeildarinnar fyrir árið í ár, að það er áframhald þeirrar umræðu sem fer af stað í tilefni 60 ára afmælis Helsingfors-samningsins, þessa grundvallarsáttmála og opinbera sáttmála í þessu norræna samstarfi. Sannarlega hefur krafan eða viljinn til að horfa til endurskoðunar á honum tekið mið af hörmungarástandi í Evrópu sem miðar að auknum stríðsátökum og því sem við horfum hér upp á og höfum horft upp á á undanförnum misserum. Við sem Norðurlönd höfum sannarlega getað unnið friðsamlega saman í yfir 200 ár en það er líka brýnt að horfa til annarra atriða sem sannarlega þarfnast uppfærslu þegar kemur að mögulegri endurskoðun á samningnum. Þau eru mörg hver tíunduð í þessari skýrslu sem hér liggur fyrir og er til umræðu. Mig langar þó sérstaklega draga fram þau gildi sem við teljum okkur eiga sameiginleg á Norðurlöndum, allt saman fjölþjóðleg samfélög en við teljum okkur engu að síður hafa þessi gildi okkar á milli sem lúta að kynjajafnrétti, stöðu hinsegin fólks, lýðræði og mannréttindum. Þetta, auk umhverfis- og loftslagsmálanna, er augljóslega eitthvað sem við getum lagt af mörkum í íslensku deildinni inn í mögulega endurskoðun á samningnum, auk þess sem hér hefur verið farið yfir áhersluna á frið sem er auðvitað forsenda þess að við getum viðhaldið þessum gildum í samfélögunum, þ.e. jafnrétti, stöðu hinsegin fólks, mannréttindum í því samhengi, lýðræði og svo mætti lengi telja.

Annars þakka ég góða umræðu og hlakka áfram til áframhaldandi samstarfs við Íslandsdeild Norðurlandaráðs. Þetta er skemmtilegur vettvangur.


Ræðumaður: Guðmundur Ingi Guðbrandsson

Virðulegi forseti. Ég mæli hér fyrir skýrslu samstarfsráðherra Norðurlanda um störf Norrænu ráðherranefndarinnar árið 2023. Skýrslan nær yfir það samstarf ráðherra og ráðuneyta sem tengjast Norrænu ráðherranefndinni og er formlega bundið í norrænum samningum. Þá er í skýrslunni einnig gerð grein fyrir norrænu samstarfi forsætisráðherra, starfsemi á vettvangi samstarfsráðherra Norðurlanda, auk fleiri atriða. Löng hefð er fyrir því að skýrsla samstarfsráðherra sé unnin í samvinnu allra þeirra fagráðuneyta sem taka þátt í norrænu samstarfi á vettvangi Norrænu ráðherranefndarinnar. Svo var einnig að þessu sinni en ritstjórn var í höndum Norðurlandadeildar utanríkisráðuneytis. Skýrslan í ár er með nokkru öðru sniði en hin fyrri ár. Í ár er í hefðbundnu þingskjali að finna stutta samantekt skýrslunnar, en skýrslan sjálf er aðgengileg í gegnum hlekk í þingskjalinu, auk þess sem prentuðu eintaki var dreift í pósthólf þingmanna.

Frú forseti. Árið 2023 var annasamt í norrænu samstarfi. Ísland gegndi formennsku og var því í forsvari fyrir samstarfið á árinu sem var að líða. Yfirskrift formennskuáætlunar Íslands var ,,Norðurlönd – afl til friðar.“ Þar voru áherslur Íslands markaðar í samræmi við framtíðarsýn Norðurlandanna til ársins 2030 um að Norðurlöndin verði sjálfbærasta og samþættasta svæði heims árið 2030, með áherslumálin þrjú um græn, samkeppnishæf og félagslega sjálfbær Norðurlönd. Einnig var lögð áhersla á frið í formennskuáætluninni og vestnorrænt samstarf. Ísland setti í krafti formennskunnar mark sitt á áherslur og samstarf við hin norrænu löndin. Formennskan var viðamikið og mikilvægt verkefni sem snerti flesta ráðherra og öll ráðuneyti í Stjórnarráði Íslands.

Áður en lengra er haldið vil ég rifja upp hér að stefna um framtíðarsýn til ársins 2030 var samþykkt á sumarfundi forsætisráðherra Norðurlanda árið 2019, í formennskutíð Íslands, og nefnist í daglegu tali framtíðarsýn okkar 2030. Í kjölfarið var síðan samþykkt framkvæmdaáætlun sem gildir fyrir árin 2021–2024, með áherslusviðin þrjú sem áður voru nefnd; græn, samkeppnishæf og félagslega sjálfbær Norðurlönd. Áherslur Íslands á formennskuárinu voru greindar niður í 40 verkefni. Góður árangur náðist á árinu við að ljúka meginþorra þessara áhersluverkefna. Ég get stoltur sagt frá því, virðulegi forseti, að öllum þessum verkefnum var ýtt úr vör. Miklum meiri hluta þeirra telst lokið, en af 40 verkefnum teljast 29 þeirra vera lokið. Hin sem eftir eru, eru ýmist vel á veg komin, átta talsins, eða teljast hafin, þrjú talsins. Nánar er fjallað um þetta í 7. kafla skýrslunnar í fylgiskjalinu „Staða og framgangur áherslna í formennskuáætlun við lok formennsku.“

Frú forseti. Í skýrslunni sem hér liggur fyrir er einkum leitast við að bregða ljósi á þau mál sem voru efst á baugi í norrænu samstarfi á árinu, en einnig mál sem Ísland lagði áherslu á, sem og verkefni sem Ísland beitti sér fyrir á formennskuárinu. Þar sem norrænt samstarf á vettvangi Norrænu ráðherranefndarinnar er yfirgripsmikið og fjölbreytt getur svona skýrsla seint orðið tæmandi, hvað þá svona framsaga. En ég vil hér einkum nefna þrjú atriði, sem lögð var áhersla á og Ísland vann að á formennskuárinu.

Fyrsta málið sem ég vil nefna er vinna við nýja samstarfsáætlun 2025–2030. Það kom í hlut Íslands sem formennskuríkis að leiða umfangsmikla vinnu að efnistökum nýrrar samstarfsáætlunar Norrænu ráðherranefndarinnar fyrir árin 2025–2030 á grunni framtíðarsýnarinnar til 2030. Sú vinna heldur áfram á árinu 2024 undir forystu Svíþjóðar. Þessi vinna kallaði á aukið samstarf á formennskuárinu við Norðurlandaráð, norrænar stofnanir, félagasamtök og almenning, sem Ísland sem formennskuríki lagði ríka áherslu á. Vinnan markast af umræðu um pólitísk forgangsmál, ásamt yfirsýn og endurmati á þeim verkefnum sem unnin hafa verið á undanförnum árum. Þessi vinna er vel á veg komin og hefur að mínu mati gengið vel.

Virðulegi forseti. Í öðru lagi vil ég nefna atriði sem tengist hinu fyrra að nokkru leyti, og það er pólitískt samtal og samráð við Norðurlandaráð og frjáls félagasamtök. Á formennskuárinu lagði Ísland mikið upp úr góðu samstarfi við aðra aðila í norrænu samstarfi, sérstaklega Norðurlandaráð en einnig frjáls félagasamtök. Náið samstarf var við formennskuríkið í Norðurlandaráði á árinu, Noreg, meðal annars vegna samningaviðræðna um fjárhagsáætlun Norrænu ráðherranefndarinnar fyrir árið 2024, og hittumst við reglulega á árinu 2023 og reyndar á árinu 2022 líka. Þá var þétt samstarf við forsætisnefnd og aðrar nefndir Norðurlandaráðs um áherslur fyrir samstarfsáætlun Norrænu ráðherranefndarinnar 2025–2030. Norðurlandaráð og samstarfsnet borgaralegra samtaka, Nordic Civ, sendu innlegg í vinnu Norrænu ráðherranefndarinnar varðandi nýja samstarfsáætlun með áhersluatriðum sínum í byrjun september 2023. Innleggin eru til meðferðar í fagráðherranefndum Norrænu ráðherranefndarinnar. Að mínu mati er dýrmætt að fá virka aðkomu Norðurlandaráðs og frjálsra félagasamtaka að þeirri yfirgripsmiklu stefnumótunarvinnu sem nú stendur yfir þar sem allir aðilar í norrænni samvinnu hafa mikilvægum hlutverkum að gegna og mikilvægt að það sé virkt samtal í gangi á milli þeirra.

Virðulegi forseti. Í þriðja lagi vil ég nefna vinnu við áherslur framtíðarsýnar okkar 2030 á formennskuárinu. Eins og sú skýrsla sem hér liggur til grundvallar umræðunni sýnir var unnið að mörgum málum á árinu sem miða að framkvæmd sameiginlegrar framtíðarsýnar okkar á Norðurlöndum fyrir árið 2030.  Mörg þessara mála tengjast málaflokkum sem við ræðum reglulega hér í þingsölum Alþingis. Það er því styrkur að eiga einnig umræðu, vinnu og speglun um þau á norrænum vettvangi.

Ég vil hér á eftir nefna nokkur verkefni, einungis til að gefa innsýn í þann fjölbreytileika verkefna og málaflokka sem unnið er í og þá grósku sem er í starfinu. Ég vil taka fram að þetta er ekki tæmandi talning.

Varðandi fyrsta áhersluatriði framtíðarsýnarinnar, græn Norðurlönd, þá voru stoðir treystar á árinu fyrir áframhaldandi samstarf um sjálfbæra þróun samfélaga okkar. Áhersla var lögð á að deila með öðrum reynslu og góðum árangri í loftslagsmálum, málefnum hafsins og við innleiðingu á hringrásarhagkerfinu og efla þannig samstarf á þessum sviðum. Ísland lagði einnig sérstaka áherslu á að virkja alla samfélagshópa á þessari grænu vegferð. Meðal verkefna á árinu má nefna eftirfarandi: Aðlögun að loftslagsbreytingum, réttlát umskipti, kolefnishlutleysi, föngun og geymslu kolefnis, græna umbreytingu í sjávarútvegi og við nýtingu á auðlindum hafsins, orkuskipti, sérlega þátt endurnýjanlegrar orku í auknu orkuöryggi, réttlát umskipti á vinnumarkaði með þátttöku aðila vinnumarkaðarins og stjórnvalda o.fl.

Varðandi annað áhersluatriði framtíðarsýnarinnar, samkeppnishæf Norðurlönd, þá er áhersla Norðurlanda á grænan hagvöxt ásamt þekkingu og nýsköpun, lykill að aukinni samkeppnishæfni svæðisins. Í formennskuáætlun Íslands var lögð áhersla á að allir íbúar Norðurlandanna ættu kost á að vera virkir þátttakendur í stafrænni þróun og gætu nýtt möguleika hennar. Sameiginlegur vinnumarkaður, mikill mannauður Norðurlanda og frjáls för fólks og fyrirtækja um svæðið mun gera Norðurlöndum kleift að takast á við margvíslegar breytingar og áskoranir komandi ára. Meðal verkefna á árinu má nefna eftirfarandi: Þekkingu og nýsköpun og möguleika sem felast í stafrænni þróun, aðgangi rannsakenda að norrænum heilbrigðisgögnum, aðkomu ungs fólks að opinberri umræðu, áhrif heimsfaraldurs á vinnumarkað, verðmætamat starfa og kynskiptan vinnumarkaður, menningar- og listalíf var styrkt og þróað með aukinni nýsköpun og tengslum listafólks, afnám norrænna stjórnsýsluhindrana, atvinnuþátttaka allra hópa í samfélaginu o.fl.

Varðandi þriðja áhersluatriði framtíðarsýnarinnar, félagslega sjálfbær Norðurlönd, tengja grunngildin, sem eru jöfnuður, félagsleg velferð, traust, jafnrétti og lýðræðisvitund, norrænu löndin órofa böndum og á þeim byggjast samfélög okkar. Á formennskuárinu setti Ísland m.a. í forgrunn norrænt samstarf í heilbrigðismálum, jafnrétti og réttindi hinsegin fólks, nýjar stafrænar lausnir sem auka aðgengi fólks og samþættingu kynja- og jafnréttissjónarmiða þegar grænu umskiptin eiga sér stað. Meðal verkefna á árinu má nefna bætta lýð- og geðheilsu, forvarnir, fyrirbyggjandi og snemmtækar aðgerðir og þróa áfram norrænt samstarf í heilbrigðismálum í þeim tilgangi að efla heilsu allra. Þá má nefna samþættingu félags- og heilbrigðisþjónustu svo eldra fólk lifi lengur sjálfstæðu lífi, bættan heilsuviðbúnað, nýjar rafrænar lausnir sem verði aðgengilegar fötluðu fólki, að greina framtíðaráskoranir í vinnuvernd, að móta sameiginlega norræna stefnu um stafræna máltækni, gagnkvæman tungumálaskilning íbúa Norðurlanda, barnvæn samfélög, jafnrétti og réttindi hinsegin fólks, með áherslu á trans fólk og intersex fólk.

Virðulegi forseti.  Síðast en ekki síst voru áherslur á formennskuárinu sem lutu að friði og ég vil nefna þá áherslu sérstaklega. Í formennskutíð Íslands var lögð áhersla á að varpa ljósi á mikilvægi friðar sem undirstöðu mannréttinda, velferðar, kvenfrelsis og umhverfis- og loftslagsverndar. Áherslan á frið réðst ekki síst af innrás Rússlands í Úkraínu veturinn 2022, á sama tíma og við vorum að hefja undirbúning að formennskuáætlun okkar. Friður gegnir lykilhlutverki í að gera Norðurlöndin græn, samkeppnishæf og félagslega sjálfbær. Til að koma áherslunni á frið til framkvæmdar í formennskuáætluninni var haldin alþjóðleg friðarráðstefna í Hörpu í október 2023, sem var einn af hápunktum formennskuársins, og bar hún yfirskriftina, með leyfi forseta: The Imagine Forum: Nordic Solidarity for Peace. Ráðstefnan var sérstakt frumkvæði Íslands og var haldin í samvinnu við Höfða friðarsetur og styrkt af m.a. Norrænu ráðherranefndinni, og naut einnig stuðnings frá norrænum friðarsetrum. Markmiðið tókst, að leiða saman öflugan hóp skapandi hugsuða til að taka þátt í samtali milli kynslóða um hvernig efla mætti norrænt samstarf í þágu friðar. Ráðstefnan var vel sótt en einnig fylgdust margir með henni í streymi og eru upptökur af ráðstefnunni aðgengilegar á heimasíðu Höfða friðarseturs hjá Alþjóðamálastofnun Háskóla Íslands. Og mér þótti vænt um að sjá íslensku formennskuna í Norðurlandaráði taka þetta þema áfram og hafa frið, ásamt öryggi, í yfirskrift formennskuáætlunar sinnar í Norðurlandaráði á árinu 2024.

Virðulegi forseti. Í stjórnarsáttmála ríkisstjórnarinnar frá nóvember 2021 er kveðið á um að öflugt norrænt samstarf verði áfram grundvallarþáttur í alþjóðlegu samstarfi Íslands. Mikilvægt er að hlúa að og styrkja norrænt samstarf. Ég hef lagt áherslu á að við Íslendingar séum virkir þátttakendur og miðlum þekkingu og reynslu Íslands, á sama tíma og við njótum þess sama frá hinum norrænu löndunum og erum hluti af stærri heild. Norrænt samstarf er okkur á Íslandi bæði mikilvægt og dýrmætt og ég hef ekki orðið annars áskynja en að þau deili einnig þeirri sýn. Norðurlönd eru sterkari saman.

Virðulegi forseti. Það er skoðun mín að árið í fyrra, 2023, hafi verið gott fyrir norræna samvinnu, og mér finnst formennska Íslands í Norrænu ráðherranefndinni hafa gengið vel. Ég vil nota þetta tækifæri til að þakka öllum þeim fjölmörgu sem lögðu hönd á plóg í þeirri vinnu, óeigingjarnri og árangursríkri vinnu. Ég vil þakka ráðherrum í ríkisstjórninni fyrir vel unnin störf við að leiða pólitíska samstarfið á fagsviðum sínum og starfsfólki ráðuneytanna sem sitja fyrir Íslands hönd í embættismannanefndum Norrænu ráðherranefndarinnar. Þá vil ég einnig þakka öðrum sem komu að íslensku formennskunni með einum eða öðrum hætti og þeim sem sitja í stjórnum norrænna stofnana fyrir Íslands hönd eða í ýmsum öðrum nefndum og ráðum á norrænum vettvangi. Ég vil að lokum einnig fá að þakka þingmönnum í Íslandsdeild Norðurlandaráðs fyrir afskaplega gott samstarf á síðasta ári þegar Ísland fór með formennsku í Norrænu ráðherranefndinni. Ég vil að sama skapi óska Íslandsdeildinni, með forseta og varaforseta Norðurlandaráðs í broddi fylkingar, velfarnaðar í formennsku Norðurlandaráðs á þessu ári og hlakka auðvitað til enn frekara samstarfs á árinu. Þá vil ég einnig þakka Íslandsdeild Vestnorræna ráðsins fyrir gott samstarf á árinu, Það er að mínu mati mikilvægt þegar Ísland er í formennsku í Norrænu ráðherranefndinni að við höldum vestnorrænum áherslum á lofti. Við höfum sameiginlega það mikilvæga verkefni að vinna að framgangi norrænnar samvinnu á Íslandi, og mér liggur við að segja stundum vitundarvakningu, til að vekja athygli á því góða starfi sem verið er að vinna, samfélögum okkar til heilla.

Virðulegi forseti. Það er von mín að skýrsla sú sem hér er til umfjöllunar verði gott innlegg inn í þá umræðu.


Ræðumaður: Brynhildur Björnsdóttir

Forseti. Allar manneskjur eiga rétt á hreinu, heilbrigðu og sjálfbæru umhverfi sem er nauðsynlegt til að uppfylla ýmis mannréttindi eins og réttinn til lífs, heilsu, matar, vatns, hreinlætis og þroska, svo dæmi séu tekin. Þá er rétturinn til upplýsinga, þátttöku og réttaröryggis eða aðgengis að réttarkerfinu mjög mikilvægur þegar kemur að því að vernda þetta sama umhverfi. Þrátt fyrir fjölda alþjóðasamþykkta og lagasetningar þjóðríkja þá hnignar ástand umhverfisins og náttúrunnar. Meðal ógna sem steðja að náttúru og umhverfi má nefna ógn við fæðuöryggi, en það var einmitt til umræðu hérna rétt áðan, loftslagsbreytingar, hnignun líffræðilegs fjölbreytileika, mengun. Hækkandi hitastig á heimsvísu eykur á skort á hreinu vatni. Loftmengun er talin ein stærsta umhverfisógn við heilsu og leiðir af sér 7 milljónir ótímabærra dauðsfalla á ári hverju. Landfok, skógareldar, þiðnun sífrera. — Allt hefur þetta áhrif á lífsgæði og lífvænleika mannfólks sem, hvort sem okkur líkar betur eða verr, er háð náttúrunni og umhverfinu um allt sitt.

Þessi röskun á umhverfi	hefur margfalt meiri áhrif á fólk í jaðarsettri stöðu, bæði samfélagslega og á heimsvísu. Meira en 38 milljónir manna flúðu heimili sín  af  loftslagstengdum völdum árið 2021, mikill meiri hluti úr fátækari hlutum heims. Langvinn umhverfisvá og tilheyrandi efnahagsáhrif styrkja úreltar kynjahugmyndir í sessi sem hefur áhrif á heilbrigði og öryggi kvenna og stúlkna. Börn geta orðið fyrir varanlegum þroskaskaða vegna skorts af völdum náttúruhamfara og fólk sem býr í meira samlyndi við náttúruna en margir aðrir verður fyrir óbætanlegum skaða þegar heimahagar þess verða óbyggilegir af völdum loftslagsbreytinga.

Við Íslendingar þekkjum áhrif náttúruhamfara af eigin raun og þurfum því líka að huga að lagasetningu hérlendis um þau grundvallarmannréttindi að hafa eitthvað að segja um umhverfi sitt og líf og geta beitt sér í þeim málum fyrir dómstólum, til að mynda ef til manngerðra náttúruhamfara kæmi. Þessi réttindi eru bæði fyrir einstaklinga og félagasamtök. Þau eru fyrir alla sem láta sig framtíðina að einhverju varða.


Ræðumaður: Bjarni Jónsson

Hæstv. forseti. Ég mæli hér í dag fyrir frumvarpi til laga um breytingu á ýmsum lögum til styrkingar á réttarúrræðum vegna umhverfismála og réttindum til heilnæms umhverfis. Flutningsmenn þessarar tillögu, ásamt þeim sem hér stendur, eru hv. þingmenn Vinstrihreyfingarinnar – græns framboðs, Orri Páll Jóhannsson, Steinunn Þóra Árnadóttir, Bjarkey Olsen Gunnarsdóttir og Jódís Skúladóttir.

Meginefni þessa frumvarps er í fyrsta lagi að rýmka aðildarreglur fyrir úrskurðarnefnd umhverfis- og auðlindamála. Breytingarnar eru til þess gerðar að rýmka skilyrði um lögvarða hagsmuni einstaklinga í ljósi eðlis umhverfis- og auðlindamála. Verði frumvarp þetta að lögum eykst svigrúm einstaklinga í erfiðri sönnunarstöðu til að fá úr réttarstöðu sinni skorið og aðgengi þeirra að réttarúrræðum vegna umhverfis- og auðlindamála er betur tryggt. Þá eru skilyrði fyrir aðild félagasamtaka rýmkuð til að auka aðgengi þeirra að réttarúrræðum.

Í öðru lagi er lagt til að rýmka aðild samtaka fyrir dómstólum þegar mál falla ekki undir efnissvið úrskurðarnefndarinnar. Aðrar leiðir fyrir félagasamtök til að leita til dómstóla er að finna í íslensku réttarkerfi, svo sem með 3. mgr. 25. gr. laga um meðferð einkamála, nr. 91/1991. Slíkur málarekstur sætir þó þeim takmörkunum að félagsmenn samtakanna þurfa að hafa lögvarða hagsmuni af úrlausn sakarefnisins sem fellur ekki vel að málum sem varða almannahagsmuni og umhverfið. Í frumvarpi þessu eru því lagðar til breytingar til úrbóta á réttarstöðu félaga sem starfa í þágu almannaheilla. Slíkt er í samræmi við það sem tíðkast á Norðurlöndunum þar sem samtökum er ekki meinaður aðgangur að dómstólum vegna skorts á lögvörðum hagsmunum í sama mæli og tíðkast hérlendis.

Í þriðja lagi er lagt til að gera aðilum kleift að láta reyna á aðgerðaleysi fyrir nefndinni enda getur aðgerðaleysi verið jafn skaðlegt eða enn skaðlegra umhverfinu og hagsmunum fólks en aðgerðir. Aðalheiður Jóhannsdóttir og Kristín Benediktsdóttir hafa bent á að vafi leiki á því hvort Ísland hafi uppfyllt skuldbindingar sínar samkvæmt Árósasamningnum vegna 2. mgr. 9. gr. og þar með 1. mgr. 11. gr. tilskipunar 2011/92 varðandi aðgerðaleysi þar sem á skortir að kveðið sé á um kærurétt umhverfisverndarsamtaka til úrskurðarnefndarinnar.

Við gerð þessa frumvarps var sérstaklega horft til ákvæða Árósasamningsins, sér í lagi 5. mgr. 2. gr. og 2. mgr. 9. gr. samningsins, sem og til Norðurlanda. Þar er aðgengi félagasamtaka og einstaklinga að réttarúrræðum, sér í lagi á sviði umhverfis- og auðlindamála, rýmra en hér á landi ásamt rétti til áfrýjunar eða endurskoðunar á niðurstöðu mála þótt það sé ekki algilt. Sérstaklega er vikið að lagaumhverfi Norðurlanda í þessu tilliti í greinargerð frumvarpsins og hvet ég öll áhugasöm til að kynna sér það.

Réttur til heilnæms umhverfis hefur verið viðurkenndur sem sjálfstæð mannréttindi á vettvangi Sameinuðu þjóðanna, í ályktunum allsherjarþingsins og mannréttindaráðsins. Hann tengist þýðingarmiklum réttindum einstaklinga sem njóta m.a. verndar 2. og 8. gr. mannréttindasáttmála Evrópu. Til ályktana Sameinuðu þjóðanna hefur verið vísað í vinnu Evrópuráðsins og ályktunum Evrópuráðsþingsins, nú síðast í yfirlýsingu leiðtogafundarins í Reykjavík í maí 2023. Í íslenskri stjórnskipan er rétturinn til heilnæms umhverfis ekki viðurkenndur sérstaklega en nýtur öðrum þræði verndar að íslenskum rétti fyrir tilstilli mannréttindasáttmála Evrópu.

Í frumvarpi hæstv. forsætisráðherra Katrínar Jakobsdóttur til stjórnarskipunarlaga um breytingu á stjórnarskrá lýðveldisins Íslands frá 151. löggjafarþingi var lögð til breyting á 79. gr. stjórnarskrárinnar og mælt fyrir um rétt allra til heilnæms umhverfis. Í frumvarpinu segir m.a.:

„Ákvæðið vísar til einstaklingsréttinda en miðar jafnframt að því að tryggja sameiginlega hagsmuni núlifandi og komandi kynslóða.“

Þá segir í greinargerð með frumvarpinu:

„Handhöfum ríkisvalds kann að vera skylt að gera ráðstafanir svo að tryggja megi þau réttindi sem ákvæðið mælir fyrir um. Það fer augljóslega eftir ástandi náttúru og umhverfis hvaða aðgerða er nauðsynlegt að grípa til og hvaða hömlur þarf að leggja á framkvæmdir og starfsemi. Margvíslegar reglur hafa verið settar hérlendis sem ætlað er að tryggja heilnæmt umhverfi. Má í því sambandi nefna löggjöf um hollustuhætti og mengunarvarnir, meðhöndlun úrgangs og vatnsvernd. Einnig er löggjöf sem lýtur að skipulagsáætlunum og mati á umhverfisáhrifum framkvæmda og áætlana þýðingarmikil. Beint samband er á milli 2. og 3. mgr. frumvarpsgreinarinnar enda er upplýsinga- og þátttökuréttur almennings forsenda þess að hann geti gætt réttar síns til heilnæms umhverfis.“

Í mínum huga kristallast inntak Árósasamningsins í þessum áformum sem því miður runnu út í sandinn, enda höfum við innleitt Árósasamninginn sem hefur það að markmiði að stuðla að vernd réttar hvers einstaklings, núlifandi kynslóða og framtíðarkynslóða til að lifa í umhverfi sem stuðlar að góðri heilsu og velferð. Samningurinn inniheldur ekki beinan rétt til heilnæms umhverfis heldur er honum ætlað að nýtast almenningi og félagasamtökum sem tæki til að stuðla að slíkum réttindum. Nái frumvarp þetta fram að ganga tel ég að það setji mikilvægar vörður á þeirri þroskaleið.

Eins og áður segir hefur borið á því að aðgangur félagasamtaka, einstaklinga og fræðimanna að réttarúrræðum vegna málefna sem varða umhverfið sé of takmarkaður en megininntak samningsins er að tryggja réttláta málsmeðferð í umhverfismálum með bættu aðgengi að upplýsingum og með aukinni þátttöku almennings í ákvarðanatöku. Rétturinn til heilnæms umhverfis er undirstrikaður í upphafsorðum Árósasamningsins þar sem ofin eru saman grundvallarmannréttindi og með samningnum er viðurkennt að sérhver manneskja eigi rétt til þess að búa í heilnæmu umhverfi sem mætir þörf hennar fyrir heilsu og velferð. Þá ber manninum skylda, einum og í samstarfi við aðra, að vernda og hlúa að umhverfinu fyrir núverandi og komandi kynslóðir.

Frumvarpið miðar að því að tryggja aðgengi einstaklinga og félaga að réttarúrræðum vegna umhverfisins samkvæmt alþjóðlegum skuldbindingum og því að veita félögum aukinn aðgang að dómstólum að norrænni fyrirmynd. Samkvæmt dómaframkvæmd fyrir tíð laga nr. 150/2011 gátu félög sem voru aðilar að stjórnsýslumáli leitað á náðir dómstóla til endurskoðunar á grundvelli 60. gr. stjórnarskrárinnar. Lög nr. 150/2011 hafa ekki greitt þá leið, þvert á móti virðast þau hafa hindrað aðgang félaga að dómstólum.

Í frumvarpi þessu er leitast við að leiðrétta það og auka samræmi milli réttarstöðu samtaka og einstaklinga og 60. og 70. gr. stjórnarskrárinnar og alþjóðlegra skuldbindinga Íslands samkvæmt Árósasamningnum og EES-rétti. Með innleiðingu Árósasamningsins hefur Ísland skuldbundið sig til þess að virða markmið samningsins um að stuðla að vernd réttar einstaklinga og framtíðarkynslóða til að lifa í umhverfi sem stuðlar að góðri heilsu og velferð þeirra. Það er mat flutningsmanna að tryggja megi betur ákvæði Árósasamningsins ef frumvarp þetta verður að lögum. Rétturinn til heilnæms umhverfis eru grundvallarmannréttindi. Við erum einnig hluti af tilverunni, af náttúrunni og hún á sömuleiðis sinn eigin rétt til að þróast áfram á eigin forsendum.


Ræðumaður: Bjarkey Olsen Gunnarsdóttir

Frú forseti. Mig langaði aðeins að taka þátt í þessari umræðu, ekki síst kannski vegna þess að við erum búin að vera að ræða þennan anga inni í atvinnuveganefnd. Það skiptir auðvitað máli hvernig að því er staðið, og þegar hér er verið að spyrja af hverju ráðherra gangi ekki svona langt þá er því ekki að neita að í samráðsgátt á síðasta þingi fór mál sem gekk talsvert lengra en það sem við erum nú með til umfjöllunar í nefndinni og Samkeppniseftirlitið var ekki mjög hresst, það er óhætt að segja það. En auðvitað veltir maður því fyrir sér hver tilgangurinn eigi að vera, tilgangur laganna, samkeppnislaganna annars vegar og svo þess að vera að verja að fæðu- og matvælaöryggi hér á landi. Ég lít svo á að þetta sé partur af því að við getum hagrætt og gert hlutina betur en við erum að gera í dag.

Því er ekkert að leyna, eins og hv. frummælandi kom inn á, að við erum auðvitað afskaplega smá. Hér voru Kjarnafæði og Norðlenska einmitt nefnd og 700 vörunúmer eða hvað það er sem þar eru undir. Það er auðvitað bara pínulítið í hinu stóra samhengi, ekki síst hinu evrópska. Ég eiginlega alveg sannfærð um að þessi samkeppni sé fyrst og fremst vegna þess hvernig tollamálunum okkar er háttað. Ég tel hana ekki vera af hinu góða. Hún er ekki á samkeppnishæfum grunni. Það er kannski það sem fyrst og fremst er hér undir, að við erum hér með bændur sem á íslenskan mælikvarða teljast sumir stórir, aðrir ekki, en þeir eru samt lítil baun í samanburði við það sem við erum að takast á við erlendis. Innflutningur og annað slíkt er að fara í gegnum stórar fabrikkur að utan og eins og hvíslað var í eyrað á mér áðan myndi Danish Crown slátra öllum nautgripum á Íslandi á fimm dögum. Það setur þetta í ákveðið samhengi.

Svo langar mig líka að taka fram að það er alveg sannarlega tilefni til þess að takast á við það að skoða stuðningskerfi bænda og bara almennt stuðning við landbúnað. Það breytir því ekki að einn af öngum þess máls sem við erum hér að fjalla um eru afurðastöðvarnar, sem eru smáar. Til að þær beri sig, þá bæði í hag bænda og neytenda, þarf að gera breytingar og hér er lögð fram ein leið til þess. Hvort hún er sú allra besta veit ég ekki, en hún er alla vega hér til umræðu.

Mig langar líka í þessu samhengi — af því að bæði hef ég ítrekað hér í þessari pontu og félagar mínir sem hafa áhuga á þessum málum nefnt, og hér síðasti ræðumaður, heilnæmi íslenskra landbúnaðarafurða. Það er mjög mikilvægt. Það er of lítið um það talað, finnst mér, af því að við getum ekki verið viss um það að svo sé í þessu innflutta kjötmeti sem hér er á boðstólum. Það er ekki langt síðan við fluttum inn kjúklingabringur sem reyndust vera frá Taílandi en voru það alls ekki af pakkningum að dæma.

Ég var með fyrirspurn til ráðherra í fyrra varðandi íslenska fánann og merkingar og annað slíkt og það hefur ekki verið nógu stíf löggjöf eða regluverk í kringum það. Menn hafa verið að leika sér með það, því miður, því að smasshamborgaraumræðan í fyrra t.d., þar sem innihaldið er bara alls ekki að öllu leyti íslenskt — og það að vara þurfi að uppfylla að einhverju smáu leyti, að mínu mati a.m.k., íslenskt innihald til þess að teljast vera íslensk vara, það á auðvitað ekki að vera þannig. Þú átt bara að vita nákvæmlega hvað þú ert að kaupa án þess að þú þurfir að rýna alltaf í smáa letrið. Þess vegna skiptir máli í rauninni að fólk veiti þessum merkingum athygli, Íslenskt staðfest og fleiru sem Bændasamtökin hafa nú verið með.

En ég held að ef svona breytingar ná fram að ganga — við erum sannarlega að fjalla um mál ráðherra sem gengur ekki svona langt inni í atvinnuveganefnd en erum svona að velta fyrir okkur ákveðnum hugmyndum, því það tekur kannski ekki nógu vel utan um allt það sem þyrfti að gera að okkar mati — þá myndi það skila sér til neytenda. Hagræðingin myndi hér skila sér til neytenda. Ég held að það sé kannski það sem við þurfum líka dálítið að horfa til. Það er ekki bara verið að hugsa um afkomu bænda, þó að hún sé sannarlega í forgrunni, eða afkomu afurðastöðvanna eða eitthvað slíkt en allt hjálpast þetta samt sem áður að til að búa betur um greinina.

Það er dálítið áhugavert að þessi 71. gr. sem heimilar mjólkuriðnaðinum þá undanþágu sem þar er undir — af hverju samkeppnisyfirvöld eru svona stíf gagnvart þessu, því að eins og hér hefur komið fram þá skilaði þessi breyting sem varð á samruna Norðlenska og Kjarnafæðis strax talsverðum ávinningi. Ég ímynda mér að þessi breyting sem var gerð fyrir afurðastöðvarnar í mjólkuriðnaði gæti skilað sér með sambærilegum hætti og var í mjólkuriðnaðinum til handa kjötmarkaðnum.

Hér hefur Evrópusambandið verið nefnt og hv. þingmaður og formaður Viðreisnar, Þorgerður Katrín Gunnarsdóttir, nefndi hér að það væri aðallega um niðurgreiðslu á olíu að ræða sem bændur væru að mótmæla. Það er mjög mikil einföldun. Það eru bara bændur víðs vegar í Evrópu sem eru ekki sáttir og það er ekki bara vegna þess að það er verið að taka á niðurgreiðslu er varðar olíu. Það er margt annað sem þar er undir þannig að það leysir ekki allt þó að eflaust hafi hagur einhverra vænkast á einhverjum tímapunkti í þeim löndum þegar bændur fóru inn í það kerfi.

En eins og bent er á í þessu máli sem hér er þá eru nefnilega víðtækar undanþágur í regluverkinu þar, í landbúnaðarstefnunni. Það er kannski eitt af því sem styður þetta mál hvað varðar það að til þess sé horft, ekki síst upp á í rauninni bara samkeppnina erlendis frá því að hún er í sjálfu sér ekki innan lands. Við erum svo fá, við erum svo lítil en við eigum alveg að geta verið okkur næg um framleiðslu á þessum matvælum. En til þess þarf stuðningskerfið og aðbúnaðurinn og allt þetta sem við höfum oft rætt hér að vera í lagi. Um leið og ég segi það aftur að það er sannarlega kominn tími til að við endurskoðum búvörulögin og að við endurskoðum samninginn sem er stuðningskerfi íslenskra bænda og færum kannski eitthvað meira í átt til nútímans — það snýst ekki bara um að bæta við fjármunum, það snýst líka um breytingar á uppbyggingu stuðningsnetsins — þá er þetta  kannski hinn vængurinn sem gæti hjálpað til til þess að, hvað eigum við að segja, fleiri langi að stunda landbúnað. Við fengum formann samtaka ungra bænda á fund atvinnuveganefndar í gær sem var mjög hressandi af því að það kemur fram hjá þeim — og við boðuðum til mikils fundar með okkur þingmönnum hérna síðasta vor, minnir mig að hafi verið, þar sem fram kemur alveg að það er mikill áhugi og það er eitt og annað sem þarf að kannski laga til að yngri bændur geti tekið við af foreldrum sínum eða öðrum eða keypt sig inn í rekstur eða eitthvað slíkt. Þá er það samt þannig að þetta ytra verk sem hér er sýnir að oft þarf kannski ekkert svakalega stóra hluti til að velta þungu hlassi. Að mínu mati er þetta alla vega ekki þess eðlis. Ég vona svo sannarlega við náum einhverju samtali í nefndinni líka um það mál sem við erum með til umfjöllunar um það hvernig við getum fært það nær því að það gagnist bæði neytendum og landbúnaðinum sjálfum.


Ræðumaður: Jana Salóme Ingibjargar Jósepsdóttir

Virðulegi forseti. Á síðasta ári var mikið rætt um eflingu framhaldsskólans með það að markmiði að auka gæði og fjölbreytni náms og auka farsæld barna og ungmenna. Þá átti að efla framhaldsskólana með sameiningu ákveðinna skóla. Þær tillögur vöktu hörð viðbrögð í samfélaginu og fór svo að hæstv. mennta- og barnamálaráðherra setti fyrirætlanir sínar á ís um stund.

Þó er önnur breyting sem varð á framhaldsskólakerfinu fyrir tæpum áratug: Stytting námstíma til stúdentsprófs úr fjórum árum í þrjú. Enn virðast vera ákveðnar efasemdir um framkvæmd og gagnsemi þess úti í samfélaginu. Áhyggjur hafa vaknað af lakari námsárangri, verr undirbúnum nemendum í háskólanámi og aukinni vanlíðan ungmenna. Ef umrædd stytting hefði verið gerð til að standast alþjóðlegan samanburð og samkeppni, líkt og kom fram í hvítbók um umbætur í menntun frá 2014, af hverju var skólaárið þá ekki lengt til samræmis við það sem tíðkast á hinum Norðurlöndunum til þess að koma til móts við styttinguna? Þessar áhyggjur heyrast víða og þeim ber að taka alvarlega.

Hæstv. forseti. Í skýrslu mennta- og menningarmálaráðherra frá árinu 2020, sem unnin var að beiðni Alþingis um árangur og áhrif styttingar á námstíma til stúdentsprófs úr fjórum árum í þrjú, kom fram að til stæði  að setja af stað vinnu til fimm ára sem miðaði að því að leggja samræmt mat á það hversu vel undirbúnir nemendur koma til háskóla með því að fylgjast með þróun námsárangurs. Í ályktun Landssamtaka íslenskra stúdenta og Sambands íslenskra framhaldsskólanema frá því í mars í fyrra er það áréttað að ekkert hafi gerst í þessu máli og krafa gerð á mennta- og barnamálaráðherra að lagt verði mat á áhrif þess að námstími til stúdentsprófs hafi verið styttur. Það má staldra við, meta og endurskoða ákvarðanir sem hafa verið teknar. Við erum og höfum verið að ganga í gegnum stórar tæknibreytingar og samfélagslegar áskoranir eru miklar. Við þurfum góða menntun á öllum skólastigum. Ungmennin okkar þurfa tíma.


Ræðumaður: Bjarkey Olsen Gunnarsdóttir

Frú forseti. Ég flyt hér frumvarp til laga um breytingu á lögum um verndar- og orkunýtingaráætlun og lögum um umhverfismat framkvæmda og áætlana, um stærðarviðmið virkjana. Flutningsmenn þessa frumvarps, ásamt þeirri sem hér stendur, eru hv. þingmenn Vinstrihreyfingarinnar – græns framboðs, Orri Páll Jóhannsson, Jódís Skúladóttir, Bjarni Jónsson og Steinunn Þóra Árnadóttir.

Þær breytingar sem hér eru lagðar til bera ekki mikið yfir sér en varða engu að síður grundvallaratriði í nálgun okkar á orkunýtingu og samspili hennar við vernd náttúrunnar. Með frumvarpinu eru lagðar til breytingar á lögum um verndar- og orkunýtingaráætlun, nr. 48/2011, rammaáætlun, eins og við þekkjum það, og lögum um umhverfismat framkvæmda og áætlana, nr. 111/2021, þ.e. lögum um umhverfismat. Breytingarnar lúta að stærðarviðmiðum virkjunarkosta sem eru flokkaðir í orkunýtingarflokk með 10 MW uppsett rafafl eða meira.

Markmið þessa frumvarps er að breyta þeim viðmiðum sem hingað til hafa verið lögð til grundvallar þegar kemur að leyfisveitingum vegna smávirkjana, þ.e. virkjunum upp að 10 MW. Það er mat flutningsmanna að tryggja verði heildarsýn, ítarlega umfjöllun og upplýsingaöflun um virkjunarkosti yfir 1 MW í ljósi reynslunnar af núverandi viðmiði, þ.e. þessum 10 MW, með öðrum orðum að lækka stærðarviðmiðin niður í 1 MW. Annmarkar núgildandi viðmiðs eru áréttaðir í fjölda álitsgerða Skipulagsstofnunar og fleiri opinberra leyfisveitenda og eru þau dæmi rakin nánar í greinargerð þessa frumvarps. Þau sjónarmið snúa einkum að veikleika þess að uppsett afl segi alfarið til um hvaða framkvæmdir séu teknar í rammaáætlun, enda segir framleiðslugeta lítið til um umhverfisáhrif virkjana.

Í ljósi reynslunnar hafa þeir stjórnsýsluferlar sem til staðar eru ekki dugað sem skyldi til að tryggja hagsmuni umhverfisins. Þar má benda á fjölda smávirkjana, þ.e. virkjana sem eru undir þessu viðmiði, 10 MW, sem hafa og geta haft í för með sér veruleg og jafnvel óafturkræf umhverfisáhrif. Með vísan til þessa telja flutningsmenn skýrt að uppfæra og endurskoða þurfi skilyrði og viðmið er snúa að leyfisveitingum til virkjunarframkvæmda.

Hugtakið smávirkjun er aðeins að finna á einum stað í íslenskum lögum. Það er í lögum um niðurgreiðslur húshitunarkostnaðar frá 2002 og snýr að bráðabirgðaákvæði þar sem Orkustofnun var, í samvinnu við iðnaðarráðuneytið, falið að gera úttekt á möguleikum á nýtingu smávirkjana á landsbyggðinni. Ekki eru tilgreind stærðarmörk eða skilgreining á því hvað virkjun skuli hafa til að bera til að teljast smávirkjun.

Á síðari árum hefur verið rætt um vatnsaflsvirkjanir með uppsett rafafl undir 10 MW sem smávirkjanir, bæði í daglegu tali og í opinberri umræðu. Má í því samhengi benda á skýrslu starfshóps um smávirkjanir sem fengið hafði það verkefni að gera úttekt á verkferlum tengdum leyfisveitingum og eftirliti vegna virkjunarframkvæmda. Skýrsla þessi kom út í janúarlok 2008. Í kafla 2.1.1, um virkjanir sem falla undir starfssvið starfshópsins, er vísað til þágildandi laga um mat á umhverfisáhrifum, nr. 106/2000, og 3. viðauka við þau, en í lið 3.0.3 er skylda til umhverfismats vatnsaflsvirkjana miðuð við 10 MW. Verksvið starfshópsins tók samkvæmt þessu til vatnsaflsvirkjana á stærðarbilinu 200 kW til 10 MW og má líta á það sem skilgreiningu starfshópsins á stærðarviðmiðum smávirkjana.

Í skýrslu Össurar Skarphéðinssonar, þáverandi iðnaðarráðherra, um raforkumálefni, sem lögð var fram á 135. löggjafarþingi á árunum 2007 og 2008, segir að nokkrir aðilar hafi, með leyfi forseta, „fengið leyfi fyrir smávirkjunum (<10 MW)“ og nokkrum árum síðar í skýrslu Katrínar Júlíusdóttur, þáverandi iðnaðarráðherra, um raforkumálefni, segir að smávirkjanir séu „þær virkjanir sem eru með uppsett afl minna en 10 MW“.

Það er því ekki fyrr en á fyrsta áratug þessarar aldar að sú skilgreining festi sig í sessi að vatnsaflsvirkjun undir 10 MW væri smávirkjun. Það viðmið sem hér um ræðir, og lagt er til að taki breytingum nái frumvarp þetta fram að ganga, á rætur sínar að rekja til gildistöku laga nr. 2/1993, um Evrópska efnahagssvæðið. Þann 1. janúar 1994 voru fyrst sett sérlög hér á landi um mat á umhverfisáhrifum. Árið 1992 lagði Eiður Guðnason, þáverandi umhverfisráðherra, fram frumvarp til laga um umhverfismat sem samið var í umhverfisráðuneytinu. Í 6. gr. frumvarpsins var fjallað um umhverfismatsskyldar framkvæmdir og sett stærðarviðmið varðandi þær. Vert er að nefna að 6. gr. frumvarpsins varð að 5. gr. við samþykkt laganna. Í frumvarpinu var gert ráð fyrir því að vatnsaflsvirkjanir yfir 10 MW yrðu umhverfismatsskyldar og enn fremur miðlunarlón og stíflumannvirki sem yrðu til þess að meira en 5 km² lands færu undir vatn.

Í athugasemdum við 6. gr. frumvarps þess er varð að lögum um umhverfismat, nr. 63/1993, sagði að þar væru upp taldar framkvæmdir sem ávallt væru háðar umhverfismati. Væri þar fyrst og fremst um umfangsmiklar framkvæmdir að ræða sem ástæða væri til að ætla að hefðu veruleg áhrif á umhverfi, náttúruauðlindir og samfélag. Var þess getið að framkvæmdir sem taldar voru upp í 1.–5. tölulið væru einkennandi fyrir íslenskar aðstæður og voru vatnsaflsvirkjanir yfir 10 MW þar á meðal. Því viðmiði var ekki breytt í meðförum þingsins, sbr. 1. tölulið 5. gr. laganna. Hins vegar var 5 km² viðmið lækkað í 3 km². Í athugasemdum við frumvarp það er varð að lögum um umhverfismat segir að þar hafi verið byggt á efnisreglum tilskipunarinnar en lagað að íslenskri löggjöf.

Þar sem um var að ræða tilskipun var aðildarríkjunum veitt ákveðið svigrúm við innleiðingu hennar. Í 1. viðauka tilskipunarinnar voru taldar upp allar þær framkvæmdir sem skyldu háðar umhverfismati til samræmis við ákvæði 5.–10. gr. tilskipunarinnar. Í 2. mgr. 4. gr. tilskipunarinnar var hins vegar kveðið á um að það væri stjórnvalda í hverju ríki fyrir sig að ákvarða hvort skylda ætti þau verkefni sem tilgreind eru í 2. viðauka í umhverfismat áður en framkvæmd væri samþykkt. Ríki gætu því ákveðið hvort þörf væri á mati sérstaklega í hverju verkefni fyrir sig og/eða hvort setja ætti viðmið eða lágmörk þegar ákvörðun er tekin um hvort umhverfismat verði gert að skyldu, sbr. a- og b-lið ákvæðisins. Sú varð raunin hér að 10 MW viðmiðið leit dagsins ljós.

Hjörleifur Guttormsson, þáverandi alþingismaður, tók til máls í umræðum um málið er það kom fyrst til umræðu á þingfundi 18. september 1992 og vék að áðurnefndum viðmiðunarmörkum í 6. gr. með eftirfarandi orðum, með leyfi forseta:

„Varðandi 6. gr. sem útfærir nánar hvaða framkvæmdir skuli háðar umhverfismati þá sýnist mér að það séu viðmiðunarmörkin sem þurfi að athuga og meta hvar dregin skuli. Ég er ekki sannfærður um að menn hafi hitt naglann á höfuðið þarna og það er kannski hæstv. ráðherra ekki heldur, ég veit það ekki. Það er auðvitað álitamál hvar svona mörk eru dregin. Þetta á að ná til veigameiri framkvæmda. En á það ber að líta að það fer talsvert eftir eðli máls og sérstaklega eftir því umhverfi sem í hlut á hvaða áhrif framkvæmd af ákveðinni stærð getur haft á umhverfið. T.d. getur fegurðargildi lands eða svæðis mælt gegn því að yfirleitt sé hróflað við því og það beri fremur að friðlýsa svæðið og undanskilja þar alla mannvirkjagerð en ráðast í framkvæmdir.“

Undir þessi sjónarmið get ég tekið. 10 MW stærðarviðmið er ekki að finna í tilskipuninni og er þess vegna íslensk smíð. Hugtakið smávirkjun var hvorki notað í frumvarpi til laga nr. 63/1993 né í lögunum sjálfum, en talað var um umfangsmiklar framkvæmdir í athugasemdum við lagafrumvarpið og mörkin dregin við 10 MW. Viðmiðið virðist því hafa komið til með lögum um mat á umhverfisáhrifum frá 1993, hafa orðið til í umhverfisráðuneytinu við gerð frumvarpsins og verið miðað við „íslenskar aðstæður“ eins og þar segir. Velta má vöngum yfir því hvort um hafi verið að ræða fyrstu gullhúðun Evrópuinnleiðinga en sitt sýnist líklega hverjum um það. Óljóst er hvað fólst í því að miða við íslenskar aðstæður og ekki er hægt að segja til um það á grundvelli fyrirliggjandi gagna. Allar götur síðan hefur 10 MW viðmiðið haldið sér. Líkur eru á að það viðmið hafi smám saman fallið að hugtakinu smávirkjun, sem hafði verið notað í margvíslegu samhengi löngu áður en EES-samningurinn og lög um umhverfismat komu til.

Með innleiðingu tilskipunar 96/92/EB frá Evrópusambandinu um sameiginlegar reglur um innri markað á sviði raforku og samþykkt raforkulaga, nr. 65/2003, var fyrsti vísirinn að markaðsbúskap innan orkugeirans innleiddur í íslenska löggjöf. Markmið laganna var að koma á þjóðhagslega hagkvæmu raforkukerfi og samræma íslensk lög að samkeppnisumhverfi Evrópusambandsins.

Með lögfestingu ákvæða um raforkuviðskipti og sölu raforku inn á hið almenna raforkukerfi þar sem skilið var á milli samkeppnis- og sérleyfisstarfsemi varð til hvati fyrir ólíka aðila til að framleiða orku. Þessi grundvallarbreyting hafði ekki síst áhrif á áform um virkjunarframkvæmdir undir 10 MW sem urðu hagkvæmur virkjunarkostur með innleiðingunni.

Frá samþykkt raforkulaganna fyrir 20 árum hefur eftirspurn eftir framkvæmda- og virkjunarleyfum fyrir virkjanir með uppsett rafafl undir þessum viðmiðum aukist verulega. Þróunin hefur verið á þá vegu að sóst er eftir leyfum fyrir stærri smávirkjanir með framleiðslugetu allt að 10 MW. Dæmi um slíkar framkvæmdir er t.d. Brúarvirkjun á Suðurlandi sem er 9,9 MW. Sömuleiðis má benda á áform um sambærilega orkuöflun við Hagavatn sunnan Langjökuls og Geitdalsárvirkjun á Austurlandi. Áform um Einbúavirkjun og Svartárvirkjun í Bárðardal gera ráð fyrir 9,8 MW í hvoru tilfelli fyrir sig og gert var ráð fyrir að Hnútuvirkjun í Hverfisfljóti yrði allt að 9,3 MW. Orkubú Vestfjarða hefur uppi áform um að reisa 9,7 MW vatnsaflsvirkjun í Selárdal, Kvíslatunguvirkjun, sem myndi nýta vatnsafl sem rennur um Þjóðbrókargil.

Síðustu ár hafa verið gerðar umtalsverðar breytingar á lagaumhverfi er snýr að verndun umhverfis og sjálfbærni náttúruauðlinda um leið og stefnt er að því að ná loftslagsmarkmiðum og markmiðum um orkuskipti. Litlar breytingar hafa þó átt sér stað þegar kemur að skilyrðum til leyfisveitinga vegna framkvæmda sem geta haft áhrif til langframa á bæði umhverfi og nýtingu auðlinda.

Virðulegi forseti. Í fyrirhuguðum virkjunarframkvæmdum sem hér voru nefndar virðist ekki alltaf ljóst hvort sú framkvæmd sem um ræðir sé hagkvæmasta lausnin, hvort uppsett afl geti jafnvel orðið meira en umsókn tekur til og hvort möguleiki sé til stækkunar síðar sem fleyti viðkomandi framkvæmd þá yfir þetta 10 MW viðmið. Þá hefur þróun síðustu ára verið sú að umsóknum um virkjunarleyfi vegna vatnsaflsvirkjana sem eru alveg við þessi stærðarmörk sem kveða á um að framkvæmd skuli háð umhverfismati hefur fjölgað. Að sama skapi hefur þeim tilfellum fjölgað þar sem framleiðslugeta hlutaðeigandi virkjunarkosts hefur verið metin meiri en 10 MW og sýnir það mikilvægi umhverfismats en tilgangur þess er m.a. að tryggja að snemma í ferlinu liggi fyrir upplýsingar um möguleg umhverfisáhrif og eftir atvikum þær mótvægisaðgerðir sem fyrirhugaðar eru.

Í þessu sambandi má benda á dómaframkvæmd Evrópudómstólsins, með tilliti til vatnatilskipunar Evrópusambandsins sem innleidd var hér á landi með lögum um stjórn vatnamála árið 2011 og beitt var í úrskurði nr. 3/2023, þegar úrskurðarnefnd umhverfis- og auðlindamála felldi úr gildi ákvörðun Orkustofnunar um að veita Landsvirkjun virkjunarleyfi fyrir Hvammsvirkjun í neðri hluta Þjórsár, að ekki eigi að vera hægt að skipta upp verkefnum til að komast hjá því að þau teljist háð umhverfismati. Ekki á að vera hægt að komast hjá tilgangi laganna með því að búta framkvæmdir niður þegar sýnt þykir að uppsöfnuð áhrif þeirra séu líkleg til að hafa veruleg áhrif á umhverfið.

Í nefndaráliti meiri hluta umhverfis- og samgöngunefndar vegna þriðja áfanga rammaáætlunar segir m.a., með leyfi forseta:

„Stærðarviðmið virkjunarkosta sem undir rammaáætlun falla hafa sætt gagnrýni, sér í lagi í ljósi þess að virkjunarkostur rétt undir viðmiði áætlunarinnar getur haft í för með sér viðlíka rask á náttúru og kostur sem yrði á grundvelli laganna að fara í gegnum mat verkefnisstjórnar. Meiri hlutinn telur brýnt að þessi viðmið verði skoðuð sérstaklega í ljósi reynslunnar af lagaumgjörðinni og þeirra virkjunarframkvæmda sem sökum stærðarviðmiða hafa ekki farið í gegnum málsmeðferð á grundvelli laganna.“

Undir þessi sjónarmið getum við sem flytjum þetta mál tekið heils hugar.

Í ljósi reynslunnar er ljóst að þeir stjórnsýsluferlar sem eru til staðar hafa ekki dugað sem skyldi til að tryggja hagsmuni umhverfisins og má þar benda á fjölda smávirkjana sem hafa umhverfisáhrif langt umfram þau stærðarviðmið sem nú eru í gildi. Eins og ég hef hér rakið og hefur komið fram í umfjöllun um smávirkjanir sem eru á mörkum þess að falla undir 10 MW stærðarviðmið þá er ljóst að þær geta haft verulega neikvæð umhverfisáhrif. Jafnvel hefði verið tilefni til að meta þær með öðrum virkjunarkostum í rammaáætlun. Tilgangurinn með rammaáætlun og lögum um umhverfismat framkvæmda og áætlana er að tryggja að búið sé að meta og eftir föngum taka tillit til umhverfissjónarmiða vegna umfangs, eðlis og staðsetningar áður en ákvörðun um framkvæmd er tekin. Það telst varla samræmast markmiði laganna að framkvæmdir sem er fyrirséð að hafa veruleg umhverfisáhrif sæti ekki ítarlegu ferli rammaáætlunar.

Virðulegi forseti. Með hliðsjón af framangreindu telja flutningsmenn að tímabært sé að endurskoða og breyta þeim viðmiðum sem hingað til hafa verið lögð til grundvallar þegar kemur að leyfisveitingum vegna smávirkjana, þ.e. upp að 10 MW, og það er mat flutningsmanna frumvarpsins að mikilvægi heildarsýnar og ítarlegrar umfjöllunar um virkjunarkosti yfir 1 MW vegi þungt í ljósi reynslunnar af gildandi séríslensku viðmiði. Fæstar virkjanir eru afturkræfar og því mikilvægt að náttúran njóti alltaf vafans. Að þessu sögðu legg ég til að málið fari til umhverfis- og samgöngunefndar.


Ræðumaður: Brynhildur Björnsdóttir

Herra forseti. Auðlindir eru af ýmsum toga. Útsýni er til að mynda auðlind sem verðlögð er hátt, bæði á fasteignamarkaði þar sem hver hæð upp í loft getur bætt töluverðum upphæðum við íbúðaverð, en ekki síður í ferðamannaiðnaði þar sem óspillt víðerni og stórbrotið ósnert landslag er auðlind sem ekki gengur á, alla vega ef gætt er að uppbyggingu innviða. En útsýni er líka mikilvægt fyrir sálarheill og líðan og lýðheilsu. Rok og stormur, kári og stálballarstinningur er líka auðlind sem Íslendingum stendur svo nærri að við eigum 184 orð yfir þetta fyrirbæri; vindinn. Auður vindsins liggur í því að beisla hreyfingu hans með tilheyrandi búnaði. Enginn ætlar sér að feta í fótspor riddarans sjónumhrygga og berjast við vindmyllur og gegn framþróun, en þó er mikilvægt að hafa í huga hvaða skaða þessir risar geta valdið á náttúru og dýralífi og síðast en ekki síst á útsýni.

Uppbyggingu vindorkuvera fylgir mikið umhverfisrask vegna mannvirkjagerðar, að ótöldum áhrifum á lífríki, sérstaklega dýralíf, og má þar sérstaklega nefna fuglalíf. Og sjónræn áhrif vindmylluherja geta sannarlega verið mengandi. Það er mikilvægt að gæta vel að því hvernig uppbyggingu vindorkuvera verður háttað, að auðlind vinds og orku eyðileggi ekki aðrar auðlindir sem skapa líka verðmæti, bæði ytri og innri. Útsýni er auðlind sem skapar tekjur og getur einnig stuðlað að bættri lýðheilsu eins og ég sagði áðan. Það skiptir því miklu að huga vel að staðsetningu vindorkuvera þannig að sjónarmið náttúruverndar og útsýnis séu tekin með í reikninginn. Útsýni, ef rétt er um það gengið, er nefnilega óendanleg auðlind; auðlind sem við höfum ekki efni á því að eyðileggja. Að öðru leyti lýsi ég fullum stuðningi við þessa tillögu.


Ræðumaður: Orri Páll Jóhannsson

Virðulegi forseti. Ég mæli hér öðru sinni fyrir tillögu til þingsályktunar um gjaldtöku vegna nýtingar á vindi, sameiginlegri auðlind þjóðarinnar, til raforkuframleiðslu. Tillagan var áður flutt á 143. löggjafarþingi og gekk til nefndar en náði ekki fram að ganga. Flutningsmenn þessarar tillögu nú, ásamt þeim sem hér stendur, eru hv. þingmenn Vinstrihreyfingarinnar – græns framboðs, Steinunn Þóra Árnadóttir, Jódís Skúladóttir, Bjarkey Olsen Gunnarsdóttir og Bjarni Jónsson. Tillagan hljóðar svo, með leyfi forseta:

„Alþingi ályktar að fela umhverfis-, orku- og loftslagsráðherra að leggja fram frumvarp til laga sem tryggi hlut þjóðarinnar í arðinum af nýtingu vindorku til raforkuframleiðslu með innheimtu auðlindagjalds. Vindur verði skilgreindur í lögum sem sameiginleg auðlind í eigu þjóðarinnar.“

Virðulegi forseti. Vindur hefur fram til þessa ekki verið nýttur að ráði til raforkuframleiðslu hérlendis en áhugi á framleiðslunni hefur aukist stórum á undanförnum misserum samfara hraðri framþróun í tiltækri tækni til nýtingarinnar. Ekkert okkar hefur farið varhluta af umræðu um stórkarlaleg uppbyggingaráform hringinn í kringum landið og þykir sumum nóg um. Það er því rétt að halda því til haga að í dag heyrir nýting vindsins undir lög um verndar- og orkunýtingaráætlun og á grundvelli þeirra samþykkti Alþingi einmitt tvær vindorkuvirkjanir, Búrfellslund og Blöndulund, í nýtingarflokk áætlunarinnar vorið 2022.

Á vegum stjórnvalda er nú unnið að stefnumótun í málaflokknum. Á þingmálaskrá hæstv. umhverfis-, orku- og loftslagsráðherra er frumvarp til laga um vindorku boðað í næsta mánuði sem byggist á tillögum starfshóps um nýtingu vinds til raforkuframleiðslu. Það verður áhugavert að sjá þetta frumvarp fram komið sem og þingsályktunartillögu um opinbera stefnu um hagnýtingu vindorku eins og starfshópurinn leggur til.

Virðulegi forseti. Umræða um nýtingu vinds er tiltölulega ný af nálinni í okkar auðlindaríka landi. Að mati flutningsmanna þessarar tillögu verður að ríkja sátt annars vegar um staðsetningu á uppbyggingu vindorkuvirkjana og hins vegar hvernig arðurinn af nýtingu þessarar nýju auðlindar nýtist samfélaginu. Sátt um hvort tveggja er forsenda þess að hér verði unnt að ráðast í uppbyggingu vindorkuvirkjana. Mikilvægt er að vindorkuvirkjanir byggist upp á afmörkuðum og þegar röskuðum svæðum með lágt verndargildi, nærri tengivirkjum og flutningslínum þar sem unnt verður að tryggja afhendingaröryggi og lágmarka umhverfisáhrif. Taka þarf ríkt tillit til sjónrænna áhrifa, vistkerfa, dýralífs og náttúru. Til að ná þessum markmiðum þurfa umhverfisrannsóknir og samráð við félagasamtök og almenning að vera grundvöllur ákvarðana.

Virðulegi forseti. Flutningsmenn þessarar tillögu telja mikilvægt að boðuð lagasetning um nýtingu vindorku hérlendis undirstriki þá meginreglu að vindurinn sé auðlind í sameign þjóðarinnar og leyfi til nýtingar hans tryggi íslensku þjóðinni beina og sýnilega hlutdeild í afkomu vegna nýtingar til framleiðslu raforku. Vindurinn er um margt ólíkur öðrum auðlindum sem nýttar eru til raforkuframleiðslu hér á landi. Vind er víðast að finna í ríkulegu magni, ólíkt landsvæðum sem þykja ákjósanleg undir vatnsfalls- og/eða jarðvarmavirkjanir. Vindurinn er þó ekki stöðugur orkugjafi líkt og miðlað fallvatn og talið heppilegt að framleiðslu á orku úr vindi sé studd af sveifluminni framleiðslu, svo sem miðluðu vatni, svo tryggja megi afhendingaröryggi.

Uppbyggingu vindorkuvirkjana fylgir mikið umhverfisrask vegna mannvirkjagerðar, svo sem vega og línulagna, sem kann að rýra og ganga á gæði lands í nágrenni virkjunarinnar. Þá hafa rannsóknir sýnt fram á ýmis umhverfisáhrif, svo sem sjón-, hljóð- og umhverfismengun, til að mynda frá byggingarefnum, að ótöldum áhrifum á lífríki, sérlega dýralíf. Ekki síst geta sjónræn áhrif vindorkuvirkjana á landslag verið mikil.

Brýnt er að mörkuð verði stefna um vindorkuvirkjanir á hafi, en umhverfisáhrif þeirra eru eðli málsins samkvæmt annars konar en vindorkuvirkjana á landi.

Eins og áður segir er nú unnið að stefnumótun í málaflokknum. Í boðaðri lagasetningu er mikilvægt að skilgreina grundvöll endurgjalds vegna nýtingar á vindi til raforkuframleiðslu og að hann taki mið af kostnaði vegna áhrifa á vistkerfi í návist vindorkuvirkjunarsvæða og óafturkræfra áhrifa á landslagsheildir.

Hvað varðar landnæði og gjaldtöku af auðlindum er vert að vísa til ákvörðunar Eftirlitsstofnunar EFTA frá 20. apríl 2016 þar sem segir að endurgjaldslaus afnot af landi og auðlindum í eigu hins opinbera feli í sér ríkisaðstoð og stangist á við EES-samninginn. Sú niðurstaða undirstrikar meginreglu um að eðlilegt gjald skuli greitt fyrir afnot af sameiginlegum auðlindum en niðurstaðan vísar til nýtingar vatns- og landsréttinda á þjóðlendum á Þjórsársvæðinu, einu helsta orkuvinnslusvæði landsins. Þjóðlendur eru auðlind samkvæmt lögum og var Landsvirkjun gert að greiða endurgjald vegna afnota af svæðinu til raforkuframleiðslu.

Engin heildarlög eru til um skilgreiningu auðlinda, nýtingu þeirra og gjaldtöku. Hins vegar eru dæmi um auðlindir sem ekki eru háðar einkaeignarrétti og teljast þjóðareign á grundvelli sérlaga, til að mynda laga um þjóðlendur og afrétti, sem og laga um auðlindir hafsbotnsins. Þá nær einkaeignarréttur ekki til auðlinda án skilgreinds eiganda, til að mynda sólarljóss og vindorku. Fiskveiðiauðlindin er skilgreind sem sameign þjóðarinnar í 1. gr. laga um stjórn fiskveiða, nr. 116/2006. Um auðlindina gilda síðan sérlög vegna gjaldtöku, lög um veiðigjald, nr. 145/2018. Gjaldtakan er m.a. hugsuð til að mæta rannsóknum og eftirliti á nýtingu auðlindarinnar sjálfrar en jafnframt til að tryggja hlutdeild þjóðarinnar í arði af auðlindinni.

Eins og áður segir er vindur um margt ólíkur öðrum auðlindum og ein augljósasta hliðstæðan eru fjarskiptatíðnir innan íslensks yfirráðasvæðis. Þær, rétt eins og vindinn, er að finna óháð náttúrulegum skilyrðum á landi. Fjarskiptatíðnir eru skilgreindar sem auðlind í þjóðareign samkvæmt lögum um fjarskipti, nr. 70/2022.

Virðulegur forseti. Markmið þessarar tillögu er að tryggt verði með lögum að greitt verði fyrir afnot af sameiginlegri auðlind þjóðarinnar. Mikilvægt er að slíkt gjald endurspegli umhverfisáhrif, standi undir eftirliti, ítarlegum rannsóknum og mælingum á virkjunarsvæðum. Með vísan til 1. gr. laga um veiðigjald er lagt til að gjaldið endurspegli hlutdeild þjóðarinnar í arði af auðlindinni og að úthlutun leyfis til nýtingar á vindi til orkuframleiðslu sé tímabundin heimild til skilyrtra afnota sem leiði hvorki til beins eignarréttar né varanlegs nýtingar- og ráðstöfunarréttar auðlindarinnar, líkt og kveðið er á um í lögum um fjarskipti.

Virðulegur forseti. Að umræðu lokinni legg ég til að tillögunni verði vísað til hv. umhverfis- og samgöngunefndar.


Ræðumaður: Bjarkey Olsen Gunnarsdóttir

Virðulegi forseti. Ég ætla rétt aðeins að koma hérna upp. Ég er einn af meðflutningsmönnum á þessari þingsályktunartillögu sem ég tel afskaplega mikilvægt að nái fram að ganga. Það er auðvitað ánægjulegt að sjá að ráðherra er líka sjálfur kominn af stað eða búinn að hrinda í framkvæmd hér verkefni sem styður svo sannarlega við þetta. Því miður er það svo að of mörg okkar líklega þekkja eða eiga fjölskyldur sem hafa orðið fyrir þeim ósköpum að einhver þeim nákominn hefur tekið eigið líf. Ég get tekið undir það sem hér hefur komið fram að það eru svo margar ástæður sem kannski valda því að þetta er úrræði sem einstaklingurinn velur sér og það er mikilvægt að safna gögnum um það til þess að hjálpa okkur að fækka þessum sjálfsvígum. Hér er talað um að það séu í kringum 6.000 manns sem verða fyrir áhrifum af þeim á hverju ári.

Mér finnst líka áhugavert það sem hér er tekið fram í greinargerðinni með frumvarpinu, þegar við settum af stað aðgerðir til að sporna við umferðarslysum sem hafa skipt miklu máli og haft áhrif þó að sannarlega byrji þetta ár ekki vel hvað það varðar, það er svo sannarlega óhætt að segja það, en núna erum við að missa fleira fólk úr sjálfsvígum heldur en í umferðarslysum. Eins og hér kom fram hjá síðasta ræðumanni þá eru það auðvitað kannski mun fleiri en maður veit af því það er ekki alltaf tilgreint. Ef hægt er að koma í veg fyrir eitt einasta þá er það það sem skiptir máli þannig að ég held að þetta sé eitt af því sem þingið getur sameinast um að ráðist verði í því að ég held að samfélagið allt saman hljóti að styðja við bakið á því að farið verði í ítarlega öflun á upplýsingum til að koma í veg fyrir sjálfsvígstilraunir eða sjálfsvíg yfirleitt. Það er kannski það sem þessari tillögu er ætlað að reyna að gera, að safna gögnum og ástæðum fyrir því hvað það er sem dregur fólk í þetta óyndi sem er lokaúrræði hvers og eins, hlýtur að vera, að sjá ekki neins staðar ljós.

Ég vildi rétt aðeins koma hérna upp og þakka fyrir þessa fínu þingsályktunartillögu því að ég held, eins og ég segi, að þetta sé eitthvað sem þingið geti sameinast um að nái fram að ganga.


Ræðumaður: Guðmundur Ingi Guðbrandsson

Hæstv. forseti. Mig langar aðeins að benda á eitt af þeim lykilviðfangsefnum sem við höfum skilgreint fyrir stefnumótunarvinnuna í grænbók í málefnum innflytjenda sem tekin var saman á síðasta ári og kom í samráðsgátt stjórnvalda á því ári. Þar er lykilviðfangsefni nr. 4 að einfalda og efla mat á fyrra námi og starfsreynslu þeirra sem hafa menntun frá erlendum skólum. Þar er meiningin að koma einmitt á gátt, eins og hér var nefnt áðan, og efla raunfærnimat og tryggja stuttan og skilvirkan matstíma á þessu erlenda námi og starfsréttindum. Ég  tel að þetta sé einn liðurinn í því að auka stuðning við inngildingu innflytjenda hérlendis sem ég tel gríðarlega mikilvægt, ekki síst vegna þess að við erum að sjá aukna stéttaskiptingu og við verðum að vinna gegn þeim ójöfnuði sem er nú þegar til staðar og er að myndast á milli innflytjenda og þeirra sem hér eru fædd. Þessu þurfum við að vinna að og mikilvægt skref í þeim málum er að koma þessari fyrstu stefnumótun í málefnum innflytjenda á koppinn.


Ræðumaður: Guðmundur Ingi Guðbrandsson

Hæstv. forseti. Ég þakka hv. þingmanni fyrir fyrirspurnina. Mig langar að byrja á að benda á það að í þeirri umfangsmiklu vinnu sem núna stendur yfir í félags- og vinnumarkaðsráðuneytinu, í víðtæku samráði úti í samfélaginu, við að gera fyrstu stefnu Íslands í málefnum innflytjenda höfum við fengið OECD til liðs við okkur til að nálgast m.a. það viðfangsefni sem hv. þingmaður kemur hér inn á. Þau hafa tekið saman að um 42% innflytjenda hér á landi vinna störf sem ekki krefjast sérstakrar menntunar þrátt fyrir að hlutfall þeirra innflytjenda sem hér búa og ekki hafa lokið sértækri menntun sé 17%. Stofnunin hefur einnig greint frá því að menntunarstig innlendra og innflytjenda á Íslandi sé áþekkt og ekki er marktækur munur á menntunarstigi þeirra sem koma utan EES og innan EES. Þetta eru áhugaverðar tölur í þessu samhengi.

Mat á námi innflytjenda heyrir má segja undir þrjú ráðuneyti, þ.e. heilbrigðisráðuneytið hvað varðar starfsleyfi fyrir heilbrigðisstéttir; háskóla-, iðnaðar- og nýsköpunarráðuneyti varðandi lögvarin starfsréttindi iðngreina; og mennta- og barnamálaráðuneytið varðandi starfsleyfi fyrir leik-, grunn- og framhaldsskólakennara. Afleiðingarnar á sviði inngildingar koma þá að ráðuneytinu hjá mér og Vinnumálastofnun sem í sumum tilfellum getur í rauninni ekki fundið störf við hæfi fyrir fólk, þegar um er að ræða aðstoð við það, þar sem starfsréttindin eru ekki viðurkennd. Eitt af vandamálunum er það að við erum ekki með eitt samræmt kerfi eða gátt sem viðkomandi innflytjandi getur leitað í til að fá menntun sína metna. Þess vegna eru leiðirnar ólíkar milli greina, hvernig staðið er að því að meta þetta, óháð því undir hvaða ráðuneyti þau mál síðan að endingu heyra.


Ræðumaður: Katrín Jakobsdóttir

Herra forseti. Af því að hv. þingmaður vísaði hér í fyrri fyrirspurn um Norðurlöndin og samstarf þeirra þá er alveg ljóst að þau eru að fara ólíkar leiðir. Noregur hefur tilkynnt að þau muni halda áfram stuðningi við UNRWA. Svíþjóð hefur í raun ekkert gefið upp hvað þau hyggist gera með sín kjarnaframlög en þróunarsamvinnustofnun Svíþjóðar hefur boðað einhvers konar aðgerðir. Finnland hefur tilkynnt að þau frysti framlög. Danir hafa sagt, samkvæmt mínum upplýsingum, að þau bíði aðeins þeirra ákvarðana sem verða teknar innan Evrópusambandsins. Í þessum málum höfum við leitast eftir norrænu samtali og norrænu samráði, sem okkur finnst mikilvægt, og ég vona svo sannarlega að við náum sameiginlegri línu í þessum efnum við okkar nánustu samstarfsríki.

Hv. þingmaður spyr hvort ég hafi verið upplýst um þessa ákvörðun. Svo var ekki. Þetta er ákvörðun sem heyrir undir utanríkisráðherra og ég vissi af henni þegar hún hafði verið tekin.


Ræðumaður: Katrín Jakobsdóttir

Herra forseti. Ég þakka hv. þingmanni fyrirspurnirnar, hann númeraði aðallega þá fyrstu, en ég mun gera mitt besta til að svara þeim. Eins og ég fór yfir áðan í svari mínu við hv. þm. Þórhildi Sunnu Ævarsdóttur þá liggur það fyrir að við viljum áfram styðja við mannúðaraðstoð á Gaza. Utanríkisráðherra gerði grein fyrir því fyrr í dag að hann til að mynda hefði ákveðið að setja viðbótarframlag til Rauða krossins sem og inn í Alþjóðabankann sem vinnur nú að sérstöku verkefni um uppbyggingu innviða í Palestínu og á Gaza, sem er auðvitað flókið meðan staða mannúðarmála er með þeim hætti sem hún er, sem sagt algerlega skelfileg. Það liggur líka fyrir að þessi ríki sem hv. þingmaður taldi upp eru sum hver að skipta upp sínum framlögum, þau eru ýmist með kjarnaframlög eða framtíðarframlög eða þróunarframlög. Í okkar tilviki liggur fyrir, varðandi þetta kjarnaframlag upp á 110 milljónir, að við erum að óska skýringa á því hvernig sú stofnun sem hér um ræðir hyggst takast á við sín innri málefni áður en sú greiðsla verður innt af hendi. Ég vil líka vekja athygli hv. þingmanns á því að almennt hafa ríki ekki verið með mjög stórar yfirlýsingar í þessu máli. Það liggur fyrir að stjórnvöld þeirra ríkja sem hv. þingmaður taldi hér upp leggja á það áherslu að fá mjög skýr svör um það hvernig þessi stofnun hyggst taka á málum. En það er ekki þar með sagt að stjórnvöld séu að aflýsa mannúðaraðstoð á Gaza hringinn í kringum heiminn. Það er ekki svo og það á svo sannarlega ekki við um íslensk stjórnvöld.

Ég vil ítreka það sem ég hef áður sagt að stóra verkefnið er auðvitað að koma á friði á svæðinu, vinna að lausn gísla, ná varanlegum friðarsamningum, varanlegu vopnahléi. Því miður lítur það enn ekki vel út en það er auðvitað stóra verkefnið því þetta er algerlega skelfileg staða sem er þarna á svæðinu.


Ræðumaður: Katrín Jakobsdóttir

Herra forseti. Ég þakka aftur hv. þingmanni sem er alltaf gaman að tala við hér í þessum sal. Örstutt um hið fyrra, þ.e. skautunina. Ég ætla að fá að segja það að ég er hjartanlega sammála hv. þingmanni. Það er ábyrgðarhluti að ræða þessi mál og ræða þau ekki í upphrópunum og ég held að við þurfum einfaldlega, eins og svo mörg önnur samfélög sem hafa gengið í gegnum miklar samfélagsbreytingar, að horfa á þessi mál heildstætt, eins og ég var að leitast við að gera, vera ekki að benda á sökudólga heldur reyna einmitt að nálgast málin heildstætt út frá einhverri framtíðarsýn. Ég veit alveg að okkur hefur ekki lánast það á undanförnum misserum og árum. Það er miður. En ég vil svo sannarlega leggja mitt af mörkum til að svo megi verða.

Innan tíðar.Hvað varðar ákall hv. þingmanns um kosningar þá ætla ég að spara mér að boða til þeirra alveg strax. Það er mikið rætt um stöðuna og ég ætla ekkert að draga neina dul á það að þetta eru ekki sömu flokkar, við erum heldur ekki í fjölskyldu saman, þessir flokkar. Við öxlum ekki ábyrgð hvert á öðru eins og móðir axlar ábyrgð á börnum sínum. Þegar einstakir þingmenn og einstakir ráðherrar segja sínar skoðanir verða þeir líka að bera ábyrgð á því sjálfir. Ég ætla bara að leyfa mér að segja það, bæði sem móðir og forsætisráðherra.


Ræðumaður: Katrín Jakobsdóttir

Herra forseti. Ég þakka hv. þm. Þorgerði Katrínu Gunnarsdóttur fyrirspurnina. Ég ætla að leyfa mér að segja það hér að ég hef nú rætt merki skautunar í okkar samfélagi í mörg ár og raunar er þetta eitt stærsta áhyggjuefni mitt sem manneskju í íslensku samfélagi, hvernig við erum að sjá umræðuna verða skautaðri. Þar er margt sem spilar inn í. Hv. þingmaður nefnir málflutning einstakra stjórnmálamanna sem vissulega hefur þar áhrif en við erum líka stödd í heimi sem er að verða miklu skautaðri. Tæknibreytingar hafa haft áhrif á pólitíska umræðu. Færri en áður fylgjast með því sem gerist á Alþingi Íslendinga hér í þingsal, eins ágætt og það nú er, og fleiri taka þátt í umræðu inni í mjög lokuðum heimum á netinu. Ef hv. þingmaður er að velta fyrir sér þessari stöðu almennt þá held ég að fáir hv. þingmenn hafi rætt hana jafn mikið á undanförnum árum og ég.

Þegar stjórnmálamenn eru að ræða viðkvæm mál, og hv. þingmaður vísar í til að mynda málefni útlendinga, þá held ég að það sé, og hef áður sagt það hér, mjög mikilvægt að við reynum að ræða þau mál á breiðari grunni eins og hv. þingmaður hefur lagt til og hennar flokkur, því að það er ekki einlitur málaflokkur. Þar erum við með mjög fjölbreyttan hóp fólks. Hér er oft rætt um málefni útlendinga og innflytjenda eins og að eingöngu sé um flóttafólk að ræða eða fólk á flótta. Hér erum við með ofboðslega stóran hóp innflytjenda sem hefur hingað komið til að vinna. Erum við að ræða það nægjanlega vel hvernig við tökum á móti því fólki og ekki síður börnum þess fólks, til að mynda í skólakerfinu okkar? Erum við að ræða hvernig við erum líka sem samfélag að takast á við greinar, mannaflsfrekar greinar sem kalla á margt starfsfólk, eins og ferðaþjónustuna sem vissulega er að skapa ótrúleg verðmæti fyrir samfélagið en er auðvitað líka ákveðinn heimur þar sem má segja að fólk hitti sjaldan heimamenn? Það er eitthvað sem mér finnst mikilvægt að ræða og ferðaþjónustan hefur svo sannarlega verið til í að ræða. Ég held því að það væri freistandi að reyna að setja þessi mál í nýjan farveg, umræðu hér í þingi þar sem við reynum að fara út úr þessari skautun sem við erum að sjá.


Ræðumaður: Katrín Jakobsdóttir

Ég held að það sé mikilvægt að við tökum úrskurð Alþjóðadómstólsins mjög alvarlega og ég vísaði í hann í mínu fyrra svari þar sem kveðið er á um að það er mjög mikilvægt að halda áfram að tryggja mannúðaraðstoð inn á þetta svæði og á það legg ég ofuráherslu. Ég vil nefna það, af því að ég kom því ekki að í fyrra svari, að Palestínuflóttamannaaðstoð Sameinuðu þjóðanna átti upplýsingafund með fulltrúum framlagsríkja í gær þar sem fulltrúar íslenska utanríkisráðuneytisins sátu. Það er ljóst að stofnunin tekur þetta mál mjög alvarlega og er að skipuleggja sín viðbrögð í þessum málum. Ég vil líka nefna það að stofnunin hafði sjálf sett af stað úttekt óháðra sérfræðinga vegna ýmissa ásakana sem hafa varðað hlutleysi hennar á undanförnum árum og skrifstofa innra eftirlits Sameinuðu þjóðanna hefur verið virkjuð vegna þessara ásakana sem hafa komið fram varðandi einhverja starfsmenn stofnunarinnar. Svo vil ég bara segja það hér líka að það er mjög mikilvægt, og hefði betur farið á því að það hefði verið gert fyrr, fyrir þessa ákvörðun,  að utanríkismálanefnd Alþingis verði höfð með í ráðum og mér skilst að sá fundur sé boðaður á morgun og að nefndin öll fari yfir þetta mál með hæstv. ráðherra.


Ræðumaður: Katrín Jakobsdóttir

Herra forseti. Ég þakka hv. þm. Þórhildi Sunnu Ævarsdóttur fyrirspurnina. Ég vil segja það hér, og það hefur komið skýrt fram í fjölmiðlum í dag, að ég legg á það ofuráherslu að Ísland haldi áfram sinni stefnu um öfluga mannúðaraðstoð innan Gaza. Við höfum verið að auka framlög okkar til þessarar tilteknu stofnunar sem hér um ræðir og þar höfum við raunar verið meðal þeirra þjóða sem hvað mest hafa lagt til, svona miðað við höfðatölu. Hins vegar er ljóst að þær fregnir sem bárust af mögulegri framgöngu starfsmanna þessarar stofnunar vöktu hörð viðbrögð, ekki bara hjá hæstv. utanríkisráðherra heldur hjá ýmsum þeim þjóðum sem við vinnum þétt með og í raun og veru felst sú ákvörðun sem við heyrðum um á laugardag fyrst og fremst í því að leitað verði skýringa á því hvernig stofnunin hyggst taka á þessum ásökunum. Það liggur fyrir að okkar kjarnaframlag til þessarar stofnunar hefði átt að renna til hennar einhvern tímann núna á fyrsta ársfjórðungi en samkvæmt því sem fram kom í máli utanríkisráðherra í ríkisstjórn í morgun gerum við ráð fyrir að það muni skýrast á næstunni hvernig nákvæmlega verður tekið á þeim ásökunum sem settar hafa verið fram gagnvart einstökum starfsmönnum stofnunarinnar.

Ég vil segja það mjög skýrt hér að íslensk stjórnvöld eru afskaplega meðvituð um það hörmungarástand sem ríkir á Gaza í mannúðarmálum og það liggur algerlega fyrir að við munum halda áfram að styðja við mannúðaraðstoð á svæðinu. Við erum með skýra ályktun Alþingis og erum líka með tilmæli Alþjóðadómstólsins. Við erum líka í þéttu samráði við Norðurlöndin og önnur þau ríki sem við vinnum hvað þéttast með í þessum málum og eins og við vitum hafa viðbrögð þeirra verið mismunandi. Við munum áfram þrýsta á það í gegnum alþjóðasamstarf að komið verði á varanlegu vopnahléi, sem er kannski það mikilvægasta sem hægt er að gera í þessum hörmungarmálum um þessar mundir.


Ræðumaður: Katrín Jakobsdóttir

Herra forseti. Ég held að ég þekki grasrót minnar eigin hreyfingar ágætlega. Vissulega hafa verið uppi mjög skiptar skoðanir um sjávarútvegsmálin og fiskveiðistjórnarkerfið en það sem flestir virðast hafa verið sammála um er að núverandi staða hafi einfaldlega ekki verið nógu góð. Á það hefur líka verið bent að í því frumvarpi sem hæstv. matvælaráðherra lagði hér fram síðast var lagt til að það yrðu takmarkanir á framsali hlutdeildar grásleppu á milli landsvæða og það yrðu mjög þröng mörk sett á þá samþjöppun, ásamt því að búa til möguleika fyrir nýliðun. Þannig að ég held að það væri gagnlegra að ræða þessi efnisatriði og koma þá með aðrar tillögur að því hvernig betur megi standa að veiðistjórn grásleppu fremur en að koma hér með órökstuddar fullyrðingar um grasrót minnar hreyfingar. Ég held að það sé bara jákvætt að þetta mál komist á dagskrá og við getum þá fengið líka aðrar tillögur til úrbóta í þessum efnum.


Ræðumaður: Katrín Jakobsdóttir

Ég sagði …Herra forseti. Það er nú líklegt að spurningunni sé kannski beint til mín sem formanns Vinstri grænna því að ég hlýt að koma því að hér vegna fyrirspurnar hv. þm. Ingu Sæland að frumvarpið sem hún vísar til hér um veiðistjórn grásleppu er flutt af meiri hluta atvinnuveganefndar en ekki matvælaráðherra. Það er meiri hluti atvinnuveganefndar sem ákveðið hefur, eins og fram kemur í greinargerð með málinu, að flytja frumvarp sem byggist á áður fluttu frumvarpi matvælaráðherra með þeim breytingum sem meiri hluti nefndarinnar hafði áður lagt til.

Nú er það svo að lengi hafa þessi mál verið til umræðu, þ.e. veiðistjórn grásleppu og hvernig eigi að tryggja betur þá veiðistjórn. Þetta er ein leið sem hér er lögð til.

Hv. þingmaður spyr hvort hæstv. ráðherra hafi horfið frá frumvarpinu vegna ólgu í grasrót. Nei, það myndi ég ekki segja. Sjávarútvegsstefna okkar er óbreytt og við höfum lengi barist fyrir því að fá ákvæði inn í stjórnarskrá lýðveldisins sem kveður á um þjóðareign á auðlindum. Ég vona svo sannarlega að hv. þingmaður og ég getum náð saman um slíkt ákvæði því að nú hef ég boðað til fundar á föstudag þar sem ég mun ræða stjórnarskrárbreytingar. Það er auðvitað undirstaðan fyrir öllu því sem á eftir kemur.

Hæstv. matvælaráðherra, sem er fjarverandi núna, hefur svo verið að vinna að heildarendurskoðun á fiskveiðistjórnarkerfinu sem ég vona svo sannarlega að við fáum tækifæri til að ræða hér í þessum sal. En hvað varðar þetta frumvarp þá er það bara meiri hluti atvinnuveganefndar sem hefur ákveðið að flytja það hér, spurði mig ekki sérstaks leyfis um það og þingið fær þá tækifæri til að taka afstöðu til þess.


Ræðumaður: Katrín Jakobsdóttir

Herra forseti. Ég vil leggja áherslu á það sem ég kom að í mínu fyrra svari: Mér finnst eðlilegt að aðgerðir ríkisstjórnarinnar byggist á þeirri vinnu sem hefur verið lagt í á vettvangi þjóðhagsráðs.

Hv. þingmaður ræðir hér umönnunarbilið. Við erum með skýrslu sem við höfum látið vinna á þeim vettvangi með aðkomu aðila vinnumarkaðarins sem sýnir hvernig sérstaklega konur hrynja í tekjum eftir barneignir vegna þessa umönnunarbils. Það er óréttlæti sem mér finnst að við, ríki og sveitarfélög, eigum að leggja okkar af mörkum til að leiðrétta því að það hefur áhrif langt fram í tímann, miklu lengra en það eina ár sem fólk er mögulega í óvissu með þessi mál. Við tökum að sjálfsögðu þær tillögur sem fram hafa komið, rétt eins og við erum að funda með heildarsamtökum opinberra starfsmanna og vinnum að sjálfsögðu líka út frá heildarstöðu efnahagsmála. Að sjálfsögðu hljótum við að gera það. Það breytir því ekki að markmið okkar er algerlega skýrt. Við erum reiðubúin að greiða fyrir kjarasamningum náist saman um langtímasamninga sem geta hjálpað til við að stuðla að verðstöðugleika og forsendum fyrir lækkun vaxta og ég vona svo sannarlega að aðilar muni ná saman um slíka samninga.


Ræðumaður: Katrín Jakobsdóttir

Herra forseti. Ég þakka hv. þingmanni fyrirspurnina. Þessi ríkisstjórn hefur lagt ríka áherslu á að eiga mjög gott samtal við aðila vinnumarkaðarins og m.a. þess vegna settum við á laggirnar þjóðhagsráð sem hefur fundað reglulega. Þar höfum við verið að leggja grunninn að þeim áherslum sem við teljum mikilvægar bæði fyrir velferð og vinnumarkað. Mér finnst það mjög mikilvægt núna þegar aðilar að sitja við samningaborðið og þó að það hafi hlaupið snurða á þann þráð vonast ég sannarlega til að þær viðræður verði teknar upp aftur og góð tíðindin sem bárust í dag um að boðað hafi verið til fundar á morgun. Það skiptir máli í tengslum við kjarasamninga að við byggjum á þeirri stefnumótun sem við höfum þegar lagt í á þeim vettvangi. Þar hefur til að mynda verið lögð áhersla á framboð á húsnæði, þar hefur verið lögð áhersla á félagslegar lausnir á húsnæðismarkaði og þá er ég að vitna t.d. til stofnframlagakerfisins, þar hefur verið lögð áhersla á réttarbætur á leigumarkaði og lögð áhersla á aukinn stuðning við barnafjölskyldur, ekki bara í gegnum tilfærslukerfið heldur líka með því að ráðast að þeim vanda sem barnafjölskyldur standa frammi fyrir, t.d. þeirri stöðu sem því miður er víða uppi að fólk hreinlega kemur börnum sínum ekki inn á leikskóla. Það er á þessari stefnumótun sem við munum byggja okkar aðkomu að kjarasamningum.

Við höfum sagt það alveg skýrt, því að hv. þingmaður spyr hér um stefnubreytingu, og það hefur algjörlega legið fyrir að nái aðilar saman um langtímakjarasamninga sem styðja við forsendur þannig að hér lækki verðbólga og forsendur skapist til að lækka vexti þá eru stjórnvöld reiðubúin að koma að með tillögur þar sem við munum byggja á þeim tillögum sem m.a. hafa verið kynntar af breiðfylkingunni en líka þeim tillögum sem heildarsamtök á opinberum markaði hafa lagt fram og þeirri stefnumótun sem við höfum verið að vinna að á vettvangi þjóðhagsráðs undanfarin ár.

Ný verðbólgumæling er gleðitíðindi en ég vil líka nefna það að Hagstofan vinnur nú að endurskoðun á útreikningi húsnæðisliðar neysluvísitölunnar, sem oft hefur verið til umræðu í þessum sal, og það verður spennandi að fylgjast með framgangi þess verkefnis sem langt er komið hjá Hagstofunni.


Ræðumaður: Guðmundur Ingi Guðbrandsson

Hæstv. forseti. Ég geri mér í hugarlund að flest þeirra fyrirtækja sem ekki hafa sótt um séu annaðhvort í þeirri stöðu að hafa ekki talið sig þurfa þess enn sem komið er en séu sennilega mörg hver að hugsa sinn gang hvað það varðar, sérstaklega eftir þá atburði sem urðu núna í janúar. Þess vegna er mikilvægt að hafa þetta úrræði til staðar. Það grípur þegar á þarf að halda. Fjöldi þeirra sem nú þegar hafa sótt um myndi ég segja að væri ekki vísbending um að ráðningarsambandið hafi verið slitið heldur kannski þvert á móti, það eru þá líkur á því að þar séu ráðningarsambönd enn til staðar. Það eru einhvers staðar á bilinu 20–50 manns sem hafa sótt um almennar atvinnuleysisbætur, eftir þeim upplýsingum sem ég hef, sem er ekki mikill fjöldi og bendir einmitt til þess að það hafi tekist hingað til að halda í ráðningarsambönd. En auðvitað megum við búast við því að þarna geti orðið breytingar á en eftir sem áður mikilvægt að þetta úrræði sé til til að reyna að halda líflínunni á milli atvinnurekanda og launamanns.


Ræðumaður: Guðmundur Ingi Guðbrandsson

Hæstv. forseti. Ég þakka hv. þingmanni kærlega fyrir andsvarið. Það er alveg rétt sem hv. þingmaður segir hér að staðan er flóknari heldur en hún var fyrir þessum tveimur mánuðum þegar ég mælti fyrir því frumvarpi sem hér er verið að mæla fyrir breytingum á lögum um, einfaldlega vegna þess að mörg fyrirtæki standa enn frekar frammi fyrir þeirri ákvörðun núna hvort þau vilji reyna að hefja atvinnustarfsemi annars staðar eða ekki.

Aðeins til að bregðast beint við spurningu hv. þingmanns, sem snýr í rauninni að því hversu mörg hafi nýtt sér þetta, þá eru þetta um 600 manns eða svo, rúmlega það, sem hafa fengið greitt í gegnum þetta stuðningsúrræði. Það eru, ef ég man rétt, um 55 fyrirtæki sem hafa sótt um slíkan stuðning og rúmlega hundrað af þessum 600 manns eru einstaklingar sem hafa sjálfir sótt um. Það gefur okkur aðeins hugmynd um að það er alla vega verið að nýta þetta. Það er heimild í lögunum að sækja um styrkinn alveg fram til loka maí, sem framlengist síðan núna ef þetta frumvarp verður að lögum, þannig að við eigum von á því að mörg fyrirtækjanna eigi enn þá einfaldlega eftir að sækja um. Þess vegna er það mat okkar að það sé mikilvægt að framlengja í þessum lögum, einfaldlega til að hafa það úrræði að aðstoða fyrirtækin sem það geta við að greina að greiða laun.


Ræðumaður: Guðmundur Ingi Guðbrandsson

Frú forseti. Ég mæli hér fyrir frumvarpi til laga um breytingu á lögum um tímabundinn stuðning til greiðslu launa vegna náttúruhamfara í Grindavíkurbæ. Frumvarpinu er ætlað að framlengja þann stuðning sem kveðið er á um í fyrrnefndum lögum en þau tóku gildi í nóvember síðastliðnum. Líkt og fram kom í ræðu minni hér í þingsal þegar ég mælti fyrir frumvarpi til nefndra laga 20. nóvember síðastliðinn þá er það ekki léttvæg ástæða sem veldur því að nauðsynlegt er að taka slíkt frumvarp til meðferðar hér á Alþingi Íslendinga. Að mínu mati eiga þessi orð ekki síður við í dag í tengslum við það frumvarp sem hér um ræðir þar sem náttúran heldur áfram sínum gangi á Reykjanesskaga og sífellt verður ljósara að um er að ræða náttúruhamfarir með afleiðingum á samfélag okkar sem eru af stærðargráðu sem hefur ekki þekkst hér á landi í áratugi. Hugur okkar allra er og hefur verið hjá Grindvíkingum sem hafa þurft að takast á við nýjan veruleika fjarri heimili sínu. Við vitum ekki hvernig eða hvenær þessi atburðarás í jarðskorpunni mun taka enda og ljóst er að óvissan reynir verulega á okkur öll en þó mest á Grindvíkinga og þau sem þeim tengjast.

Virðulegi forseti. Með frumvarpi þessu er gert ráð fyrir að lengt verði það tímabil sem Vinnumálastofnun er heimilt að veita tímabundinn stuðning upp að ákveðnu hámarki til greiðslu launa til starfsfólks á almennum vinnumarkaði í Grindavíkurbæ. Er þannig áfram gert ráð fyrir að ríkið og sveitarfélög greiði starfsfólki sínu í Grindavíkurbæ laun þrátt fyrir að ekki komi til stuðnings á grundvelli þessara laga.

Með frumvarpinu er lagt til að það tímabil sem lögin nái til verði lengt til 30. júní næstkomandi en tímabilið hefði að óbreyttu liðið undir lok þann 29. febrúar næstkomandi. Frumvarpinu er þannig ætlað að lengja það tímabil sem stuðningur getur komið til vegna launa starfsfólks og sjálfstætt starfandi einstaklinga sem ekki geta sinnt störfum sínum á starfsstöðvum í Grindavíkurbæ. Tiltölulega stutt er síðan umrædd lög voru samþykkt hér á Alþingi og hafa áhrif laganna því ekki komið fyllilega fram enda er umsóknarfrestur ekki liðinn vegna greiðslna en með því frumvarpi sem hér um ræðir er lagt til að sá frestur verði framlengdur til 30. september næstkomandi. Ég tel þó að lögin hafi sannað gildi sitt og að mínu mati eru markmið þeirra enn í fullu gildi, þess efnis að viðhalda ráðningarsambandi atvinnurekanda og starfsfólks með starfsstöðvar í Grindavíkurbæ og að draga úr afkomuáhyggjum þess fólks sem lögin ná til. Ég vil því hvetja atvinnurekendur í Grindavíkurbæ til að leita áfram allra mögulegra leiða til að greiða laun starfsfólks svo lengi sem unnt er þannig að einstaklingarnir verði fyrir sem minnstu raski hvað það varðar.

Áfram er gert ráð fyrir að taki atvinnurekandi, sem fengið hefur stuðning til greiðslu launa á grundvelli frumvarpsins, ákvörðun um úthlutun arðs skuli hlutaðeigandi atvinnurekandi endurgreiða Vinnumálastofnun þann stuðning sem hann hefur fengið á grundvelli laganna. Í þessu sambandi er í frumvarpinu miðað við arðsúthlutanir á tímabilinu 1. mars 2024 til og með 30. júní 2025 en í gildandi lögum er miðað við tímabilið 1. mars í ár til og með 28. febrúar á næsta ári.

Virðulegi forseti. Við erum enn í jarðfræðilegri atburðarás og við vonum auðvitað öll að aðstæður skýrist sem mest á næstu vikum og mánuðum. Þar til það gerist er að mínu mati nauðsynlegt að leita allra leiða til að koma til móts við fólkið sem búið hefur í Grindavík og þetta frumvarp er liður í því en stjórnvöld munu að sjálfsögðu hér eftir sem hingað til fylgjast náið með framvindu mála.

Áður en ég lýk máli mínu vil ég leggja sérstaka áherslu á að frumvarpið verði samþykkt á Alþingi sem allra fyrst í ljósi þess hve aðkallandi það er. Ég legg að lokum til að frumvarpinu verði vísað til hv. velferðarnefndar að lokinni þessari umræðu.


Ræðumaður: Steinunn Þóra Árnadóttir

Frú forseti. Mig langar að þakka fyrir einstaklega skemmtilega og líflega umræðu. Ég þakka hæstv. heilbrigðisráðherra fyrir hans svör og vona að ég fái hér á eftir svör við síðustu spurningunum, m.a. því hvernig ráðherrann ætlar að tryggja að útvistun verkefna bitni ekki á opinbera kerfinu, t.d. þegar kemur að mannafla. Mig langar að þakka sérstaklega hlý orð í minn garð frá hv. þm. Bergþóri Ólasyni um að sósíalisminn hafi skinið í gegn í minni ræðu. Ég er ánægð með að heyra það vegna þess að mér finnst skipta máli að þegar kemur að heilbrigðismálunum þá gildi það sama eins og í svo mörgu öðru, að við sem einstaklingar í samfélagi leggjum til eftir getu og uppskerum eftir þörfum, svo ég vitni nú bara í Karl Marx. Þar eru það nefnilega einstaklingarnir sem eiga að uppskera eftir þörfum. En líkt og ég kom inn á í ræðu minni þá tel ég ekki að aðrir eigi að hagnast sérstaklega á krankleika annarra þótt auðvitað eigi að vera hægt að reka hlutina. Ég get tekið undir það að heilbrigðiskerfið eigi að kosta með fé almennings, hjartanlega sammála því, og að sjúklingurinn eigi alltaf að vera í fyrsta sæti, algerlega. En hvernig er sjúklingurinn í fyrsta sæti ef valið stendur á milli þess að bíða lengi eftir opinberri þjónustu sem er á viðráðanlegu verði eða að þurfa að borga fúlgur fjár til þess að komast í aðgerðir hjá einkaaðilum í einkarekstri? Sjúklingurinn er nefnilega líka skattgreiðandinn. Við getum öll lent í því að vera sjúklingar og verið það á einhverjum tímapunkti og það er þess vegna sjúklingurinn sem fjármagnar heilbrigðisþjónustuna  og hann á rétt á að fá góða þjónustu en ekki að hlutunum sé þannig hagað að aðrir geta haft af því ótæpilegan gróða eins og ég hef áhyggjur af að geti orðið.


Ræðumaður: Bjarkey Olsen Gunnarsdóttir

Virðulegi forseti. Almennt hugnast mér ekki sú hugmyndafræði sem liggur að baki einkavæðingu í heilbrigðiskerfinu. Heilsa lands og lýðs má aldrei verða eins og hver önnur vara á markaði, enda er vilji landsmanna skýr; að hið opinbera sjái um rekstur heilbrigðisþjónustu á landinu eins og kom fram í máli málshefjanda. Ég gef lítið fyrir þau rök að einkavæðing verði til þess að auka skilvirkni og hagræði enda hefur reynslan víða annars staðar sýnt fram á hið gagnstæða og ótal rannsóknir á ólíku fyrirkomulagi heilbrigðisþjónustu sýna að opinbert heilbrigðiskerfi stuðlar að bættri lýðheilsu og jafnara aðgengi. Í mínum huga er heilbrigðiskerfi sem er rekið á félagslegum grunni eina skynsamlega leiðin til að tryggja jafnt aðgengi allra að hágæðaþjónustu óháð efnahag og félagslegri stöðu. Við sáum t.d. mikilvægi þess að stjórnvöld gátu forgangsraðað og skipulagt heilbrigðisþjónustuna í heimsfaraldrinum sem var mikilvægt. Einkavæðing, sama hversu saklaus hún kann að vera á yfirborðinu og sama hversu göfug markmiðin kunna að vera, grefur undan stjórn opinberra aðila á heilbrigðiskerfinu. Hætt er við því að yfirsýn stjórnvalda yfir þá þjónustu sem veitt er tapist og þjónustan verði brotakennd með tilheyrandi óhagræði fyrir rekstur kerfisins í heild, að ótöldum áhrifum þess á þjónustu við almenning. Í sumum greinum heilbrigðisþjónustu er skynsamlegt að hafa blandað kerfi eins og hér hefur verið en það þarf að vera á forsendum hins opinbera að semja um þá þjónustu. Við erum jú að tala um almannafé. Ég skil mætavel þau sjónarmið að stytta bið almennings eftir aðgerðum, að nýta einkarekin fyrirtæki til að taka mesta kúfinn af löngum biðlistum. Þrátt fyrir það tel ég rétt að uppbyggingin eigi fyrst og fremst að eiga sér stað innan opinberra stofnana enda mun einkavæðingin óhjákvæmilega leiða af sér arðsemiskröfur, arðgreiðslur fyrir þjónustu sem fjármögnuð er með skattpeningum. Þetta sjáum við t.d. í öldrunarþjónustunni og víðar þar sem dæmi eru um gríðarháar arðgreiðslur í þeim geira. Það er ekki mín sýn að markaðsvæða eigi heilbrigðisþjónustuna og ég tel að við þurfum að stíga afar varlega til jarðar, ekki síst þegar kemur að grunnþjónustunni.


Ræðumaður: Steinunn Þóra Árnadóttir

Virðulegi forseti. Ég vil byrja á að þakka hæstv. heilbrigðisráðherra Willum Þór Þórssyni fyrir að taka vel í að eiga þessa sérstöku umræðu hér í dag. Ég hlakka til umræðunnar og einnig að heyra frá hv. þingmönnum. Heilbrigðismál eru í hugum margra einhver mikilvægasti málaflokkurinn sem við ræðum hér og í samfélaginu enda oft um heilsu fólks og líf  að ræða. Ég vil meina að aðgangur að góðri heilbrigðisþjónustu sem almenningur hefur aðgang að, og þá ekki síst fjárhagslegan aðgang að, sé einn af meginþáttum þess sem skilgreinir gott velferðarsamfélag. Hér á landi ríkir sátt um að heilbrigðiskerfið sé rekið af hinu opinbera án hagnaðarsjónarmiða enda hefur heilbrigðiskerfið verið rekið á félagslegum grunni frá síðari hluta 20. aldarinnar og segja má að opinbert heilbrigðiskerfi sé hluti af samfélagssáttmála Íslendinga. Ég vona það að hér í þessari umræðu verði henni ekki drepið á dreif með því að fara að tala um frjáls félagasamtök og sjálfseignarstofnanir, sem einnig er löng hefð fyrir hér á landi, en, og þetta er mikilvægt en, eru ekki rekin með hagnaðarsjónarmið að leiðarljósi.

Undanfarin misseri hefur borið á aukinni útvistun verkefna, þar á meðal þriðja stigs heilbrigðisþjónustu eða sjúkrahúsþjónustu til einkarekinna sjúkrahúsa. Hér er m.a. um að ræða útvistun liðskiptaaðgerða til einkaaðila sem marka í mínum huga ákveðin vatnaskil, ekki síst í ljósi þeirrar uppbyggingar sem verið hefur hjá hinu opinbera með liðskiptasetri á Akranesi sem tók til starfa fyrir fáeinum misserum. Það hafa komið tímabil þar sem útgjöld ríkisins til einkareksturs hafa aukist um tugi prósenta meðan þau hafa nánast staðið í stað til opinbers reksturs. Í undirbúningi fyrir þessa umræðu sá ég m.a. ummæli frá þáverandi landlækni árið 2017 sem talaði einmitt um þetta. En þessi tölfræði tók reyndar stakkaskiptum þegar Svandís Svavarsdóttir, hæstv. matvælaráðherra, tók við í heilbrigðisráðuneytinu árið 2017 og efldi mjög opinbera hluta kerfisins og þá ekki hvað síst heilsugæsluna. Hið opinbera kerfi þarf að standa af sér orrahríð, sérstaklega frá hægri, um óhagkvæmni og óskilvirkni, en sú leið hægri manna að skerða fjármögnun til opinberra innviða og kalla síðan eftir hagkvæmum, skilvirkum lausnum er gömul saga og ný. Það sem skýtur kannski skakkast við í þessu öllu er að fjármögnun hins opinbera heilbrigðiskerfis er með besta móti og ég sé ekki að hún kalli á útvistun verkefna. Það allra versta í mínum huga er þó þegar heilsufar fólks er haft að féþúfu og hægt að maka krókinn á veikindum fólks og ég hef áhyggjur af því að við séum að færast í slíka átt.

Því tel ég eðlilegt að hér fari fram umræða um fyrirætlanir ráðherra því að ekki er að merkja að sérstök stefnumótun sé að baki þeim breytingum sem boðaðar hafa verið. Ég vil því spyrja hæstv. ráðherra hvort farið hafi  verið í heildstæða stefnumótun um útvistun aðgerða og einkavæðingu í heilbrigðiskerfinu og hver áform ráðherra varðandi einkavæðingu hjúkrunarheimilanna séu. Þá hafa komið fram þau rök að aukin skilvirkni fáist með útvistun, til að mynda liðskiptaaðgerða. Ég vil að ráðherra svari því með hvaða hætti skilvirkni aukist, hvort ráðherra hafi áhrif  áform um frekari útvistun aðgerða og þá hvaða aðgerða, á hvaða gögnum slíkar ákvarðanir byggist og hvernig ráðherra ætli að tryggja að útvistun bitni ekki á opinbera kerfinu, m.a. þegar kemur að mannafla. — Ég hlakka til þessarar umræðu.


Ræðumaður: Guðmundur Ingi Guðbrandsson

Frú forseti. Líkt og við höfum margoft rætt hér í þingsal þá er kerfi örorku- og endurhæfingarlífeyris allt of flókið og það er akkúrat það sem hv. þingmaður kom inn á þegar hann nefndi að hækkunin á frítekjumarki atvinnutekna, sem við erum öll sammála um að hafi verið jákvæð, á samt sem áður ekki við um alla bótaflokka. Það er eitthvað sem við erum mjög meðvituð um í félags- og vinnumarkaðsráðuneytinu, framfærsluuppbótin er t.d. ekki þarna undir og það veldur mörgu fólki áhyggjum, m.a. við að fara út á vinnumarkað. En í því nýja kerfi sem við erum að þróa og hanna í ráðuneytinu í boðuðu frumvarpi erum við að leggja til að framfærsluuppbótin falli niður eða fari inn í almannatryggingarnar, sem er núna í félagslegu aðstoðinni. Það held ég að sé mjög mikið framfaraskref í almannatryggingum örorkulífeyrisþega. Markmiðið með breytingunum er að bæta sérstaklega kjör þeirra sem minnst hafa, þeirra sem fá einvörðungu greiðslur frá Tryggingastofnun og þeirra sem hafa litlar aðrar tekjur, gera því fólki kleift að halda sem mestu eftir af því. Ég vil bara taka höndum saman með hv. þingmanni og öðrum þeim sem tala svipuðu máli og ég hyggst halda áfram á þeirri braut sem ég vil meina að ég hafi markað sem ráðherra, að bæta kjör og lífsgæði fatlaðs fólks. Við höfum stigið mikilvæg skref nú þegar. En stærstu skrefin eru vissulega eftir með boðuðu frumvarpi nú á vorþingi sem ég vonast til að koma með inn í þingið í mars.


Ræðumaður: Guðmundur Ingi Guðbrandsson

Frú forseti. Ég vil byrja á því að þakka hv. þingmanni kærlega fyrir þessa umræðu hér í dag. Það segir í 10. gr. laga nr. 99/2007, um félagslega aðstoð, að veittir séu styrkir til kaupa á bifreiðum líkt og hv. þingmaður nefndi. Hér er um þrjá flokka tilvika að ræða sem eru nánar útfærður ásamt fjárhæðum í reglugerð. Fjárhæðir þessara styrkja höfðu hækkað stopult, sumar ekki frá árinu 2015 og aðrar ekki síðan 2020. Það er þess vegna sérstaklega ánægjulegt að þann 1. janúar síðastliðinn tók gildi breyting á umræddri reglugerð um uppbætur og styrki til hreyfihamlaðra einstaklinga vegna bifreiða. Þessi breyting felur því í sér fyrstu hækkun fjárhæða í átta ár hvað viðkemur tveimur af þremur flokkum tilvika sem áður er vísað til og síðan hefur einn flokkur ekki hækkað frá 2020. Hækkunin tekur mið af hækkun vísitölu neysluverðs frá síðustu hækkun fjárhæða þannig að ég tel hér um eðlilegar hækkanir að ræða.

Fjárhæð uppbótar vegna bifreiðakaupa er nú 500.000 kr. og vegna kaupa á fyrstu bifreið er fjárhæðin 1 millj. króna. Styrkur til kaupa á bifreið fyrir þau sem eru verulega hreyfihömluð nemur eftir hækkunina 2 millj. kr. Þá hefur hámarksfjárhæð styrks til kaupa á sérútbúinni bifreið hækkað í 7,4 millj. kr. en þar er um að ræða einstaklinga sem vegna mikillar fötlunar komast ekki um án sérútbúinnar bifreiðar. Upphæð þessa styrks hafði staðið í stað frá júní 2020 eins og og áður er getið.  Loks er  veittur 10% hærri styrkur fyrir sérútbúna hreina rafbíla samkvæmt reglugerðinni og eru hámarksfjárhæðir þar 8.140.000 kr. Það verður hægt að sækja um styrk til Orkusjóðs vegna sérútbúinna hreinna rafbíla fyrir hreyfihamlaða án þess að hámark sé á kaupverði þeirra. Hér með eru stjórnvöld að stíga mikilvægt skref í því að gera að veruleika réttlát umskipti þegar kemur að orkuskiptum og loftslagsmálum hér í landi og það er ánægjulegt að geta tekið þátt í og hafa staðið fyrir þeim breytingum.

Annað sem er mikilvægt við þessa breytingu sem tók gildi um áramót er að það er verið að tryggja hækkanir á uppbótum og styrkjum vegna slíkra bifreiðakaupa árlega, þ.e. að þær hækki árlega í samræmi við hækkun bóta almannatrygginga en ekki á margra ára fresti eins og verið hefur. Þetta er að mínu mati mjög stórt hagsmunamál fyrir fólk með hreyfihömlun sem hér hefur verið komið í höfn.

Aðeins að frítekjumörkum. Almannatryggingakerfi örorkulífeyrisþega ber einkenni þess að breytingar hafa um langt árabil verið gerðar í áföngum þegar brugðist er við áskorunum og aðstæðum á hverjum tíma. Hefur það orðið til þess að kerfið hefur orðið flóknara með tímanum eins og margoft hefur verið bent á í þessum sal og er ég með í gangi vinnu við að einfalda kerfið. Það er einmitt eitt leiðarljósið í þeirri vinnu sem nú stendur yfir varðandi heildarendurskoðun örorku- og endurhæfingarlífeyriskerfisins að breyta fyrir lögum um almannatryggingar og lögum um félagslega aðstoð þar sem áhersla er lögð á sameiningu greiðsluflokka og einfaldari reglur um útreikninga. Grundvallaratriði er að sameining og einföldun miði alltaf að því að þau njóti mests stuðnings sem lakast standa og gera stuðningskerfið sanngjarnara og gegnsærra svo það gagnist þeim sem best sem á stuðningi þurfa að halda. Endurskoðunin tekur m.a. til frítekjumarka og standa væntingar mínar til að nýja kerfið muni helgast af heildarhugsun þannig að svokallaður bútasaumur kerfisins heyri sögunni til.

Í þessari heildarendurskoðun sem er í gangi núna er lögð áhersla á, eins og hér sagði áðan, að kerfið sé einfaldað og gert sanngjarnara en það er í dag. Þar undir heyrir samspil bóta og frítekjumarka. Það er ekki rétt að frítekjumörk og styrkfjárhæðir standi í stað árum saman án nokkurs tillits til verðlags- og launaþróunar. Frítekjumörk hafa ekki staðið í stað í tíð minni sem ráðherra. Frítekjumark atvinnutekna var hækkað úr 110.000 kr. á mánuði í 200.000 kr. á mánuði í upphafi árs 2023 sem þegar er farið að skila t.d. fleira fólki út á vinnumarkað. Húsnæðisbætur hafa verið hækkaðar um fjórðung frá miðju ári 2022 og ég gæti talið fleira upp.

Ég vil segja að lokum að ég tel hins vegar æskilegt að horfa til þess að frítekjumörkin haldi betur í við hækkanir almannatrygginga þannig að kaupmáttur þeirra haldist.


Ræðumaður: Steinunn Þóra Árnadóttir

Frú forseti. Ég vil byrja á að þakka hæstv. ráðherra fyrir svörin hér sem ég held að séu gagnleg til að vinna áfram með. Ég vil líka þakka þeim hv. þingmönnum sem hafa komið með innlegg inn í umræðuna. Ég  segi að ég þakki hæstv. ráðherra fyrir svörin til að vinna áfram með, því að mér finnst blasa við af þeim að það eru hlutir í lagaumhverfinu sem þarf að skerpa á. Mér heyrist  það  til að mynda vera í þá átt að það sé alveg skýrt að það verði að leggja rafhlaupahjólunum inn á skilgreindu svæði og að það sé ekki hægt að komast upp með að skilja þau eftir annars staðar. Þetta er greinilega mál sem þarf líka að taka upp á vettvangi sveitarstjórnarstigsins því að það er rétt sem hæstv. ráðherra bendir á, að sveitarfélögin hafa líka skyldum að gegna í að koma hér á góðu umhverfi um þessi farartæki.

En ein af ástæðunum fyrir því að ég legg svona mikla áherslu á mikilvægi þess að það verði að leggja rafhlaupahjólunum innan skilgreindra marka er bæði slysahættan, ekki endilega fyrir rafhjólanotandann, sem er bara farinn eitthvert annað, heldur fyrir hina sem eru á ferðinni. Hjólreiðamenn hafa lýst því hvernig þeir lenda í slysum þar sem þeir eru að hjóla í myrkri eða koma fyrir beygjur og lenda á rafhlaupahjóli sem hefur verið skilið eftir á miðjum gangvegi. Það er oft fólk sem er á meiri hraða en notendur hjálpartækja sem lenda í annars konar vandræðum vegna þess að þeir komast ekki leiðar sinnar.

En að lokum þá vil ég aftur þakka hæstv. ráðherra fyrir svörin hér. Ég vona að hann sé til í að taka með mér snúning á því hvort við getum ekki gert eitthvað til að koma þessum málum í betra horf.


Ræðumaður: Steinunn Þóra Árnadóttir

Frú forseti. Rafhlaupahjól eru að mínu viti gríðarlega góð og mikilvæg viðbót inn í flóru ólíkra samgangna og geta verið mjög vistvæn og þægileg í borgarumhverfi. En við vitum það líka að það þarf að vera góð umgjörð um þau til að þau virki og séu ekki í andstöðu við aðra umferð  eða skapi slys. Ég ætla að láta slysa- og öryggisumræðuna að einhverju leyti liggja milli hluta þó svo að það tengist alveg inn í þau atriði sem ég ætla að spyrja hæstv. ráðherra um.

Kveikjan að þessari fyrirspurn var raunar teiknimynd,  mynd sem ég sá á samfélagsmiðlum þar sem sjá mátti í tvo einstaklinga á rafhlaupahjóli á gangstétt og  rafhlaupahjól sem ekki var í notkun þvera gangstétt og einstakling í hjólastól fyrir aftan sem komst ekki leiðar sinnar. Þau á rafhlaupahjólinu voru að  tala um hvað þetta væri frábært  til að auka aðgengi fólks um borgina.

Ég vil því spyrja hæstv. ráðherra í hve miklum mæli sektarákvæðum vegna brota á reglum um rafhlaupahjól hefur verið beitt, hvort hægt sé innan ramma gildandi laga að innheimta sektir byggðar á staðsetningartækni rafhlaupahjóla, þ.e. ef þau eru skilin eftir einhvers staðar þar sem þau hindra til að mynda umferð annarra. Eru skilgreind svæði þar sem ber að leggja rafhlaupahjólum þegar notkun þeirra og leigu er lokið? Sums staðar erlendis er það þannig að þú getur einfaldlega ekki skilið hjólið eftir annars staðar en í þar til gerðu bílastæði og borgar bara leigu þar til hjólið er komið á slíkan stað. Hver er ábyrgð fyrirtækja sem hafa hlaupahjól til útleigu í þessum efnum? Og að  lokum: Hefur ráðherra íhugað að skerpa á reglum eða viðurlögum svo að frágangur á rafhlaupahjólum verði ekki til að hefta umferð og aðgengi fólks sem notar hjálpartæki, svo sem hjólastóla? Ég held að þetta sé eitthvað sem mjög mörg okkar sem notum einhvers konar hjálpartæki sem krefjast svolítils pláss höfum rekið okkur á á gangstéttum og er í rauninni viðbót við það þegar bílar leggja þannig að þeir tefja umferð.

Ég hlakka til að heyra svör ráðherrans í þessum efnum. Ég held  að það sé mikilvægt að við sem samfélag tökum hreinlega saman samtal um þetta.


Ræðumaður: Steinunn Þóra Árnadóttir

Frú forseti. Mig langar að blanda mér inn í þessa umræðu. Auðvitað er það gott og sjálfsagt og eðlilegt að nota tæknina og snjallvæðingu á umferðarljósum til að greiða fyrir umferð þar sem það á við og það er hægt. En mig langar að koma því að í þessari umræðu að það skiptir ekki síður máli að það sem auðvitað hefur kannski stærstu áhrifin á ferðatíma okkar er að auka hlut almenningssamgangna, gera þær að aðlaðandi kosti fyrir almenning þannig að bílum fækki á götunum og til þess að fólk komist hratt og örugglega á milli staða með almenningssamgöngum. Þar skiptir að sjálfsögðu borgarlína meginmáli sem og samgöngusáttmálinn. Mér finnst bara mikilvægt að hafa það sjónarmið með þegar við erum að tala um umferðarflæðið í borginni.


Ræðumaður: Steinunn Þóra Árnadóttir

Herra forseti. Ég kveð mér hér hljóðs í þessari umræðu vegna þess að mér finnst mikilvægt að draga fram það atriði að ófriður eða stríð bitna alltaf á almennum borgurum og leggja samfélög í rúst. Ég veit ekki um neinn ófrið sem hefur orðið til þess að í raun styrkja stöðu almennings í löndum. Mér finnst þess vegna mikilvægt að það sé rætt um það að leiðin til þess að það sé hægt að nýta fjármagn í að byggja upp samfélög sem eru að glíma við fátækt, en líka þau sem eru að glíma við ýmiss konar önnur mál, er að koma með virkari hætti inn í það að koma í veg fyrir átök. Þannig sparast langmestu peningarnir og þannig bjargast flest mannslíf og þannig glatast minnstu samfélagslegu verðmætin.


Ræðumaður: Brynhildur Björnsdóttir

Virðulegi forseti. Árið 2009 var áætlað að beinn og óbeinn kostnaður samfélagsins vegna kynbundins og kynferðislegs ofbeldis væri um 2 milljarðar kr. sem reiknast upp í 3,6 milljarða að núvirði. Það er því þjóðhagslega hagkvæmt að skera upp herör gegn þessum vágesti. Í stjórnarsáttmála ríkisstjórnarinnar er lögð áhersla á að vinna markvisst að aðgerðum gegn kynbundnu ofbeldi, umbótum í meðferð kynferðisbrota í réttarvörslukerfinu og eflingu forvarna og fræðslu í málaflokknum. Í síðustu viku kom út samantekt um helstu aðgerðir ríkisstjórnar Katrínar Jakobsdóttur gegn kynbundnu og kynferðislegu ofbeldi og áreitni á árinu 2020–2023 og þar hefur náðst ýmis árangur. Má þar nefna endurskoðun og umbætur á löggjöf, til að mynda um umsáturseinelti  og kynferðislega friðhelgi í tengslum við stafrænt kynferðisofbeldi, umbætur á lögum um réttarstöðu brotaþola, forvarnir og fræðslu meðal barna og unglinga um kynferðisofbeldi og stafrænt ofbeldi, fræðslu fyrir þolendur og gerendur af erlendum uppruna, fjölbreytta fræðslu í samstarfi við Tabú, femíníska fötlunarhreyfingu, aðgerðaáætlun í málefnum hinsegin fólks og áherslu á jafnrétti allra kynja í alþjóðlegu samstarfi, aðgerðir gegn barnaníði, kynferðisofbeldi og heimilisofbeldi, aukin framlög til löggæslu vegna kynferðisbrota og kynbundins ofbeldis, styrki og gerð samninga við félög sem veita þolendum úrræði og ég gæti haldið áfram töluvert lengur en sá tími vinnist ekki hér. Ég bendi á að samantektina má skoða á vefsíðu Stjórnarráðsins.

Virðulegi forseti. Ég nefndi í upphafi tölur og upphæðir en auðvitað snýst þetta ekki um það. Þessi samantekt um aðgerðir stjórnvalda staðfestir enn og aftur að við erum samfélag sem líður ekki kynferðislegt og kynbundið ofbeldi og við búum svo vel að eiga stjórnvöld sem setja í forgang að greina það, koma á það böndum og uppræta það, nokkuð sem við getum öll verið stolt af.


Ræðumaður: Steinunn Þóra Árnadóttir

Virðulegi forseti. Skuggalegar fregnir berast frá Miðausturlöndum þessi dægrin. Ekki þarf að fjölyrða um þann hrylling sem átt hefur sér stað í Palestínu, sérstaklega á Gaza síðustu vikur og mánuði, en nú eru merki um að átökin séu að breiðast út og stigmagnast. Bandaríkin og Bretland hafa á síðustu dögum gert stórfelldar loftárásir á Jemen. Yfirlýstur tilgangur þeirra árása er að ráða niðurlögum skæruliðasveita Húta en sérfræðingar í málefnum svæðisins vara við því að útilokað sé að gera slíkt með loftárásum og hætta sé á að langvinnt stríð brjótist út. Maður hefur raunar heyrt í fréttum að hluti af árásunum, sér í lagi þegar kemur að skipaumferð, sé vegna þess að nú sé þetta farið að hafa áhrif á vöruflutninga til Vesturlanda en menn hafa algerlega horft fram hjá hörmungunum sem hafa blasað við almenningi í Jemen sem er eitt stríðshrjáðasta land í heimi. Íbúarnir þar hafa mátt þola ólýsanlegar hörmungar vegna áralangs hernaðar Sádi-Araba og bandamanna þeirra, hernaðar sem illu heilli var studdur bæði beint og óbeint af NATO-ríkjum. Aðgerðir Bandaríkjamanna og Breta í Jemen eru brot á alþjóðalögum. Ríkin taka sér lögregluvald sem enginn hefur veitt þeim og með hernaðinum er látið undan kröfum Netanyahu forsætisráðherra Ísraels sem hefur öllum árum reynt að flytja stríðið á Gaza til annarra landa. Hernaðarleiðangur þessara meintu vinaþjóða okkar er ekki til þess fallinn að stuðla að friði fyrir botni Miðjarðarhafs heldur er hann tilraun til stigmögnunar og getur sett alla heimsbyggðina í hættu. Ég vil nota tækifærið hér og hvetja utanríkismálanefnd Alþingis til að vera vel á verði í þessu máli og íslensk stjórnvöld til að gera allt til að tala máli friðar í þessum heimshluta.


Ræðumaður: Orri Páll Jóhannsson

Virðulegi forseti. Ég vil byrja á því að þakka hv. málshefjanda og hæstv. ráðherra fyrir þessa umræðu og tek undir það að hún er bæði nauðsynleg og skemmtileg. Það verður seint sagt annað en að það sé stuð þegar verið er að ræða þessi mál hér í þingsal og ljóst að við erum ekki að segja okkar síðasta í þessu þar sem þessi umræða fer vaxandi í samfélaginu og eru fyrirheit um frumvörp og annað sem er á leiðinni inn í þingið. Við þurfum því að ræða okkur áfram með það og er það kannski útgangspunkturinn þegar við erum að koma okkur niður á það með hvaða hætti við ætlum að nýta þau gæði sem við búum yfir. Við erum rík af þessum gæðum og þar þarf að gæta jafnvægis.

Hér hefur verið komið inn á rammaáætlun, svokallaða verndar- og orkunýtingaráætlun, og það er með vilja sem ég hægi á mér þegar ég segi „verndar-“ vegna þess að það er hinn helmingurinn ef við viljum horfa á þetta sem tvískipta arma. Það er akkúrat hinn helmingurinn af löggjöfinni, að horfa til verndar annars vegar og nýtingar hins vegar. Hér höfum við sammælst um að leggja áherslu á að tryggja að orkan gangi upp í það að mæta okkar skuldbindingum í þágu loftslagsmála. Þá skulum við heldur ekki gleyma því að ástæðan fyrir því að þjóðir heims eru komnar á þennan stað sem þær eru á er vegna þess hvernig þær hafa gengið gegndarlaust á gæðin. Það getur því ekki verið lógískt í öllu samhengi að ganga bara áfram gegndarlaust á gæðin án þess að við tryggjum að gæta einhvers jafnvægis í upplegginu. Ég minni þess vegna á mikilvægi verndarþáttarins í þessu samhengi. Þar er ágætt að minna á, og ég nota hvert einasta tækifæri í þessari umræðu til að minna á það, að á Íslandi eru síðustu 43% af ósnortnum víðernum allrar Evrópu. Það eru nú aldeilis gæði. Við þurfum að horfa til verndar heilla vatnasviða, m.a. til að tryggja líffræðilegan fjölbreytileika og gæta þess að ganga ekki svo gegndarlaust á hann að við getum ekki endurheimt hann aftur. Það er atriði sem þarf líka að horfa til þegar við ætlum okkur að fara að nýta náttúruna hér eins og við höfum verið að gera.


Ræðumaður: Bjarkey Olsen Gunnarsdóttir

Virðulegi forseti. Ég vil byrja á því að lýsa mig ósammála þeirri nálgun að hér á landi blasi við gríðarlegur orkuskortur. Slíkar upphrópanir eru engum til gagns. Liður í þessari orkuumræðu hefur verið stóraukin ásókn í framkvæmda- og virkjunarleyfi fyrir virkjanir með uppsett rafafl undir 10 MW. Þróunin hefur verið á þá vegu að sóst er eftir leyfum fyrir virkjanir með framleiðslugetu allt að 10 MW en eins og við þekkjum eru 10 MW skurðarpunkturinn fyrir það hvort virkjun lúti ferli rammaáætlunar eða ekki.

Fyrir rúmum 20 árum, við samþykkt raforkulaga, varð síðan til fyrsti vísirinn að markaðsbúskap innan orkugeirans hér á landi. Markmið laganna var að koma á þjóðhagslega hagkvæmu raforkukerfi og samræma íslensk lög að samkeppnisumhverfi Evrópusambandsins. Með lögfestingunni var um ákveðin kaflaskil að ræða þar sem Landsvirkjun hafði fram að því borið lagalega ábyrgð á orkuöryggi almennings sem skyndilega var afnumin með innleiðingu raforkutilskipana Evrópusambandsins. Með lögfestingu ákvæðanna og sölu raforku inn á hið almenna raforkukerfi, þar sem skilið var á milli samkeppnis- og sérleyfisstarfsemi, varð til hvati fyrir ólíka aðila að framleiða raforku. Þessi grundvallarbreyting hafði ekki síst áhrif á áform um virkjunarframkvæmdir undir 10 MW sem urðu hagkvæmur virkjunarkostur með innleiðingunni.

Skipulagsstofnun hefur ítrekað bent á verulega neikvæð umhverfisáhrif af meintum smávirkjunum í umsögnum sínum um þær. Í mínum huga er tilefni til þess að meta umhverfisáhrif þeirra með öðrum virkjunarkostum í rammaáætlun, enda er 10 MW viðmið um stærðarmörk mælikvarði á framleiðslugetu virkjunar og getur því ekki talist ákjósanlegur mælikvarði á umhverfisáhrif hennar, enda um ólíka þætti að ræða.

Fyrir jól kom fram skýrsla dönsku ráðgjafarstofunnar Impliment sem unnin var fyrir Landsvirkjun, umhverfis-, orku- og loftslagsráðuneytið og Orkustofnun. Skýrslan styður mjög þau sjónarmið að við bætum nýtingu og forgangsröðun orku með hag almennings að leiðarljósi. Í skýrslunni kemur m.a. fram að standa mætti undir 8% af núverandi raforkuþörf þjóðarinnar með einföldum breytingum á raforkuinnviðum án mikils tilkostnaðar á stuttum tíma. Í mínum huga þurfum við að leggja alla áherslu á forgangsröðun raforkunnar, bætta nýtingu hennar og dreifikerfið og það eru raunhæf næstu skref.


Ræðumaður: Brynhildur Björnsdóttir

Virðulegi forseti. Í dag er hálf öld og einu ári betur síðan framtíð Vestmannaeyinga kollvarpaðist á einni nóttu. Eins og þar og þá stendur samfélagið í Grindavík frammi fyrir því að forsendur framtíðarinnar eru að bresta. Húsin standa yfirgefin, skólar eru tómir, vinnustaðurinn er lokaður, félagslíf tætt. Tómstundir, róluvöllurinn, göngustígurinn, garðurinn, heimilið — öllu var kippt undan fótunum í einu vetfangi, bókstaflega.

Íslendingar þekkja vel til náttúruhamfara. Við höfum upplifað eldsumbrot, skriðuföll, snjóflóð, sjávarháska og jarðskjálfta. Hér hefur byggst upp harðgert og traust samfélag þar sem samkenndin er grunnstilling. Það þarf ekki mikið til að öll óeining sé lögð til hliðar þegar þörf er á og samfélagið leggist allt á eitt óháð efnahag, stétt eða stöðu til að hlúa hvert að öðru og leysa sameiginlega þau verkefni sem að steðja. Sterkt samfélag er ekki bara landfræðileg staðsetning húsa. Samfélag er sameiginleg hugmynd um hagsmuni, um jöfnuð og systkinalag, sameiginlega sjóði sem ráðstafað er til verkefna sem gagnast öllum og sameiginlega framtíðarsýn. Samfélagsvitund og samkennd er verðmætt afl. Framtíð Grindavíkur er samfélagslegt verkefni allra á Íslandi og þannig hefur ríkisstjórnin nálgast verkefnin. Aðgerðir ríkisstjórnarinnar hafa frá byrjun einkennst af virðingu fyrir vilja Grindvíkinga og verið metnar út frá samtölum við íbúana fyrst og fremst. Við virkjum þessa kosti samfélagsins til að ná bestu niðurstöðunni fyrir sem flesta. Það er mikilvægt að íbúar Grindavíkur, eins og íbúar Vestmannaeyja á sínum tíma, fái tíma, þolinmæði og áframhaldandi stuðning. Ríkisstjórnin ætlar að gefa Grindvíkingum færi á skjóli á meðan þau þurfa að taka afdrifaríkar ákvarðanir um framtíð sína.


Ræðumaður: Guðmundur Ingi Guðbrandsson

Frú forseti. Ég þakka hv. þingmanni góð orð í minn garð og tek þeim bara sem hvatningu til að reyna að gera vel í þessum málaflokki.

Mig langar að nefna eitt sem væri kannski svolítið skemmtilegt að beina til hv. velferðarnefndar og það er að skoða hluti sem ekki eru í þessari framkvæmdaáætlun. Þó að ég sé nú talsvert stoltur af henni þá er alltaf eitthvað sem maður kannski rekst á að gæti verið hægt að hnykkja á, það snýr að listsköpun fatlaðs fólks. Ég beini því til nefndarinnar að hún gæti, hafi hún til þess áhuga og löngun, skoðað það sérstaklega jafnvel að bæta við aðgerð sem snýr að þeim þáttum í samstarfi við menningarmálaráðuneytið. Ég veit að það mun alveg örugglega vera áhugi á því þar.


Ræðumaður: Guðmundur Ingi Guðbrandsson

Frú forseti. Ég þakka hv. þingmanni kærlega fyrir andsvarið. Ég deili áhuga hans og ástríðu gagnvart námi fatlaðs fólks og tækifærum fatlaðs fólks til að stunda nám vegna þess að það er ekki jafnt á við ófatlað fólk. Þannig er bara staðan í dag. Þess vegna setti ég í gang samráð og samstarf við hina menntamálaráðherrana, því að ég er með menntamál undir minni könnu líka, þ.e. framhaldsfræðsluna, og úr því urðu til allmargar tillögur sem sérstakur starfshópur skilaði og hafa skilað sér inn í þetta. Ég vek athygli hv. þingmanns á aðgerð D.6 um aukið framboð og aðgengi að hagnýtum áföngum á háskólastigi en þar segir í greinargerð að það séu bundnar vonir við að „nýtt fjármögnunarlíkan, árangursmiðuð fjármögnun háskóla, muni styðja við aukið námsframboð í háskóla fyrir fatlaða nemendur. Framlög til háskóla fyrir sókn í þágu háskóla og samfélags verða þannig bundin markmiðum í frammistöðusamningum um aukin tækifæri fatlaðs fólks til háskólanáms með framboði heildstæðra og styttri námsleiða, án aðgangshindrana“, eins og stendur, með leyfi forseta, hér í greinargerðinni.

Ég bind þess vegna vonir við að það verði hægt að fjármagna betur en verið hefur í rauninni oft og tíðum aðstoð hreinlega sem þarf við fatlað fólk inni í háskólakerfinu. Ég hef stundum orðað þetta þannig almennt séð þegar við erum að tala um fatlað fólk að við getum litið á þetta bara svolítið þannig að þegar við lærðum að hjóla þá þurftum við að nota hjálpardekk og sum okkar þurfa bara að nota þau aðeins lengur og það er bara ekkert að því.


Ræðumaður: Guðmundur Ingi Guðbrandsson

Virðulegi forseti. Ég mæli hér fyrir tillögu til þingsályktunar um framkvæmdaáætlun í málefnum fatlaðs fólks fyrir árin 2024–2027, sem um leið er landsáætlun um innleiðingu samnings Sameinuðu þjóðanna um réttindi fatlaðs fólks, en ríkisstjórn Íslands ákvað á fundi sínum 1. júlí 2022 að unnin yrði slík landsáætlun í víðtæku samráði hagaðila. Áætlunin er lögð fram á grunni laga um þjónustu við fatlað fólk með langvarandi stuðningsþarfir nr. 38/2018.

Sú framkvæmdaáætlun sem hér er fram lögð er sú þriðja í málaflokknum. Áður hafa verið samþykktar framkvæmdaáætlanir í málefnum fatlaðs fólks fyrir árin 2012–2014 og 2017–2021.

Tillagan er mikilvægur liður í lögfestingu samnings Sameinuðu þjóðanna um réttindi fatlaðs fólks. Í sáttmála um ríkisstjórnarsamstarf Framsóknarflokks, Sjálfstæðisflokks og Vinstrihreyfingarinnar – græns framboðs kemur fram að lögfesta skuli samninginn á kjörtímabilinu. Stefnt er að því að frumvarp um lögfestinguna verði lagt fram síðar á kjörtímabilinu. Samhliða lögfestingunni er stefnt að því að fullgilda valfrjálsa bókun við samninginn, en sú bókun felur í sér kvörtunarleið til nefndar Sameinuðu þjóðanna um réttindi fatlaðs fólks vegna brota á samningnum.

Allsherjarþing Sameinuðu þjóðanna samþykkti samning um réttindi fatlaðs fólks og val­kvæða bókun hans árið 2006. Í mars 2007 var opnað fyrir undirskriftir og þann dag ritaði 81 aðildarríki undir samninginn, þar á meðal Ísland. Alls hafa 187 aðildarríki fullgilt samninginn og var það gert á Íslandi árið 2016. Samningurinn viðurkennir mannréttindi fatlaðs fólks, sem eru þau sömu og annarra, og staðfestir jafnframt rétt fatlaðs fólks til að njóta þeirra réttinda.

Markmið samningsins, eins og fram kemur í 1. gr. hans, er að efla, verja og tryggja að allt fatlað fólk njóti til fulls og til jafns við aðra allra mannréttinda og grundvallarfrelsis og að efla virðingu fyrir eðlislægri reisn þess. Þau borgaralegu, menningarlegu, efnahagslegu, stjórnmálalegu og félagslegu réttindi sem samningurinn mælir fyrir um taka til allra einstaklinga, en samningurinn tiltekur þær aðgerðir sem aðildarríki verða að grípa til í því skyni að tryggja að fatlað fólk njóti þeirra til jafns við aðra. Samningurinn tekur einnig sérstaklega á réttindum kvenna og barna og málefnasviðum þar sem aðgerða aðildarríkja er þörf, svo sem á sviði vitundarvakningar, tölfræði- og gagnasöfnunar og alþjóðlegs samstarfs.

Virðulegi forseti. Þeirri þingsályktunartillögu sem hér er lögð fram er ætlað að fela í sér skýra framtíðarsýn, kortlagningu, greiningu og mat á kostum í þjónustu og þróun réttinda fatlaðs fólks, til þess að stuðla að farsælli innleiðingu samningsins. Í áætluninni eru tilgreindar 57 aðgerðir sem falla undir sex þætti. Þættirnir eru vitundarvakning og fræðsla, aðgengi, sjálfstætt líf, menntun og atvinna, þróun þjónustu og lögfesting samnings Sameinuðu þjóðanna um réttindi fatlaðs fólks.

Stærstur hluti aðgerða heyrir undir vitundarvakningu og fræðslu, enda er grundvallaratriði að auka vitund almennings um stöðu og aðstæður fatlaðs fólks í samfélaginu. Þegar skilningur og þekking hafa aukist verður mun auðveldara að innleiða breytingar á grundvelli áætlunarinnar. Lögð verður áhersla á að auka sýnileika fatlaðs fólks í almennri umræðu, ekki bara á grundvelli fötlunar sinnar heldur sem sérfræðingar og neytendur. Einnig er þörf á að auka þekkingu og meðvitund almennings og fagfólks í ýmsum stéttum um réttindi fatlaðs fólks og þær skyldur sem samningurinn felur í sér.

Að hafa aðgengi að samfélaginu til jafns við aðra eru grundvallarmannréttindi fatlaðs fólks. Í þeim hluta er varðar aðgengi koma fram aðgerðir sem allar miða að því að auka aðgengi fatlaðs fólks. Er þar átt við aðgengi í víðasta skilningi; að mannvirkjum, heimasíðum og rafrænum gögnum, sem og aðgengi að húsnæði við hæfi. Áhersla er lögð á að þróaðir verði gæðavísar og gæðaviðmið, handbækur og fræðsla um aðgengi fyrir öll.

Réttur fatlaðs fólks til að lifa sjálfstæðu lífi er ein meginreglan í samningi Sameinuðu þjóðanna um réttindi fatlaðs fólks. Þannig miða aðgerðir í flokknum sjálfstætt líf að því að auka sjálfstæði og val fatlaðs fólks, sem og rétt þeirra til viðunandi lífskjara og húsnæðis.

Aðgerðir sem falla undir menntun og atvinnu miða að því að auka aðgengi að fjölbreyttum tækifærum til menntunar og atvinnu án aðgreiningar og stuðla að því að fatlað fólk geti tekið fullan þátt í námi og á vinnumarkaði á eigin forsendum.

Þjónusta við fatlað fólk þarf að vera í sífelldri þróun og endurskoðun, samhliða þeirri samfélagsþróun sem á sér stað á hverjum tíma. Í þróunarhluta framkvæmdaáætlunar er áhersla lögð á öflun gagna, miðlun upplýsinga og aukna þekkingu um stöðu fatlaðs fólks í samfélaginu. Auk þess miða þær að aukinni samræmingu og samþættingu þjónustu hinna ýmsu þjónustukerfa og þjónustuaðila.

Síðasti þátturinn felur í sér aðgerðir er lúta að lögfestingu samnings Sameinuðu þjóðanna um réttindi fatlaðs fólks og fullgildingu valfrjálsrar bókunar við samninginn.

Virðulegi forseti. Sú áætlun sem hér er lögð fram var unnin í miklu og góðu samráði við fatlað fólk og hagsmunasamtök þeirra, við fulltrúa sveitarfélaga og við önnur ráðuneyti. Verkefnisstjórn var skipuð í október 2022, en í henni sitja fulltrúar forsætisráðuneytis, heil­brigðis­ráðuneytis, mennta- og barnamálaráðuneytis, fjármála- og efnahagsráðuneytis, innviðaráðuneytis, dómsmálaráðuneytis, Sambands íslenskra sveitarfélaga, Geðhjálpar, Landssamtakanna Þroskahjálpar, ÖBÍ réttindasamtaka og félags- og vinnumarkaðsráðuneytis, undir forystu þess síðastnefnda. Í kjölfar umsagna sem bárust í gegnum samráðsgátt stjórnvalda hefur námsbraut í fötlunarfræðum við Háskóla Íslands verið boðið að taka sæti í verkefnisstjórninni.

Með verkefnisstjórn störfuðu ellefu vinnuhópur að mótun áætlunarinnar, en 33 ákvæðum samnings Sameinuðu þjóðanna var skipt upp á milli hópanna og á grundvelli greiningar á stöðu hvers ákvæðis hér á landi mótuðu vinnuhóparnir tillögur að aðgerðum til að nálgast markmið samningsins. Í hverjum vinnuhópi sátu fulltrúar hagsmunasamtaka fatlaðs fólks, sveitarfélaga og Stjórnarráðsins, þ.e. starfsmenn ráðuneyta eða stofnana þeirra. Fulltrúar hagsmunasamtaka fatlaðs fólks leiddu vinnu hópanna. Vinnuhóparnir kynntu tillögur sínar að aðgerðum á vel sóttu samráðsþingi í Hörpu í febrúar 2023 og fengu viðstaddir einnig tækifæri til þess að leggja mat sitt á þær tillögur.

Til viðbótar við þær aðgerðir sem unnar voru af vinnuhópunum komu níu aðgerðir frá starfshópi um aukin náms- og starfstækifæri, sem skipaður var af þeim sem hér stendur í samráði við háskóla-, iðnaðar- og nýsköpunarráðherra og mennta- og barnamálaráðherra í lok árs 2022. Í starfshópnum eiga sæti fulltrúar þeirra ráðuneyta og stofnana sem að málaflokknum koma, auk fulltrúa frá hagsmunasamtökum fatlaðs fólks, samtökum aðila vinnumarkaðarins og fræðsluaðilum. Hópurinn mun skila skýrslu á næstu dögum.

Á tímabilinu maí til ágúst hélt ég tíu opna samráðsfundi ásamt fulltrúum ráðuneytisins og hagsmunasamtökum. Níu fundir voru haldnir vítt og breitt um landið og einn rafrænt. Sköpuðust á fundunum miklar umræður og hlaut áætlunin góðar viðtökur. Við fengum góðar athugasemdir sem við gátum tekið tillit til. Áætlunin hefur einnig verið kynnt í samráðsgátt og bárust gagnlegar og jákvæðar umsagnir.

Virðulegi forseti. Það er ekki hægt að ræða stefnumótun í málaflokki fatlaðs fólks án þess að ræða kostnaðarskiptingu á milli ríkis og sveitarfélaga. Undanfarin ár hefur mikil umræða átt sér stað um fjármögnun málaflokksins og hefur hún á köflum tekið yfir umræðu um það sem vel er gert af hendi beggja aðila. Fatlað fólk hefur liðið fyrir þessa umræðu sem hefur stundum verið á þann veg að það sé byrði á samfélaginu, sem það að sjálfsögðu er ekki. Sumarið 2022 skipaði ég starfshóp með fulltrúum ríkis og sveitarfélaga sem fékk það hlutverk að móta tillögur um kostnaðarskiptingu ríkis og sveitarfélaga í þjónustu við fatlað fólk. Starfshópurinn vann ötullega síðastliðið ár sem varð til þess að við náðum langþráðum áfanga með undirritun samkomulags um breytingu á fjármögnun þjónustu við fatlað fólks. Samkomulagið var undirritað af innviðaráðherra, fjármála- og efnahagsráðherra, Sambandi íslenskra sveitarfélaga ásamt þeim sem hér stendur þann 15. desember síðastliðinn.

Þetta er stór áfangi og bind ég miklar vonir við að með þessu samkomulagi getum við haldið áfram að vinna að faglegu samstarfi á sama tíma og við höldum líka áfram að ræða ábyrgðar- og verkaskiptingu ríkis og sveitarfélaga í málaflokknum, þ.m.t. kostnaðarskiptingu. Líður í því er skipun framtíðarhóps ríkis, sveitarfélaga og hagsmunasamtaka fatlaðs fólks í málaflokknum. Með samkomulaginu hefur verið tryggt fjármagn fyrir þróun og nýsköpun í málefnum fatlaðs fólks og ég hlakka til þess að eiga áfram samstarf um þessi mál með Sambandi íslenskra sveitarfélaga, sveitarfélögum á Íslandi og hagsmunasamtökum fatlaðs fólks.

Virðulegi forseti. Þær aðgerðir sem lagðar eru fram í framkvæmdaáætlun um málefni fatlaðs fólks fyrir árin 2024–2027 eru á ábyrgð níu ráðuneyta. Aðgerðirnar eru fjölbreyttar og snerta þar af leiðandi mörg málefnasvið, stofnanir, sveitarfélög og aðra hagaðila. Nokkrar aðgerðir gera jafnframt ráð fyrir ítarlegri kortlagningu og greiningu áður en lengra er haldið. Framkvæmdaáætlunin er metin innan fjárhagsramma ráðuneytanna en vissulega eru sumar aðgerðir þess eðlis að kostnaðarmat hefur ekki farið fram þar sem það er einfaldlega ekki tímabært, aðgerðirnar hafa ekki verið útfærðar. Kostnaðarmat verður ávallt unnið í samvinnu við sveitarfélög þar sem það á við en samráð milli ríkis og sveitarfélaga er forsenda laga- og reglugerðarbreytinga hvað varðar þjónustu í málaflokknum.

Virðulegi forseti. Ég hef hér rakið helstu þætti í framkvæmdaáætlun í málefnum fatlaðs fólks og það víðtæka samráð sem hún byggir á. Markmið framkvæmdaáætlunar er samhljóðandi 1. gr. samnings Sameinuðu þjóðanna um réttindi fatlaðs fólks: Að efla, verja og tryggja að allt fatlað fólk njóti til fulls og til jafns við aðra allra mannréttinda og grundvallarfrelsis og að efld verði virðing fyrir eðlislægri reisn þess. Ég tel að vel hafi tekist til við að móta þær áherslur sem fram koma í samningi Sameinuðu þjóðanna um réttindi fatlaðs fólks að íslenskum veruleika. Ég hef trú á því að þessi áætlun leggi grunn að langvarandi breytingum okkur öllum og þar með fötluðu fólki til hagsbóta. Það er einnig samfélaginu í heild sinni til hagsbóta.

Að lokinni umræðu legg ég til að þingsályktunartillögunni verði vísað til hv. velferðarnefndar.


Ræðumaður: Katrín Jakobsdóttir

Frú forseti. Hv. þingmaður spyr: Hvernig í ósköpunum er hægt að búa til svona kerfi? Ég ætla að segja eins og ég hef sagt svo oft áður við hv. þingmann: Það er auðvitað löngu tímabært að fara í þessa heildstæðu endurskoðun og nú eigum við von á frumvarpi frá hæstv. félags- og vinnumarkaðsráðherra um endurskoðun á almannatryggingakerfinu því að við búum við kerfi þar sem er búið að bæta og plástra og bæta við og taka af og setja inn í. Það auðvitað gerir það að verkum, og við erum bara sammála um það, ég og hv. þingmaður, að þetta kerfi er ógagnsætt. Það er erfitt að átta sig á því og það er auðvitað ákveðin lífskjaraskerðing fyrir þau sem reiða sig á þetta kerfi hversu ógagnsætt kerfið er. En ég bara vona að þegar það frumvarp kemur fram sem boðað hefur verið af hálfu hæstv. félags- og vinnumarkaðsráðherra  verði þar m.a. búið að skoða þau atriði sem hv. þingmaður fór yfir í sinni fyrirspurn og mörg þau önnur sem hann hefur komið að í fyrri ræðum um þessi mál.


Ræðumaður: Katrín Jakobsdóttir

Frú forseti. Nú lá þetta fyrir í því frumvarpi sem hæstv. fjármála- og efnahagsráðherra lagði fram og ráðherrum og þingmönnum ætti þar af leiðandi öllum að vera nokkuð kunnugt um inntak þess frumvarps þótt ég ætli ekki að svara fyrir einstaka ráðherra eða þingmenn sem eru staddir hér í salnum. Almennt er ég þeirrar skoðunar að mikilvægasta breytingin sem við höfum gert, þessi ríkisstjórn, á skattkerfinu til að tryggja betur tekjujöfnun og þar með stöðu hinna tekjulægri sé að taka á ný upp þrepaskipt skattkerfi með nýju lægra skattþrepi. Það er jöfnunaraðgerð og þangað eigum við að stefna, í slíkt kerfi. Samhliða því eigum við að huga að því hvernig tilfærslukerfin geti fylgt verðlagsþróun og/eða launaþróun þannig að það verði ekki óeðlileg gliðnun í kerfinu. En þegar við gerðum skattkerfisbreytinguna á sínum tíma skrifuðum við það inn í lögin að skattþrepin fylgja í raun og veru sömu vísitölu ásamt 1% hagvaxtarauka. Við erum þannig ekki að sjá þessa gliðnun verða í skattkerfinu sem varð hér í fyrri tíð þegar efra þrepið fylgdi annarri vísitölu en í neðra. Og af því að hv. þingmaður spyr bara almennt um stefnu ríkisstjórnarinnar í þessu máli þá held ég að ég hafi nú nokkurn veginn farið yfir hana. En hvað varðar þetta ákvæði þá var því, eins og kunnugt er, frestað hér við afgreiðslu málsins og það var gert með þeirri skýringu að það þyrfti að kanna áhrif ákvæðisins betur og afla frekari upplýsinga um þá sem kynnu að verða fyrir áhrifum þegar ákvæðið tæki gildi. Þetta les ég upp úr nefndaráliti meiri hlutans. Þannig að ég lít svo á að nú sé tíminn til að skoða þetta betur, hvaða hópur þetta sé, hver áhrifin verða. Það er sú vinna sem meiri hlutinn kvað á um að ráðist yrði í og ég vænti þess að málið verði því aftur tekið upp á vettvangi efnahags- og viðskiptanefndar áður en frekari ákvarðanir eru teknar.


Ræðumaður: Katrín Jakobsdóttir

Frú forseti. Af því að. þingmaður segir hér: Það á ekki bara að verða við kröfum í blindni, þá er enginn að tala um það. Þess vegna nefndi ég þær umræður sem hafa verið í þjóðhagsráði. Ég hef haldið því mjög skýrt til haga að við erum reiðubúin að greiða fyrir samningum sem við metum að þjóni því markmiði að styðja við verðstöðugleika og skapi forsendur til að lækka vexti. Margt af því sem fulltrúar breiðfylkingarinnar hafa lagt fram finnst mér gott. Margt af því sem fulltrúar opinberu heildarsamtakanna finnst mér gott. En það er ekki þar með sagt að við þurfum ekki að fara yfir það, meta það, rýna það og máta það inn í þjóðhagslegt samhengi. Og af því að hv. þingmaður nefndi hér kvennastéttir í fyrri spurningu langar mig að koma því að að nú erum við að fá niðurstöður úr verkefni sem við höfum verið að leiða sameiginlega, forsætis- og fjármálaráðuneytið, um virðismat starfa. Ég vona svo sannarlega að það sé orðið lykilatriði þegar farið verður líka í samningaviðræður á opinberum markaði. Það eru opinberar stofnanir sem hafa verið að leiða þar ákveðin tilraunaverkefni og ég vona svo sannarlega að það muni hafa áhrif út á almenna vinnumarkaðinn því að ég held að þarna séu að fæðast ákveðin tól til þess sannanlega að ná markmiðum okkar um að útrýma launamun kynjanna. — Afsakið, frú forseti, fyrir þessar 18 sekúndur.


Ræðumaður: Katrín Jakobsdóttir

Frú forseti. Ég þakka hv. þingmanni fyrirspurnina og mig langar líka að þakka henni fyrir kveðjurnar sem ég mun bera hæstv. matvælaráðherra.

Í fyrsta lagi er það svo að hæstv. félags- og vinnumarkaðsráðherra skipaði starfshóp til að móta tillögur um embætti ríkissáttasemjara. Hv. þingmaður vísar hér til þeirra valdheimilda sem eru hjá öðrum sáttasemjaraembættum á Norðurlöndum og vissulega eru þær ólíkar því sem gerist hér á landi. Þær eru heldur ekki alveg eins milli annarra Norðurlanda. Þessi hópur hefur verið að störfum. Þar eiga aðilar vinnumarkaðarins aðkomu en þar hefur ekki enn fengist niðurstaða, svo það sé sagt. Ég held hins vegar að valdheimildir ríkissáttasemjara séu ekki vandamálið akkúrat núna, því breiðfylkingin og Samtök atvinnulífsins hafa svo sannarlega setið við samningaborðið. Það hljóp ákveðin snurða á þráðinn í síðustu viku en ég fagna því hins vegar að þau hafi sest aftur við borðið og eru að tala saman þó að það sé ekki enn búið að ná saman. Ég batt vonir við það að slíkir samningar gætu orðið liður í því að tryggja hér verðstöðugleika til lengri tíma því að þau voru að tala um samninga til lengri tíma. Ég ætla bara að leyfa mér að vera áfram vongóð þó að það hafi hlaupið snurða á þráðinn, um að það finnist einhver lending þar.

Þá kemur að aðkomu stjórnvalda sem hv. þingmaður spyr líka um. Það liggur alveg fyrir að fulltrúar breiðfylkingarinnar hafa kynnt þær hugmyndir sem þau hafa. Ég vil líka halda því til haga að við höfum verið á vettvangi þjóðhagsráðs, sem er sá vettvangur sem mér finnst hvað mikilvægastur í þessu, að ræða ýmsar tillögur sem eru tengdar því sem þau hafa verið að leggja til. Í kjölfar fundar okkar með þeim átti ég fundi með fulltrúum heildarsamtaka á opinberum vinnumarkaði þannig að ég myndi telja að við værum með nokkuð góða mynd af því hvað stjórnvöld geta gert til að greiða fyrir samningum.

Ég ætla hins vegar líka að halda því til haga að atburðir í Grindavík hafa auðvitað þjóðhagsleg áhrif og við munum þurfa að fara yfir möguleg áhrif þeirra á verðstöðugleika. En það liggur líka fyrir skýr vilji stjórnvalda til að gera sitt til að greiða fyrir kjarasamningum  sem hafa það að markmiði að stuðla að verðstöðugleika og stöðugleika á vinnumarkaði.


Ræðumaður: Guðmundur Ingi Guðbrandsson

Hæstv. forseti. Ég þakka hv. þingmanni aftur fyrir fyrirspurnina og mun að sjálfsögðu skoða þetta. Ég vil bara nefna það að þegar þessir atburðir gerðust í nóvember var auðvitað fyrst um neyðarviðbragð að ræða þar sem fundið var húsnæði fyrir fólk. Það var gert strax, sem betur fer, og virtust ekki vera vankantar á því. Þar sem hv. þingmaður ræðir um leigutorg þá eru það væntanlega íbúðir og íverustaðir sem skortir þar, íbúðir sem henta fötluðu fólki. Það þarf þá endilega að skoða það í samvinnu við sveitarfélagið að reyna að bæta úr þessu, kannski ekki síst út frá þeirri þjónustu sem sveitarfélagið veitir.


Ræðumaður: Guðmundur Ingi Guðbrandsson

Hæstv. forseti. Ég þakka hv. þingmanni fyrirspurnina. Mig langar að segja í fyrsta lagi að strax í nóvember þegar Grindavíkurbær var rýmdur gekk ég úr skugga um að það væri öruggt að fötluðu fólki sem var í þjónustu bæjarins hefði verið komið fyrir í öðrum bæjarfélögum og fékk þær upplýsingar að það hefði gengið vel fyrir sig. Ég þarf að kíkja sérstaklega á það atriði sem hv. þingmaður nefnir og vil þakka þingmanninum fyrir að taka það upp af því að það er afskaplega mikilvægt að við höldum mjög vel utan um þessa viðkvæmustu hópa, sem oft á tíðum eiga kannski einna erfiðast með að bjarga sér sjálfir. Það er okkar að halda utan um þá. Auðvitað er það sveitarfélagið sem sinnir þjónustu við fatlað fólk en við erum öll af vilja gerð til að aðstoða við það og ég mun setja mig í samband við sveitarfélagið hvað þetta varðar eftir þessa ábendingu.

Mig langar síðan að segja að hæstv. heilbrigðisráðherra hefur sett hóp í gang sem í sitja fulltrúar nokkurra ráðuneyta, m.a. félags- og vinnumarkaðsráðuneytisins. Hópurinn á að reyna að tryggja að um sé að ræða framboð á sálfélagslegum stuðningi til Grindvíkinga. Þar segir sérstaklega að líta eigi til þessara viðkvæmustu hópa samfélagsins í þeirri vinnu þannig að það er eitthvað sem við erum að setja enn þá meiri kraft í núna eftir þá atburði sem áttu sér stað nýverið.


Ræðumaður: Katrín Jakobsdóttir

Frú forseti. Við höfum þegar óskað einmitt eftir fulltrúum þingflokka á Alþingi inn í þennan samráðshóp og ég vonast til þess að hann geti farið af stað á morgun undir forystu fjármála- og efnahagsráðherra. Þar verða þessi mál vissulega rædd og ég tel borðleggjandi að það verði að huga að mótvægisaðgerðum vegna þessara aðgerða. Ég nefndi áðan mögulega fjármögnun til lengri tíma sem ég tel eðlilegt að við hugsum í þessu stóra samhengi, en ég vil líka ræða bara áhrifin á húsnæðismarkaðinn. Hæstv. innviðaráðherra er búinn að vinna mjög góða vinnu um einingahús og hvernig er hægt að auka framboð á húsnæðismarkaði í gegnum slíkar einingar, sem ég held reyndar að margir hafa fordóma fyrir en eru bara mjög góð hús og er hægt að nýta og ég tel alla vega út frá þeirri reynslu og þeirri skýrslu sem liggur fyrir að það séu mikil gæði í slíkum húsum. Hæstv. menningar- og viðskiptaráðherra er með í smíðum frumvarp um takmarkanir á skammtímaleigu. Þar er auðvitað verulegur fjöldi íbúða. Það er mjög skjótvirk aðferð ef hægt er að takmarka skammtímaleigu  til að auka framboð á markaði og þar með vinna gegn því að hér er fjöldi fjölskyldna sem þarf á íbúðarhúsnæði að halda.


Ræðumaður: Katrín Jakobsdóttir

Frú forseti. Það er algjörlega ljóst, eins og hv. þm. Kristrún Frostadóttir fór hér yfir að þessir atburðir í Grindavík eru af þeirri stærðargráðu að þeir munu hafa þjóðhagsleg áhrif á fjárhag ríkissjóðs. Ég er sammála hv. þingmanni hins vegar um að við sem samfélag, við sem ríki séum vel í stakk búin til að takast á við þetta og ég er sammála því meginsjónarmiði að þetta eru byrðar sem þjóðin á að bera sameiginlega. Þetta eru ekki byrðar sem við leggjum á Grindvíkinga eina heldur er þetta sameiginlegt verkefni og ég vil segja að það á auðvitað við um hvert það samfélag sem myndi upplifa aðrar eins atburði og Grindvíkingar hafa fengið að upplifa. En það er líka hárrétt að það að 1.200 fjölskyldur þurfi nú á nýju húsnæði að halda hefur að sjálfsögðu áhrif á húsnæðismarkað þar sem er þröng staða fyrir, getur skapað áhrif á verðstöðugleika og því er mjög mikilvægt að við gerum það sem unnt er til að lágmarka þau áhrif. Þar skiptir fjármögnun aðgerða að sjálfsögðu máli og það er eitt af því sem við þurfum að ræða í okkar samtali. Það er þegar búið að óska eftir fulltrúum stjórnmálaflokka inn í samtalið um í raun og veru hvernig við sjáum fyrir okkur stöðu eigna í Grindavík. Fjármögnunina er eðlilegt að ræða. Ég er ekkert viss um að við verðum öll sammála um það en við þurfum í öllu falli að ræða það. Ég hef sjálf haldið því til haga að ég tel eðlilegt til lengri tíma, ekki bara út af þessum atburðum, að festa í sessi það náttúruhamfaragjald sem hér var lagt á í tengslum við varnargarða og var svo sem alveg umdeilt í þessum sal. Mér finnst það blasa við að við sem samfélag þurfum slíkan tekjustofn og það er eðlilegt að við leggjum öll af mörkum í hann.

Síðan þarf að fara sérstaklega yfir stöðu náttúruhamfaratrygginga inn í þessa fjármögnun og síðan þarf að greiða fyrir framboði á húsnæðismarkað og ég kem að því í seinna svari. Ég mun nefna nokkrar þær aðgerðir sem þegar hefur verið ráðist í og aðrar þær sem eru á teikniborðinu. Það eru til að mynda aðgerðir hvað varðar skammtímaleigu, en ég fer yfir meira í síðara svari.


Ræðumaður: Katrín Jakobsdóttir

Frú forseti. Ég tek undir þessi lokaorð, áfram Grindavík. Það hefur verið gott að fylgjast með þessari umræðu hér í dag og hlusta á þær ræður sem hér hafa verið fluttar. Ef ég má nefna nokkra þræði sem mér finnst hafa gengið í gegnum allar þær ræður þá er það mikilvægi þess að við verðum í þessu virka samtali við Grindvíkinga, bæði íbúa og sveitarstjórn, það er einurð í því að eiga hér samtal á milli flokka á Alþingi um að finna bestu lausnirnar og það er einbeittur vilji til að leysa úr þeim málum sem Grindvíkingar standa frammi fyrir. Ég ætla að fá að segja það að mér þykir vænt um að tilheyra slíku þingi. Þó að við getum nú rifist um mjög margt og mjög oft og stöndum í því svona utan þessa salar meira að segja líka þá finnur maður að hér er algjör samstaða um markmiðin. Hins vegar eigum við eftir að ræða okkur niður á endanlegar lausnir og útfærslur. Það er verkefni næstu daga, einhverjir vilja fara hraðar og ef það gengur hraðar þá er það bara gott. Þetta er hins vegar, eins og ég nefndi í mínu upphafsmáli, stór ákvörðun. Stærsta ákvörðunin er samt sú sem við höfum þegar tekið og það er að leysa Grindvíkinga undan skuldbindingum sínum þannig að þau geti hafið nýtt líf. Þá ákvörðun viljum við útfæra þannig að þau geti átt möguleika á að snúa aftur ef aðstæður leyfa. Það finnst mér vera stærsta ákvörðunin sem eftir stendur þennan dag. Síðan munum við takast á við útfærslurnar, leiðirnar og öll þau atriði sem koma upp og ég er ekki í nokkrum vafa um að við eigum eftir að leysa það sómasamlega og vel af hendi og hér verði fyrr en varir komið fram frumvarp sem ég vonast til að verði full samstaða um. Svo getum við haldið áfram að rífast um önnur málefni og gera það eins vel líka. Kærar þakkir.


Ræðumaður: Guðmundur Ingi Guðbrandsson

Virðulegi forseti. Sú jarðfræðilega atburðarás sem hófst í nágrenni Grindavíkur árið 2019 tók á sig öllu alvarlegri mynd í nóvember síðastliðnum með umfangsmiklum samfélagslegum afleiðingum sem langmest bitna á Grindvíkingum en hafa áhrif langt út fyrir Grindavíkurbæ. Mestu máli skiptir auðvitað fólkið í Grindavík og með fólkinu stöndum við öll. Þetta er nefnilega ekki bara jarðfræðileg atburðarás, þetta er líka samfélagsleg atburðarás.

Strax í nóvember síðastliðnum brást ríkisstjórnin hratt og örugglega við og Alþingi sömuleiðis greiddi götu þingmála og studdi allar aðgerðir sem lagðar voru til. Þar ber hæst frumvarp hæstv. forsætisráðherra um heimildir til handa hæstv. dómsmálaráðherra til að reisa varnargarða, frumvarp mitt um stuðning við greiðslu launa, frumvarp hæstv. innviðaráðherra um stuðning á leigumarkaði og þær fjárheimildir sem Alþingi samþykkti til kaupa á íbúðum í gegnum Leigufélagið Bríeti, svo eitthvað sé nefnt. Þá var opnuð miðstöð í Tollhúsinu í Reykjavík þar sem upplýsingar um alla helstu þjónustu má finna auk sálfélagslegs stuðnings. Einnig hefur mikil og góð vinna verið lögð í að tryggja börnum leikskóla- og grunnskólapláss. Margir aðilar leggja hér hönd á plóg og eiga miklar þakkir skildar og það er gott að finna samstöðuna í samfélaginu þegar hluti okkar þarf á margháttaðri aðstoð að halda.

Virðulegi forseti. Nú undir lok janúarmánaðar búum við enn við mikla jarðfræðilega óvissu og við munum halda áfram að búa við hana. Það er kannski mergurinn málsins að á sama tíma og við þurfum að byggja ákvarðanir okkar á vísindalegu og samfélagslegu mati munu ákvarðanir okkar einnig byggja á því að það er óvissa um hvaða áhrif jarðfræðilegir atburðir á næstu vikum, mánuðum og jafnvel árum og áratugum kunna að hafa á svæðið í Grindavík. Sú þekking sem felst í því að skilja eða virða að mikil óvissa sé til staðar er líka þekking sem horfa þarf til. Óvissan felst allt frá því að ekki verði fleiri atburðir á svæðinu upp í áframhaldandi jarðfræðilega virkni í mánuði og ár, virkni sem við vitum ekki nákvæmlega hvernig muni líta út. Nákvæmlega þetta kristallaðist svo vel í því þegar í ljós kom að sprungur voru mun víðfeðmari og faldari en við höfðum áttað okkur á, nýr sigdalur myndaðist og gjósa tók alveg í jaðri byggðarinnar í Grindavík. Akkúrat þessar aðstæður sem nú hafa skapast eru án fordæma í byggð á Íslandi þannig að til viðbótar við að framlengja þær aðgerðir sem nú þegar hefur verið gripið til þarf nú að tryggja eignir Grindvíkinga og gera íbúum kleift að hefja nýtt líf annars staðar þó að fólk kunni að snúa aftur síðar ef aðstæður leyfa. Þetta er langstærsta verkefnið núna en það er eðlilegt að gefa sér tíma til að útfæra hvernig megi tryggja þessi markmið og ég finn að það er stuðningur við það hér á Alþingi. Út frá þessari breyttu stöðu þar sem jarðhræringar, eldsumbrot og jarðfræðileg óvissa ráða ríkjum er ríkisstjórn Katrínar Jakobsdóttur nú að vinna að aðgerðum til aðstoðar Grindvíkingum, líkt og hæstv. forsætisráðherra greindi frá í munnlegri skýrslu sinni. Markmiðið er skýrt; að verja eignastöðu, afkomu og velferð íbúa Grindavíkur. Hér vil ég samt sem áður ítreka að við munum leitast við að tryggja að aðgerðir sem ráðist verður í hafi eins lítil áhrif á verðbólgu og húsnæðismarkað og unnt er þó svo að þau áhrif verði óhjákvæmilega einhver. Hér skiptir t.d. gríðarlegu máli að auka framboð á húsnæði, hvort heldur sem er að losa um íbúðir sem nýttar eru í skammtímaleigu, koma íbúðum í uppbyggingarferli aftur af stað, koma af stað framkvæmdum á fjölda byggingarhæfra lóða í eigu verktaka eða flytja inn einingahús sem gætu aukið framboð íbúða til muna.

Virðulegi forseti. Manni hlýnar um hjartaræturnar að finna samstöðuna hér á þingi. Höldum um hana, varðveitum hana og leiðarljós okkar á að vera það að um er að ræða samfélagslegt verkefni sem kallar á samvinnu og samstöðu okkar allra. Við berum öll byrðarnar saman af samfélagslegum verkefnum og áskorunum eins og nú þegar við ætlum áfram að taka utan um málefni Grindvíkinga af festu og öryggi með Grindvíkingum sjálfum og það mun okkur takast í sameiningu að gera.


Ræðumaður: Katrín Jakobsdóttir

Herra forseti. Það er gott að fá tækifæri til að ræða stöðuna í Grindavík í upphafi þessa þings. Þar blasa við mjög stór úrlausnarefni. Þó að Alþingi Íslendinga sé ekki óvant því að fást við náttúruhamfarir og fyrirbyggjandi ráðstafanir þá má segja að sú staða sem er uppi í Grindavík sé að mörgu leyti fordæmalítil. Við þekkjum vissulega söguna frá Vestmannaeyjagosinu, 50 ár voru liðin frá því í fyrra, en að mörgu leyti var það samt ólíkur atburður og eftirköstin sömuleiðis. Það er margt sem bendir til þess að við stöndum frammi fyrir einu stærsta verkefni af þessu tagi í 80 ára sögu lýðveldisins og þótt lengra sé farið aftur. Eldsumbrotin á Reykjanesskaga, sem hófust með því sem kallað var einhvers konar ferðamannagos, hafa nú þegar haft gríðarleg áhrif, ekki síst á Grindavík þar sem fullkomin óvissa ríkir um framtíð byggðar. Eins og við þekkjum öll í þessum sal þá spá vísindamenn því að við séum á upphafsárum eldsumbrotatíma á Reykjanesskaganum öllum sem kunna að vara í áratugi. Þar erum við að tala um þéttbýlasta svæði landsins þar sem stór hluti landsmanna býr, meira en 30.000 manns.

Það sem við ætlum að ræða hér í dag er sérstaklega staðan í Grindavík en mér finnst rétt að nefna það hér í upphafi að staðan á Reykjanesskaganum sem slík er eitthvað sem verðskuldar umræðu hér á Alþingi. Við áttum samtal um hana á vettvangi þjóðaröryggisráðs í morgun. Þar eru ógnirnar margvíslegar, ekki eingöngu eldsumbrot sem geta ógnað byggð heldur líka orkuframleiðslu, heitavatnsframleiðslu, vatnsbólum og öðru slíku. Því stöndum við frammi fyrir því að fram undan kunni að vera örlagatímar í málefnum skagans alls. Við erum líka búin að vinna mikla vinnu hvað varðar kortlagningu á innviðum, kortlagningu á orkukerfum og öðrum innviðum, og lista upp sviðsmyndir um mögulega valmöguleika. En um leið og við höfum verið að grípa til slíkra aðgerða, eins og við gerðum til að mynda með varnargarða við Svartsengi og Grindavík, erum við meðvituð um að það er aldrei hægt að fá fullkomna vissu um það hvað gerist.

Tvisvar hafa almannavarnir og lögreglustjóri gefið fyrirmæli um rýmingu Grindavíkur, þ.e. 10. nóvember síðastliðinn, þegar miklir skjálftar höfðu valdið gliðnun yfirborðs jarðar og skyndilegt kvikuinnskot í Sundhnúkagígaröðinni færði mönnum heim sanninn um að það væri raunhæfur möguleiki að það færi að gjósa í Grindavík. Gosið kom svo upp annars staðar þann 18. desember og stóð í nokkra daga. Nokkrir tugir Grindvíkinga höfðu svo snúið aftur þegar annað áfall reið yfir. Hörmulegt vinnuslys varð í bænum þegar maður féll í sprungu og kom þá í ljós að of hættulegt þótti að hafast við í bænum á meðan sprungukerfið fyrir neðan hann hefði ekki verið fullkannað. Í kjölfarið kom upp gos rétt utan bæjar 14. janúar og síðan við efstu hús, og hraun rann inn í bæinn. Í raun má segja að árvekni almannavarna og vísindafólks í gegnum allt þetta hafi verið ótrúleg. Vel gekk að rýma bæinn í bæði skiptin en það liggur fyrir að við stöndum frammi fyrir stórum spurningum.

Við getum ekki sagt til um það hvort það verður öruggt á næstu misserum og árum að búa í Grindavík. Við erum ekki komin á þann stað að geta sagt til um það heldur að það sé útilokað. Fram undan er kortlagning á sprungukerfinu fyrir neðan bæinn, áframhaldandi vinna við mögulegar forvarnir eins og varnargarða og áframhaldandi greiningar á stöðunni. Því kann vel að vera að við stöndum í þeim sporum eftir eitt ár, tvö ár, að við metum að bærinn sé öruggur. Við erum ekki á þeim stað núna. Því skiptir miklu að við horfum núna til lengri tíma samhliða skammtímaviðbrögðum. Á leiðinni hingað inn eru frumvörp sem fyrst og fremst miða að því að framlengja þau úrræði sem þegar höfðu verið kynnt til sögunnar á Alþingi og varða húsnæðisstuðning og launastuðning. Fyrirhugað er að kaupa fleiri íbúðir til að reyna að tryggja aukið framboð af íbúðarhúsnæði fyrir Grindvíkinga, en það eru stærri ákvarðanir sem blasa við okkur. Við áttum mjög góðan fund fyrir hádegi í dag, formenn allra flokka á Alþingi, og ég tel mjög mikilvægt í ljósi þess að í þessum sal virðist vera mjög ríkuleg samstaða um þá meginlínu að það sé mikilvægt að eyða óvissu fyrir Grindvíkinga, að það sé mikilvægt að losa Grindvíkinga undan þeim skuldbindingum sem þeir eiga í Grindavík í sínu íbúðarhúsnæði, að við reynum nú að finna bestu leiðina fram á veg í þeim efnum. Þar hafa verið leiðir ræddar; uppkaup á öllu íbúðarhúsnæði í Grindavík þannig að ríkið verði eigandi að öllu húsnæði í samvinnu við lánveitendur, banka og lífeyrissjóði. Við höfum velt upp þeirri leið að ríkið greiði Grindvíkingum út eigið fé og lántakendur taki sömuleiðis þátt í slíkri aðgerð. Þetta verði gert til tiltekins tíma þannig að Grindvíkingar geti komið sér upp nýju húsnæði á nýjum stað en hafi valmöguleikann eftir tvö ár að meta það að snúa aftur og eiga sitt húsnæði í Grindavík. Þá verði þetta eiginfjárframlag gert upp.

Aðrar leiðir hafa verið nefndar; að flytja Grindavík á nýjan stað. Nú er ég ekki verkfræðingur en ég veit að annað eins hefur verið gert og er verið að gera í Svíþjóð í tengslum við bæinn Kiruna. Ég ætla því ekki að útiloka að ýmislegt sé hægt en ég veit að álitamálin eru mörg fram undan; hvort miða eigi við brunabótamat eða fasteignamat, hvernig eigi að búa um þetta í tímaramma, hvernig eigi að takast á við mismunandi stöðu fólks í bænum, hvaða almennu sjónarmið eigi að ráða, hvernig við tryggjum jafnræði íbúa. Mér finnst hins vegar mikilvægt í þeim efnum að það samtal eigi sér ekki eingöngu stað hér á Alþingi þó að það sé vissulega mjög mikilvægt. Við áttum, þrír ráðherrar í ríkisstjórn, fund með bæjarstjórn Grindavíkur fyrr í dag. Ég legg á það mikla áherslu að þær ákvarðanir sem við tökum hér á Alþingi munu skipta sköpum fyrir framtíð þessa byggðarlags og hvort Grindavík byggist á ný. Þá er fyrir öllu að það samtal eigi sér stað við Grindvíkinga. Það skiptir máli að ræða við bæjarstjórnina en það skiptir líka máli að ræða við íbúana alla. Ég lít svo á að í því ferli sem er fram undan, þar sem ég ætla ekki að þykjast hafa öll svör en er sannfærð um að það er okkar hlutverk, ríkisins, að leysa Grindvíkinga undan þeirri óvissu sem þau eru stödd í, þá skipti miklu máli að hlusta líka á sjónarmið íbúa. Því að heimili er hús, það eru veggir, þak og innviðir, en það er líka saga. Það er rætur og það er minningar og það skiptir máli að við eigum það samtal við þau sem eiga sínar rætur, sögu og minningar í Grindavík. Best tel ég vera ef við getum gefið þann valkost að þar byggist aftur upp blómleg byggð eins og verið hefur þegar svæðið er metið öruggt. Og ég veit að það eru mörg í bænum sem eru á þeim stað og önnur eru á þeim stað að vilja yfirgefa bæinn fyrir fullt og allt. Í þessum málum eru engar ákvarðanir einfaldar og ekki gott að taka ákvarðanir þegar áfallið er sem mest. Því trúi ég að þetta samtal skipti mjög miklu.

Ég gæti farið yfir ýmsa hluti, þá vinnu sem Náttúruhamfaratrygging var komin mjög langt með þegar það gaus í liðinni viku. Það þarf að endurmeta þá stöðu og meta tjónið upp á nýtt. Það var byrjað að greiða upp altjónshúsin fyrir helgi, svo að því sé haldið til haga. Frumvarp um rekstrarstuðning við fyrirtæki í Grindavík var komið langt en ég tel að það blasi við að sú vinna sem við erum að fara í, að reyna að ná saman um stóru myndina fyrir Grindavík, mun hafa áhrif á það hvaða leiðir við förum til að styðja við atvinnufyrirtækin. Ég held líka að forgangurinn sé réttur, að forgangsraða íbúum, leysa úr þeirra málum og í kjölfarið takast á við stöðu fyrirtækjanna í bænum.

Ég vil líka nefna sálræna stuðninginn sem hefur verið í boði alveg frá því að ákveðið var að rýma fyrst í Grindavík. Það hefur verið settur aukinn kraftur í þann stuðning eftir að eldsumbrot hófust fyrir rúmri viku og settur var á fót sérstakur samráðsvettvangur Stjórnarráðsins og Grindavíkurbæjar til að tryggja að það verði til staðar stuðningur og úrræði fyrir þau sem þess óska. Við miðum okkar áætlanir við að halda áfram aðgerðum til að verja byggð í Grindavík. Ég vil minna á að ég tel að varnargarðarnir hafi svo sannarlega sannað gildi sitt en eins og við ræddum hér í þessum sal þegar við samþykktum lagafrumvarp sem heimilaði uppbyggingu varnargarða þá vissum við að það væri aldrei hægt að ábyrgjast 100% að þeir væru vörn gegn öllu.

Ég er komin fram yfir tímann þannig að ég ætla ekkert mikið að segja að lokum annað en það að ég tel að það sé mjög ríkur vilji hér í þessu húsi til að finna lausnir og eiga samtalið við Grindvíkinga. Ég vona innilega að okkur gangi það vel. Slíkt frumkvæði hefur líka komið frá forystufólki stjórnarandstöðu þannig að það er ekki eins og það sé eingöngu mín hugmynd, svo sannarlega ekki. Ég held hins vegar að við séum öll á þeirri blaðsíðu að telja að saman getum við náð bestu ákvörðununum í þessu máli.


Ræðumaður: Katrín Jakobsdóttir

Gefið hefur verið út svohljóðandi bréf:

„Forseti Íslands gjörir kunnugt:

Ég hefi ákveðið, samkvæmt tillögu forsætisráðherra, að Alþingi skuli koma saman til framhaldsfunda mánudaginn 22. janúar 2024 kl. 15:00.

Gjört í Reykjavík, 18. janúar 2024.

Guðni Th. Jóhannesson.

_______________

Katrín Jakobsdóttir.

Forsetabréf um að Alþingi skuli koma saman til framhaldsfunda.“



Ég vil nota tækifærið hér að loknum lestri þessa bréfs og bjóða hæstv. forseta og hv. þingmenn velkomna til þingfundastarfa á nýju ári.


Ræðumaður: Katrín Jakobsdóttir

Herra forseti. Ég mun nú lesa upp forsetabréf.

„Forseti Íslands gjörir kunnugt:

Að ég, að tilskildu samþykki Alþingis, veiti forsætisráðherra umboð til þess að fresta fundum Alþingis, 154. löggjafarþings, frá 15. desember 2023 eða síðar, ef nauðsyn krefur, til 22. janúar 2024.

Gjört á Bessastöðum, 15. desember 2023.

Guðni Th. Jóhannesson.

________________

Katrín Jakobsdóttir.

Forsetabréf um frestun á fundum Alþingis.“

Samkvæmt þessu umboði og með vísan til samþykkis Alþingis sem hér var veitt áðan lýsi ég því yfir að fundum Alþingis, 154. löggjafarþings, er frestað.

Ég vil þakka hv. alþingismönnum og starfsfólki Alþingis fyrir gott samstarf á þessu haustþingi nú sem endranær og óska ykkur öllum og landsmönnum öllum gleðilegra jóla og farsældar á komandi ári.


Ræðumaður: Katrín Jakobsdóttir

Herra forseti. Ég mæli fyrir tillögu til þingsályktunar um samþykki til frestunar á fundum Alþingis, samkvæmt 1. mgr. 23. gr. stjórnarskrárinnar.

Tillagan er svohljóðandi:

„Alþingi ályktar að veita samþykki til þess að fundum þingsins verði frestað frá 15. desember 2023 eða síðar, ef nauðsyn krefur, til 22. janúar 2024.“

Tillagan skýrir sig sjálf.


Ræðumaður: Orri Páll Jóhannsson

Virðulegi forseti. Við greiðum hér atkvæði um afar mikilvægt mál, frumvarp þar sem tekið er á grunnhugmynd svokallaðs ETS-kerfis um losun gróðurhúsalofttegunda frá tiltekinni starfsemi á EES-svæðinu og að hún sé háð gjaldi og að hægt sé að skapa aukna hvata til samdráttar í losun og hvata til orkusparnaðar og orkuskipta. Hugsunin í kerfinu er sú að greiða þurfi fyrir losun gróðurhúsalofttegunda frá starfsemi í anda mengunarbótareglunnar. Þetta er mikilvægt mál og hér erum við með setningu þessara laga, nái málið fram að ganga, að koma því þannig fyrir að ETS-kerfið og allt sem því við kemur sé í einni löggjöf til skýrleika. Þannig er löggjöfin aðgengilegri líka.


Ræðumaður: Guðmundur Ingi Guðbrandsson

Hæstv. forseti. Við erum hér með mál sem er eitt af þeim málum sem mikilvægt er að við klárum núna fyrir jólin. Það kemur upphaflega til með þeim hætti að ráðist var í eingreiðslu til örorkulífeyrisþega fyrir áramótin fyrir sennilega þremur eða fjórum árum síðan þar sem enn þá var verið að vinna að heildarendurskoðun örorkulífeyriskerfisins. Þar sem sú heildarendurskoðun stendur enn þá yfir þá höfum við haldið áfram að vera með þessa eingreiðslu enda er hún mikilvæg þangað til við erum búin að ljúka við heildarendurskoðunina. Við vitum að þar eru áherslur með þeim hætti að við horfum til þess að bæta sérstaklega kjör þeirra öryrkja sem minnst hafa í kerfinu í dag. Þar erum við að horfa m.a. til þess að þau sem eru á strípuðum bótum fái hækkun. En við erum líka að horfa til þeirra sem hafa litlar tekjur umfram grunnbæturnar, að þær tekjur verði skertar minna heldur en þegar komið er upp í ákveðið miklar tekjur. Þessari vinnu hefur undið ágætlega fram í ráðuneytinu og ég held að það sé rétt að gera aðeins grein fyrir því hérna í tengslum við umræðu um þetta ágæta mál, sem ég legg aftur áherslu á að er mikilvægt að við horfum til að ljúka fyrir áramótin. Það er nauðsynlegt að þetta sé eitt af því sem við horfum til á meðan heildarendurskoðuninni er ekki lokið. En ég held að með því að sameinast um þetta ágæta mál þá sýnum við líka þann hug í verki að við erum staðráðin í því, þingheimur, og ég treysti á það að hv. alþingismenn komi með í þá vegferð, að klára á þessum þingvetri vonandi heildarendurskoðun á örorkulífeyriskerfinu. Ég vildi leggja þessi fáu orð í belg undir þessari umræðu.


Ræðumaður: Orri Páll Jóhannsson

Virðulegi forseti. Ég þakka hv. þingmanni andsvarið. Ég ætla að leyfa mér að segja að við erum greinilega alveg á öndverðum meiði hvað varðar uppleggið í þessu. Það kemur kannski ekki hv. þingmanni eða öðrum á óvart. En mig langar samt að spyrja hv. þingmann öðru sinni og þá kannski orða spurninguna öðruvísi: Er hv. þingmaður sammála mér og mörgum öðrum, eftir því sem ég kemst næst, um mikilvægi þess að við gerum allt sem við getum til að draga úr áhrifum mannsins á loftslagið, þ.e. draga úr loftslagsáhrifum hér á jörð? Með öðrum orðum, viðurkennir hv. þingmaður að þetta er einn stærsti vandi sem við glímum við í samtímanum, þ.e. loftslagsváin?


Ræðumaður: Orri Páll Jóhannsson

Virðulegi forseti. Ég þakka hv. þingmanni fyrir hans ræðu. Ég er með eina einfalda spurningu til hans sem mér þætti vænt um að fá svar við. Ber okkur sem á hlýðum að skilja það sem svo að hv. þingmaður vilji ekki að við tökum þátt í þessu viðskiptakerfi um losunarheimildir? Með öðrum orðum, ber þá að skilja það þannig að hv. þingmaður vilji ekki að við leggjum okkur fram um það að reyna að stemma stigu við loftslagsvánni með öllum tiltækum aðgerðum, þ.m.t. þátttöku í þessu ETS-kerfi?


Ræðumaður: Orri Páll Jóhannsson

Virðulegi forseti. Ég mæli fyrir hönd meiri hluta umhverfis- og samgöngunefndar fyrir nefndaráliti í 543. máli, viðskiptakerfi ESB með losunarheimildir.

Með frumvarpinu er lagt til að kaflar og ákvæði laga um loftslagsmál sem fjalla um viðskiptakerfi ESB um losunarheimildir, svokallaða ETS-kerfi, verði færð inn í ný heildarlög. Þá er lagt til að innleiddar verði þrjár EES-gerðir á sviði loftslagsmála, sem fela í sér breytingar á ETS kerfinu. Evrópusambandið kom árið 2005 á fót viðskiptakerfi með losunarheimildir vegna gróðurhúsalofttegunda. Eins og rakið er í greinargerð með frumvarpinu er grunnhugmynd kerfisins að losun gróðurhúsalofttegunda frá tiltekinni starfsemi á EES-svæðinu sé háð gjaldi sem skapi aukna hvata til samdráttar í losun, orkusparnaðar og orkuskipta. Hugsunin er sú að greiða þurfi fyrir losun gróðurhúsalofttegunda frá starfsemi í anda mengunarbótareglunnar.

Við upptöku kerfisins fengu bæði stóriðja og flugrekendur úthlutað endurgjaldslaust ákveðnum fjölda losunarheimilda sem til stóð að fækka jafnt og þétt eftir því sem tímar liðu. Aðilar stæðu því frammi fyrir tveimur kostum, að draga úr losun eða kaupa losunarheimildir til að bæta upp fyrir losun sína. Kerfið myndi með því móti skapa hvata fyrir þá aðila sem féllu undir það til að leita leiða til að draga úr losun og komast þannig hjá því að þurfa að leggja út fjármuni til kaupa á losunarheimildum. Dregið hefur verið úr heildarfjölda losunarheimilda í ETS-kerfinu jafnt og þétt frá upphafi kerfisins. Breytingarnar nú fela í sé að dregið verður hraðar úr heildarfjölda losunarheimilda í ETS-kerfinu en áður var gert ráð fyrir til þess að tryggja samdrátt í losun gróðurhúsalofttegunda í samræmi við sett markmið.

Meiri hlutinn telur að með setningu sérlaga um ETS-kerfið sé fyrst og fremst verið að gera löggjöfina aðgengilegri og auka skýrleika laga sem varða kerfið.

Virðulegi forseti. Nefndin fjallaði um málið, fékk á sinn fund gesti og bárust umsagnir. Greint er frá því í nefndaráliti sem liggur frammi.

Nefndin fjallaði almennt um tekjur af þátttöku í ETS-kerfinu en þær eru samkvæmt frumvarpinu ekki markaðar til tiltekinna verkefna, heldur renna þær í ríkissjóð líkt og á við um aðrar tekjur ríkisins. Ljóst er að fjárveitingar til loftslagsmála eru ákveðnar í fjárlögum hverju sinni, og leggur meiri hlutinn áherslu á að mikilvægt sé að fjárlög styðji við markmið Íslands í loftslagsmálum.

Nefndin er upplýst um að vinna við uppfærslu aðgerðaáætlunar í loftslagsmálum er hafin, en í þeirri vinnu er lögð áhersla á gagnsæi í ráðstöfun fjármagns og að valdar séu aðgerðir í aðgerðaáætlun Íslands sem skila sem mestum ávinningi í átt að loftslagsmarkmiðum. Þá hyggst ráðherranefnd um loftslagsmál skoða hvernig tekjum af sölu uppboðsheimilda í ETS-kerfinu sem renna í ríkissjóð verði varið í þágu þess að hraða orkuskiptum í samstarfi við atvinnulífið. Meiri hlutinn áréttar mikilvægi þess að framangreint verði skoðað af ráðherranefnd um loftslagsmál.

Virðulegi forseti. Líkt og fram hefur komið leiddu viðræður íslenskra stjórnvalda til samkomulags um aðlögun Íslands að ákvæðum tilskipana um flugsamgöngur. Hagsmunir Íslands í málinu sneru að því að jafna samkeppnisstöðu þeirra flugfélaga sem fljúga til og frá Íslandi og þeirra flugfélaga sem fljúga um aðra flugvelli innan Evrópska efnahagssvæðisins en flugleiðir til Íslands eru mun lengri en meðalflugvegalengd á milli annarra flugvalla innan Evrópu eins og við þekkjum.

Í þeim umsögnum sem bárust frá flugrekstraraðilum er áréttað mikilvægi þess að frumvarpið verði að lögum fyrir áramót. Í tengslum við þá aðlögun sem ég lýsti hér að ofan, var í umsögn Landverndar tekið fram að samtökin styðji að þeir sem menga þurfi að greiða fyrir og eru þeirrar skoðunar að allar losunarheimildir skuli vera á ábyrgð þess sem losar og að Ísland eigi ekki að skorast undan ábyrgð með undanþágu um að halda áfram að veita endurgjaldslausar losunarheimildir til flugrekenda lengur en aðrar þjóðir í Evrópu. Í umsögninni segir enn fremur að með aðlögun Íslands til þess að veita endurgjaldslausar losunarheimildir til flugrekenda af þeim losunarheimildum sem ríkið fær til uppboðs árin 2025 og 2026 sé ríkið að niðurgreiða notkun jarðefnaeldsneytis og brjóti með því gegn eigin yfirlýstri stefnu um að beita sér fyrir því að niðurgreiðslum á notkun jarðefnaeldsneytis verði hætt.

Meiri hlutinn telur rétt að taka fram að íslensk stjórnvöld sóttust eftir aðlögun fyrir Ísland vegna breytinga á tilskipuninni til að jafna ójafna samkeppnisstöðu íslenskra flugrekenda. Sú aðlögun sem samið var um tryggir samkeppnishæfni þeirra út árið 2026 og var talin nauðsynleg vegna landfræðilegrar legu Íslands og mikilvægi flugsamgangna fyrir þjóðarbúskapinn. Í minnisblaði umhverfis-, orku- og loftslagsráðuneytisins sem liggur fyrir nefndinni er einnig bent á að aðlögun fyrir Ísland um 100% endurgreiðslu vegna kaupa á sjálfbæru flugvélaeldsneyti á flugvöllum á Íslandi leiði til aukinnar eftirspurnar eftir slíku eldsneyti sem stuðlar að auknu framboði sem er tilgangur þessa ákvæðis í gerðinni.

Meiri hlutinn áréttar að framangreind aðlögun var bæði nauðsynleg og gríðarlega mikilvæg fyrir íslenska hagsmuni. Með aðlöguninni sé Ísland síður en svo að skorast undan ábyrgð og bendir á að ETS-kerfið er lykilbreyta hvað varðar að ná samdrætti í losun, en undir það taka Náttúruverndarsamtök Íslands í umsögn sinni við frumvarpið. Þá bendir meiri hlutinn á að um 40% losunar gróðurhúsalofttegunda á Íslandi fellur undir ETS-kerfið, eins og rakið er í greinargerð með frumvarpinu.

Þá fjallaði nefndin um svokölluð „ystu svæði“. Kom fram í umfjöllun málsins í nefndinni að íslensk útflutningsfyrirtæki, m.a. í stóriðju, séu háð því að flytja vörur sínar með flutningaskipum því aðrar leiðir standi ekki til boða. Það leiði til þess að samkeppnishæfni þeirra á alþjóðlegum mörkuðum minnki en töluverður kostnaður fylgi því að koma vörum á áfangastað erlendis, sem eingöngu sé hægt sjóleiðina. PCC Bakki lagði til í umsögn sinni að undanþáguheimild tilskipunar sem varðar sjóflutninga verði spegluð í frumvarpinu sem við ræðum hér, að teknu tilliti til landfræðilegra aðstæðna og takmarkaðra flutningsmöguleika. Ráðherra verði því heimilt að skilgreina ystu svæði hér á landi með reglugerð og þannig verði unnt að innleiða sambærilega undanþágu og gildir t.d. fyrir Kanaríeyjar sem nú þegar njóta undanþágu þar sem ekki þarf að standa skil á losunarheimildum til ársloka 2030 vegna skipaflutninga frá Kanaríeyjum til Valencia á Spáni.

Í minnisblaði ráðuneytisins til nefndarinnar var á það bent að undaþáguheimild tilskipunarinnar er bundin við siglingar milli hafnar í ysta svæði aðildarríkis og til hafnar sem er staðsett í sama aðildarríki, sem og sjóferðir milli hafna innan ysta svæðis og sjóferðir milli hafna á ystu svæðum í sama aðildarríki. Auk þess kom fram að íslensk stjórnvöld sóttust eftir sérlausn í viðræðum um aðlögun fyrir Ísland vegna breytinga á reglum í flugi, á þeim grunni að Ísland ætti margt sameiginlegt með ystu svæðum. Evrópusambandið hafnaði þeim málatilbúnaði með þeim rökum að efnahagsleg staða Íslands og svæða sem teljast til ystu svæða væri ekki sambærileg. Siglingaleiðir í gámaflutningum og hrávöru væru auk þess almennt frekar langar og siglingaleiðir til Íslands væru ekki teljandi lengri í samanburði við margar siglingaleiðir gámaskipa innan Evrópu.

Þar sem efnisleg rök skorti var talið því sem næst útilokað að ESB myndi veita Íslandi undanþágu á þessum grunni hvað varðaði sjóflutninga. Flutningskostnaður dreifðist auk þess á fleiri einingar og milliliði í sjóflutningum og hefði því ekki sömu eftirspurnaráhrif og vegna millilandaflugs þar sem flugmiðar væru seldir beint til neytenda. Enn fremur kemur fram í minnisblaði ráðuneytisins að viðræðum við Evrópusambandið um aðlaganir við upptöku tilskipunar ESB 2023/959 hafi lokið í lok september á þessu ári. Íslensk stjórnvöld sóttust ekki eftir aðlögun við upptöku ETS-kerfisins í sjóflutningum á grundvelli þeirra raka að ESB hefði hafnað því að Ísland gæti fallið undir sömu reglur og ystu svæði ESB í flugmálinu, þ.e. flughluta gerðanna.

Meiri hlutinn telur ljóst að verði tekin ákvörðun um að innleiða sams konar reglu í íslensk lög og gildir fyrir ystu svæði samkvæmt 3-b mgr. 12. gr. án samþykkis ESB væri það brot á EES-samningnum.

Virðulegi forseti. Nefndin fjallaði einnig um þvingunarúrræði og viðurlög en í umsögnum sem bárust nefndinni kom fram nokkur gagnrýni á ákvæði frumvarpsins sem fela í sér þvingunarúrræði og viðurlög. Meiri hlutinn bendir á að þau ákvæði eru tekin óbreytt upp úr gildandi lögum um loftslagsmál og hafa verið í gildi í um tíu ár. Einungis eru lagðar til breytingar á ákvæðum varðandi sjóflutninga. Telur meiri hlutinn ekki forsendur til þess að leggja til breytingar á framangreindum ákvæðum.

Þar að auki fjallaði nefndin um nauðsyn þess að leiðbeiningar stjórnvalda til fyrirtækja séu skýrar sem og hlutverk Umhverfisstofnunar við meðferð málsins sem lögbærs stjórnvalds hvað varðar ETS-kerfið. Stofnuninni ber að tryggja að þeir aðilar sem falla undir kerfið framfylgi þeim kröfum sem gerðar eru til þeirra og geri upp losunarheimildir í þeim tilfellum sem það á við. Í því hlutverki Umhverfisstofnunar felst m.a. upplýsingaskylda við þá aðila sem falla undir kerfið, leyfisveitingar, yfirferð gagna, svo sem vöktunaráætlana, losunarskýrslna og annarra skýrslna er varða ETS-kerfið, samvinna við aðrar hlutaðeigandi stofnanir og umsjón með íslenska hluta skráningarkerfisins sem landsstjórnandi. Meiri hlutinn áréttar mikilvægi þess að öll upplýsingagjöf og leiðbeiningar stjórnvalda til fyrirtækja um ETS-kerfið séu skýrar og aðgengilegar.

Virðulegi forseti. Meiri hlutinn leggur til breytingar á frumvarpinu sem hér verður stuttlega gerð grein fyrir. Til nánari skýringar vísast til ítarlegrar umfjöllunar í nefndaráliti sem liggur frammi. Í fyrsta lagi er lögð til breyting er varðar reglugerð um aðliggjandi gámaumfermingarhafnir. Í minnisblaði ráðuneytisins til nefndarinnar kemur fram að ráðuneytið telji rétt að gerð verði sú breyting á 4. gr. frumvarpsins að ráðherra verði gert skylt að setja reglugerð um aðliggjandi gámaumfermingarhafnir. Í minnisblaðinu kemur fram að auknum kostnaði við sjóflutninga, sem rýmkun ETS-tilskipunarinnar hefur í för með sér þannig að hún nái yfir sjóflutningastarfsemi, fylgir áhætta á sniðgöngu ef hnattræn markaðstengd ráðstöfun er ekki fyrir hendi.

Í öðru lagi er lögð til breyting er varðar innleiðingu EES-gerða, en við þinglega meðferð málsins voru þær gerðir sem vísað er til í 12.-14. tölulið 33. gr. frumvarpsins teknar upp í EES-samninginn, sbr. ákvörðun sameiginlegu EES-nefndarinnar. Nefndin var upplýst um að meiri hluti utanríkismálanefndar samþykkti á fundi sínum 11. desember síðastliðinn að veita heimild til að aflétta stjórnskipulegum fyrirvara af ákvörðunum sameiginlegu EES-nefndarinnar frá 8. desember síðastliðnum með lagafrumvarpi, í samræmi við reglur Alþingis um þinglega meðferð EES-mála. Vegna þessa telur meiri hlutinn rétt að leggja til breytingu og vísa til upptöku gerðanna í EES-samninginn.

Í þriðja lagi er lögð til sú breyting að við ákvæði frumvarpsins bætist ákvæði til bráðabirgða. Í því felst að ráðherra verði skylt að gefa Alþingi skýrslu um efnahagsleg áhrif ETS-kerfisins á Ísland. Þar skulu koma fram upplýsingar um viðræður við Evrópusambandið vegna aðlögunar gagnvart öllum breytingum á regluverki ESB með losunarheimildir og með hvaða hætti best verður tekið tillit til sérstöðu Íslands, m.a. vegna landfræðilegrar legu auk annarra þátta sem kunna að varða hagsmuni Íslands þegar aðlögun í flugi samkvæmt ákvæðum laganna lýkur.

Nánar er fjallað um efnislegar breytingartillögur meiri hlutans í nefndaráliti, en auk þeirra eru lagðar til tæknilegar breytingar sem þarfnast ekki skýringa.

Virðulegi forseti. Að framansögðu virtu leggur meiri hlutinn til að frumvarpið verði samþykkt með þeim breytingum sem gerð hefur verið grein fyrir og lagðar eru til í sérstöku þingskjali.

Undir álit meiri hluta hv. umhverfis- og samgöngunefndar rita auk þess sem hér stendur hv. þingmenn Bjarni Jónsson, Halla Signý Kristjánsdóttir, Ingibjörg Isaksen, Njáll Trausti Friðbertsson, Vilhjálmur Árnason, Þorbjörg Sigríður Gunnlaugsdóttir og Þórunn Sveinbjarnardóttir með fyrirvara.

Að lokum vil ég þakka hv. umhverfis- og samgöngunefnd fyrir vinnuna við þetta mikilvæga mál, þeim gestum sem komu fyrir nefndina, að ólöstuðum sérfræðingum ráðuneytanna sem gerðu allt til þess að upplýsa okkur hratt og vel.


Ræðumaður: Bjarkey Olsen Gunnarsdóttir

Virðulegi forseti. Ég mæli hér fyrir nefndaráliti um frumvarp til laga um breytingu á lögum um almennar íbúðir og lögum um húsnæðismál (almennar íbúðir vegna náttúruhamfara í Grindavíkurbæ).

Velferðarnefnd fjallaði um frumvarpið sem meiri hluti nefndarinnar lagði fram og fékk á sinn fund gesti frá almannavarnadeild ríkislögreglustjóra og Rauða krossinum á Íslandi. Þá hefur Samband íslenskra sveitarfélaga lýst því yfir að það styðji að frumvarpið nái fram að ganga.

Markmið frumvarpsins er að mæta húsnæðisþörf Grindvíkinga sem rýma þurftu heimili sín vegna jarðhræringa í Grindavíkurbæ. Nefndin áréttar mikilvægi þess að frumvarpið nái fram að ganga til að tryggja Grindvíkingum húsnæði til leigu á meðan á almannavarnaástandi og rýmingu stendur og lengur ef þörf krefur.

Nefndin leggur til að það verði samþykkt óbreytt. Undir það rita hv. þingmenn Bjarkey Olsen Gunnarsdóttir, Líneik Anna Sævarsdóttir, Lilja Rannveig Sigurgeirsdóttir, Ásmundur Friðriksson, Bryndís Haraldsdóttir, Guðmundur Ingi Kristinsson, Óli Björn Kárason, Jóhann Páll Jóhannsson og Gísli Rafn Ólafsson. Guðbrandur Einarsson, áheyrnarfulltrúi í nefndinni, er samþykkur þessu áliti.

Mig langar að byrja á því að þakka nefndinni fyrir af því að það er ekki sjálfsagt þegar slík beiðni kemur inn til nefndar að hún taki að sér mál og flytji það, ekki síst í svona miklum flýti eins og hér er um að ræða. En málefnið er brýnt. Við fengum um það fregnir að það er slæm staða hjá mörgu fólki sem býr ekki við góðan kost og ef við getum leyst úr því nú fyrir jól hjá mörgum þá ber okkur auðvitað skylda til þess að reyna að verða við því. Það er það sem kannski hér er undir fyrst og fremst. Lagabreytingin sem slík nær fyrst og fremst til þessa hóps og tiltekins fjölda íbúða, bæði í gegnum Bjarg eða aðra sem myndu vilja koma að þessu máli, en fyrst og fremst er verið að leggja út frá því að Bjarg fjárfesti í allt að 60 íbúðum. Þörfin er líklega talsvert meiri heldur en það og þrátt fyrir að Bríet komi líka með íbúðir inn á markaðinn er ljóst, miðað við þær upplýsingar sem við fengum síðast í gær, að það er þörf á fleiri íbúðum og í janúar þegar þarf kannski að losa sumarhús og annað slíkt gæti þörfin orðið enn þá meiri en hún er akkúrat í dag.

Þetta snýst um að sveitarfélögin þurfi ekki að leggja fram í augnablikinu 12% í stofnframlög heldur fyrst og fremst ríkissjóður í gegnum félagið Bjarg, það er kannski stóri liðurinn í þessu. Ég held að eftir umræðuna sem hefur átt sér stað í nefndinni og að það sé hægt að gera þetta með svona skjótum hætti þá ýtir það við manni að þetta verði gert. Sveitarfélögin hafa þrjú ár til þess að koma inn í þetta verkefni, kjósi þau að vera með þann fjölda íbúða í sínu sveitarfélagi þar sem verður keypt, og ég trúi því nú að það verði viðhaft gott samtal við þau sveitarfélög. Ég held að við séum að gera hér afskaplega góða hluti og ekki síst, eins og ég segi, eftir að við áttum fund í gærkvöldi með fulltrúum almannavarnadeildar ríkislögreglustjóra og Rauða krossins, þá sannfærðist ég enn frekar um að þetta er mál sem við verðum að afgreiða hér fyrir jólin og færa a.m.k. fólki þau tíðindi að staðið verði áfram við bakið á þeim.

Svo vil ég geta þess svona í framhjáhlaupi, af því að við erum auðvitað búin að vera að samþykkja hér ýmis úrræði á Alþingi og í gegnum velferðarnefnd, að við í nefndinni munum, eftir áramótin þegar þinghald hefst að nýju, kalla eftir því að fá upplýsingar um hvernig þessi úrræði sem við höfum sett hér á laggirnar hafa nýst en líka ætlum við að reyna horfa á það hvernig hægt er að fylgja eftir slíku áfalli sem fólk hefur orðið fyrir. Við vitum svo vel að það klárast auðvitað ekkert þótt fólk geti haldið vinnu eða fái húsnæði, það er svo margt annað sem þarf að huga að, bæði hjá börnum og fullorðnum í þessu sambandi. Við ætlum sem nefnd að fara aðeins ofan í það og fá til okkar fólk og reyna að horfa fram í tímann varðandi það hvernig við getum hjálpað til.


Ræðumaður: Steinunn Þóra Árnadóttir

Herra forseti. Í þessu frumvarpi sem við erum að fara að greiða atkvæði um er lagt til að komið verði á fót nýju tekjuöflunarkerfi í samgöngum sem gengur út á það að bifreiðaeigendur borgi í samræmi við notkun sína á vegakerfinu. Hér er sem sagt verið að koma á kílómetragjaldi fyrir rafmagns,- vetnis- og tengiltvinnbíla sem hafa ekki verið að borga fyrir þetta á undanförnum árum. Þetta er fyrsta skrefið í breytingum sem gerðar verða á því hvernig verður greitt fyrir notkun á vegakerfinu. Það er þó nokkuð af breytingartillögum frá meiri hluta efnahags- og viðskiptanefndar sem við í Vinstrihreyfingunni – grænu framboði teljum allar vera til bóta og til þess fallnar að kerfið renni ljúflega af stað, nú þegar við erum að koma á nýju kerfi.


Ræðumaður: Bjarkey Olsen Gunnarsdóttir

Virðulegi forseti. Ég mæli hér fyrir frumvarpi til laga frá meiri hluta velferðarnefndar um breytingu á lögum um almennar íbúðir og lögum um húsnæðismál, vegna náttúruhamfara í Grindavík. Flutningsmenn þessa máls eru hv. þingmenn Líneik Anna Sævarsdóttir, Bryndís Haraldsdóttir, sú sem hér stendur, Guðmundur Ingi Kristinsson, Lilja Rannveig Sigurgeirsdóttir, Óli Björn Kárason og Berglind Harpa Svavarsdóttir.

Tilefni frumvarpsins er flestum kunnugt. Vegna þeirra miklu jarðhræringa sem gengið hafa yfir Reykjanesskaga tóku almannavarna- og lögregluyfirvöld þá ákvörðun að lýsa yfir lýsa yfir neyðarstigi og að Grindavíkurbær skyldi rýmdur. Var öllum íbúum Grindavíkurbæjar gert skylt að yfirgefa bæinn en alls voru um 3.700 íbúar skráðir með lögheimili í Grindavík áður en jarðhræringarnar hófust. Þá daga sem neyðarstigið stóð yfir var íbúum óheimilt að vera í Grindavík nema samkvæmt ákvörðun lögregluyfirvalda og í fylgd með björgunarsveitarfólki. Hinn 23. nóvember var almannavarnastig fært af neyðarstigi niður á hættustig. Þessa sögu þekkjum við.

Jarðhræringarnar á Reykjanesskaga hafa orsakað mikið tjón í Grindavíkurbæ. Mat á tjóni er hafið og þó því sé ekki lokið þá er ljóst að verulegar skemmdir hafa orðið á hluta íbúðarhúsa í bænum. Gatnakerfi bæjarins og ýmsir innviðir, svo sem vatns- og frárennslislagnir, hafa jafnframt orðið fyrir miklum skemmdum. Töluverð óvissa ríkir um hver framvindan verður á jarðhræringum á svæðinu. Sú óvissa veldur því m.a. að hvorki er fyrirséð hvort né hvenær Grindvíkingum verði mögulegt að snúa aftur heim. Ríkisstjórn Íslands vinnur nú að sérstakri áætlun til að mæta húsnæðisvanda Grindvíkinga.

Til að bregðast við þessari þörf hefur m.a. verið undirrituð viljayfirlýsing um að Bjarg íbúðafélag kaupi allt að 60 almennar íbúðir til að mæta sérstaklega húsnæðisþörf tekju- og eignalægri heimila í Grindavík. Samkvæmt lögum um almennar íbúðir nema stofnframlög til byggingar eða kaupa á almennum íbúðum 30% af stofnvirði íbúðar. Skiptist það þannig að 18% kemur frá ríki og 12% frá hlutaðeigandi sveitarfélagi þar sem íbúð er staðsett. Ljóst er að meiri hluti þeirra íbúða sem horft er til þess að kaupa samkvæmt viljayfirlýsingunni verður á suðvesturhorni landsins. Stofnframlag sveitarfélags mun því falla á þau sveitarfélög sem nú þegar hafa hlaupið undir bagga og veitt Grindvíkingum opinbera þjónustu, svo sem skóla- og leikskólapláss. Óljóst er á þessari stundu hvert fjárhagslegt svigrúm sveitarfélaganna er til þess að leggja fram 12% af stofnvirði þeirra íbúða sem stendur til að kaupa. Til að greiða fyrir kaupum íbúða í samræmi við viljayfirlýsinguna þarf því að gera breytingar á lögum um almennar íbúðir.

Í frumvarpinu er því lagt til að heimila Húsnæðis- og mannvirkjastofnun að veita stofnframlag ríkisins vegna kaupanna þótt það komi ekki fullt stofnframlag á móti frá hlutaðeigandi sveitarfélagi. Stofnuninni verði jafnframt heimilt að veita hærri stofnframlög ríkisins sem komi í stað stofnframlags sveitarfélags í heild eða að hluta, ef svo ber undir. Ekki er þó gert ráð fyrir að umrædd heimild verði sérstaklega bundin við íbúðir samkvæmt framangreindri viljayfirlýsingu um íbúðakaup á vegum Bjargs enda um önnur félög að ræða sem falla undir þessa skilgreiningu..

Einnig er lagt til í frumvarpinu að gerðar verði breytingar á lögum um húsnæðismál sem heimili Húsnæðis- og mannvirkjastofnun að veita lán til endurfjármögnunar á lánum sem tekin hafa verið hjá öðrum lánveitendum vegna umræddra íbúða fyrir tekju- og eignalága Grindvíkinga. Með því megi gera viðkomandi stofnframlagshöfum kleift að fjármagna sig til skemmri tíma hjá lánveitendum sem bjóða vaxtabindingu til skemmri tíma en Húsnæðis- og mannvirkjastofnun án þess að þeir fyrirgeri með því möguleika sínum til að taka langtímalán hjá stofnuninni á síðari stigum.

Í því sambandi er horft til þess að leiguíbúðalán stofnunarinnar eru veitt til lengri tíma en almennt býðst á markaði, eða til allt að 50 ára, sem veitir stofnframlagshöfum fyrirsjáanleika og öryggi í rekstri. Aftur á móti eru vextir á slíkum lánum fastir til 10 ára samkvæmt gildandi lánskjörum eins og við sannarlega vitum og staðan er eins og hún er í þeim málum í dag að vextir eru afskaplega háir og því ekki skynsamlegt að festa sig í 50 ár.

Gert er ráð fyrir að um tímabundið úrræði verði að ræða sem gildi til ársloka 2024. Hins vegar er lagt til að fyrir þann tíma skuli ráðuneytið taka til sérstakrar skoðunar hvort þörf sé á því að framlengja úrræðið með hliðsjón af aðstæðum, eftir atvikum, með breytingum á fyrirkomulagi þess.

Forseti. Ég hef nú gert grein fyrir meginefni frumvarpsins og legg til að því verði að lokinni þessari umræðu vísað til 2. umræðu og hv. velferðarnefndar.


Ræðumaður: Bjarkey Olsen Gunnarsdóttir

Virðulegi forseti. Takmarkanir á aðgengi með virkri verðlagsstefnu, eða áfengisgjaldinu svokallaða, og smásölueinokun hafa verið mikilvægustu tæki ríkisins til að draga úr áfengistengdum skaða. Meginmarkmið okkar, eins og frændur vorra Svía, við lagasetningu, og ekki síst þegar um áfengi er að ræða, ætti að snúa að lýðheilsu, ekki síst til að draga úr skaðlegum læknisfræðilegum og félagslegum áhrifum áfengis. Við þekkjum kostnað samfélagsins vegna ótímabærra dauðsfalla og skerðingar á lífsgæðum, kostnað í heilbrigðisþjónustu og meðferð, framleiðslutap, ofbeldi og afbrotastarfsemi og þá hafa rannsóknir sýnt að há áfengisgjöld og fyrirkomulag smásölunnar hér á landi sé ein besta forvörnin. Það ætti að vera í forgangi þegar hugað er að breytingum á þessari löggjöf að framkvæma skuli lýðheilsumat af þeim aðgerðum áður en breytingar eru gerðar. Hér er því ekki fyrir að fara og því get ég ekki stutt þessa tillögu og við erum þrjú um það í Vinstrihreyfingunni – grænu framboði.


Ræðumaður: Steinunn Þóra Árnadóttir

Virðulegi forseti. Hér erum við að greiða atkvæði um að halda áfram virðisaukaskattsstuðningi við kaup á rafhjólum. Ég tel að þetta skipti máli. Þetta styður við fjölbreytta ferðamáta. Þetta er í takti við aðra stefnumótun, til að mynda það sem hefur verið rætt um að þurfi að gera í tengslum við samgöngusáttmálann hér á höfuðborgarsvæðinu. Ég ætla að fagna því að hér séum við að ná víðtækri sátt um það að halda þessum stuðningi áfram. Vitaskuld verður ýmiss konar stuðningur frá og með næsta ári í gegnum Orkusjóð og það er vel en það er hins vegar ekki víst að rafhjólin hefðu heyrt þar undir. Að sjálfsögðu þurfum við að halda áfram að þróa þessi mál áfram líkt og við erum til að mynda að gera hér í þessari atkvæðagreiðslu.


Ræðumaður: Steinunn Þóra Árnadóttir

Virðulegi forseti. Við ræddum það talsvert mikið í nefndinni að breyta gistináttagjaldinu þannig að það væri mishátt eftir því hvers konar gistingu væri um að ræða. Mér og okkur í Vinstrihreyfingunni – grænu framboði finnst það gríðarlega mikilvægt að verið sé að gera slíka breytingu, enda er þjónustan eða umgjörðin sem gisting er í gríðarlega fjölbreytt. Að auki er mikilvægt að ferðaþjónustan og ferðamenn sem hingað koma leggi af mörkum til samfélagsins og viðhalds á því. Mér finnst það mikilvægt sem kemur fram í nefndaráliti meiri hlutans að ná þurfi utan um það að Airbnb-heimagisting, sem ekki er innan virðisaukaskattskerfisins, verði einnig komið undir gistináttakerfið ef við ætlum að vera með þannig kerfi.  Nefndinni gafst ekki tími til að vinna það frekar svo að ég vona að það verði tekið til skoðunar en greiði atkvæði með tillögunni.


Ræðumaður: Steinunn Þóra Árnadóttir

Herra forseti. Líkt og fram hefur komið erum við hér að fara að greiða atkvæði um bandorm þar sem kennir ýmissa grasa. Við í Vinstrihreyfingunni – grænu framboði erum sérstaklega ánægð með ákveðin atriði sem eru þarna inni, til að mynda stuðningsaðgerðir við íbúa Grindavíkur, að hér skuli vera haldið áfram ívilnunum vegna kaupa á rafhjólum og svo það að verið sé að taka upp þrepaskipt gistináttagjald. Ég tel að meiri hluti nefndarinnar hafi þar komist að býsna góðri niðurstöðu og ég tel að breytingartillögur meiri hluta nefndarinnar séu allar til þess að bæta málið. Ég mun svo gera nánari grein fyrir atkvæði mínu í sérstökum greinum frumvarpsins.


Ræðumaður: Bjarkey Olsen Gunnarsdóttir

Virðulegi forseti. Ég er ósammála því að hér sé ekki framtíðarsýn. Ég held að hún liggi nú sannarlega fyrir. Við getum svo átt í ágreiningi um það hvort við teljum þetta nægilega vel fjármagnað. Við erum með aðhaldssöm fjárlög þetta komandi ár, það liggur alveg fyrir. En þrátt fyrir að við höfum gert 75% af þeim Covid-peningum sem í þessa sjóði voru lagðir varanleg þá breytir það því ekki að þetta er auðvitað eitthvað sem við þurfum að huga enn frekar og betur að til framtíðar. Þar gefst okkur tækifæri í fjármálaáætlun til að leggja niður fyrir okkur nákvæmlega hvernig við getum fjármagnað í framhaldinu þessa tillögu sem hér liggur fyrir lið fyrir lið. Þannig að ég styð að sjálfsögðu þessa tillögu sem hér er undir og tel að við höfum stutt afskaplega vel við vísindi og rannsóknir fram að þessu og auðvitað komum við til með að gera enn frekar og betur í þeim efnum.


Ræðumaður: Steinunn Þóra Árnadóttir

Hæstv. forseti. Við erum hér að fara að greiða atkvæði um áætlun í þróunarsamvinnu fyrir árin 2024–2028. Ég fagna því að utanríkismálanefnd hafi sameinast á nefndaráliti um þetta góða mál. Það skiptir miklu máli að við sem rík þjóð í hlutfalli við margar aðrar þjóðir séum að fara í þessa vegferð saman. Við ætlum að auka framlög okkar til þróunarsamvinnu og við ætlum að gera það, m.a. vegna þess að við vitum hvernig ástandið í heiminum er vegna misskiptingar fátæktar, stríðshörmunga afleiðinga loftslagsbreytinga. Og svo getum við líka minnst á það að staða kvenna víðs vegar um heiminn, sem og annarra hópa, konur eru nú ekki minnihlutahópur, er mjög slæm. Þess vegna skiptir það máli og ég  fagna því að við verðum sameinuð í þessari stefnu.


Ræðumaður: Orri Páll Jóhannsson

Forseti. Á Íslandi búum við að fágætum auði þegar kemur að náttúru landsins. Þeim auði fylgir ábyrgð. Við höfum því miður of mörg dæmi þess að hafa farið óðslega fram í orkuöflun gagnvart viðkvæmri og einstakri náttúru landsins og samfélögunum sem undir eru. Við erum á góðri leið að byggja hér upp grænt og kolefnishlutlaust samfélag og við ætlum að ná fullum orkuskiptum fyrir árið 2040. En það þarf að virða mikilvægi þess að það ríki sátt um nýjar virkjanir. Að mínu mati, virðulegi forseti, þarf að leita allra leiða til að nýta betur þá orku sem þegar er framleidd, ná fram betri nýtingu í virkjunum sem fyrir eru og takmarka orkutap í orkukerfinu öllu. Nýleg skýrsla sýnir fram á mikla möguleika í því. Það er enginn sómi að því að sóa því sem gnægð er af. Til að mæta stærstu áskorun samtímans, loftslagsbreytingum, þurfum við að hraða orkuskiptum. Höfum í huga að öll skref á þeirri leið þurfa að vera tekin að vel yfirlögðu ráði og leggja þarf hugmyndafræði sjálfbærrar þróunar til grundvallar allri ákvarðanatöku og þar með treysta náttúruvernd. Það er ekki gefið að aukin orkuframleiðsla skili sér lóðbeint í árangri í orkuskiptum svo stemma megi stigu við áhrifum loftslagsbreytinga. Það er ekki verkefnið að verða við öllum orkukræfum hugmyndum sem fólk fær. Það verður endalaus eftirspurn eftir grænni orku. Til að ná samfélagslegri sátt um aukna orkuöflun væri þakklátt að sjá umræðuna fara upp úr skotgröfunum, að við spöruðum okkur gífuryrðin og lögðum okkur fram um að leita lausna til framtíðar. Skammtímahagsmunir dagsins í dag mega ekki ráða för á kostnað framtíðarinnar.


Ræðumaður: Bjarkey Olsen Gunnarsdóttir

Virðulegi forseti. Ég mæli hér fyrir frumvarpi til laga um breytingu á lögum um almannatryggingar, nr. 100/2007, fyrir hönd velferðarnefndar. Með frumvarpinu er mælt fyrir um framkvæmd eingreiðslu að fjárhæð 66.381 kr. til örorku- og endurhæfingarlífeyrisþega.

1. gr. frumvarpsins hljóðar svo:

„Við ákvæði til bráðabirgða í lögunum bætist nýr töluliður, svohljóðandi: Þeir sem eiga rétt á greiðslu örorkulífeyris skv. 24. gr., sbr. 26. gr., eða endurhæfingarlífeyris skv. 7. gr. laga um félagslega aðstoð, nr. 99/2007, á árinu 2023 skulu fá eingreiðslu að fjárhæð 66.381 kr. Hafi lífeyrisþegi fengið greiddar bætur hluta úr ári skal eingreiðslan vera í hlutfalli við greiðsluréttindi hans á árinu. Eingreiðsla þessi, sem skal innt af hendi eigi síðar en 31. desember 2023, skal ekki teljast til tekna greiðsluþega og ekki leiða til skerðingar annarra greiðslna.“

Í 2. gr. er lagt til að lögin öðlist þegar gildi.

Í frumvarpi til fjáraukalaga fyrir árið 2023 er gert ráð fyrir 1,6 milljörðum kr. einskiptisframlagi til örorku- og endurhæfingarlífeyrisþega. Greiðslan kemur til viðbótar hefðbundnum orlofs- og desemberuppbótum lífeyrisþega og 2,5% hækkun bóta á miðju þessu ári. Gert er ráð fyrir að fjárhæð eingreiðslunnar hækki um 7,4% í samræmi við hækkun bóta lífeyristrygginga 1. janúar síðastliðinn og aftur um 2,5% í samræmi við hækkun bóta lífeyristrygginga 1. júlí síðastliðinn og mun fjárhæðin því vera sú sem áður hefur verið sagt.

Með frumvarpinu er lagt til að kveðið verði á um það í ákvæði til bráðabirgða að eingreiðslan skuli ekki teljast til tekna greiðsluþega og þannig skattfrjáls og að hún skuli ekki leiða til skerðingar annarra greiðslna. Ákvæðið er til samræmis við ákvæði um fyrri eingreiðslur til örorku- og endurhæfingarlífeyrisþega.

Þá hefur verið gerð grein fyrir frumvarpi til laga um breytingu á lögum um almannatryggingar. Ég legg til að frumvarpinu verði vísað til 2. umræðu að lokinni þeirri umræðu sem hér fer fram.

Virðulegi forseti. Við höfum verið að flytja mál eins og þetta, um svokallaða desemberuppbót til þeirra sem hér um ræðir, undanfarin ár. Það er nú kannski fyrst og fremst vegna þess að við erum ekki búin að breyta lögunum um almannatryggingar en eins og títt hefur verið rætt hér í þessum ræðustól er það yfirstandandi og búið að vera lengi og er búið að vera núna í samráðsferli. Uppbótin verður væntanlega partur af því þannig að við þurfum ekki að vera að takast á um þetta hér árlega. Þegar við samþykktum breytingar til eldri borgara þá féll þetta þar undir og þess vegna hefur ekki þurft að flytja sambærilegt mál og hér hefur verið gert undanfarin ár. En þetta skiptir máli og það sem skiptir mestu máli auðvitað í þessu er að það náist helst að greiða uppbótina fyrir jólin og auðvitað að hún hafi ekki áhrif á aðrar tekjur eða bætur eða lífeyri sem fólk hefur. Það er það sem skiptir fyrst og fremst máli, að þetta komi óskipt til þeirra sem á þurfa að halda því að sannarlega er þetta góð viðbót fyrir þá sem eru í þeim lága tekjustiga sem örorku- og endurhæfingarlífeyrisþegar eru gjarnan.

Eins og ég sagði áður þá legg ég til að málið gangi til 2. umræðu og tel ekki þörf á því að það gangi til nefndar. Nefndin er hér að flytja málið og er einhuga um það.


Ræðumaður: Orri Páll Jóhannsson

Virðulegi forseti. Ég vil byrja á að þakka hæstv. ráðherra og hv. þingmönnum fyrir þessa umræðu hér í dag. Jólin eru tími sem einkennist af kærleika og hlýju þegar við fögnum endurkomu ljóssins  í myrkrinu. Sum fagna einnig fæðingu barns í Betlehem þar sem nú geisar í næsta nágrenni eitt skelfilegasta stríð sem heimsbyggðin hefur orðið vitni að lengi.

Við erum herlaust eyríki langt frá heimsins vígaslóð. Stríðið á Gaza birtist okkur í daglegu lífi sem fyrirsagnir í blöðum, á samfélagsmiðlum og sem fréttir í sjónvarpi. Við sjáum skýrar en nokkru sinni hvaða hörmungar stríð hefur í för með sér. Sérhvert líf er dýrmætt. Sérhver manneskja er einstök. Sérhvert tilgangslaust dauðsfall er harmur heimsins alls. Mörg okkar finna fyrir vanmætti og reiði þegar við finnum ekki kröftum okkar viðnám en horfum á þessar skelfilegu hörmungar dag eftir dag í beinni útsendingu. Við höfum séð ótrúlega magnaða samstöðu fólks um allan heim með þeim sem á um sárt að binda, í raun lýðræði í verki þegar fólk þrýstir á sín stjórnvöld og stjórnvöld hlusta á þau. Það gefur okkur von. Mikilvægt er fyrir okkur öll að hafa augun á lokamarkmiðinu sem er að enda þessi tilgangslausu átök.

Við Íslendingar höfum löngum verið stolt af því að vera friðelskandi þjóð. Við fengum það hlutverk að hýsa friðarljós sem tendrað er ár hvert í minningu manns sem lagði hart að heiminum að ímynda sér frið og við höfum lagt okkur í líma við að beita okkur fyrir friðsamlegum lausnum í hvívetna. Hæstv. forsætisráðherra Katrín Jakobsdóttir hefur verið talsmaður friðar fyrir Íslands hönd hvar sem hún kemur, nú síðast í Genf þar sem hún hitti Riyad al-Maliki, utanríkisráðherra Palestínu.

Virðulegi forseti. Gegndarlausar árásir á saklausa borgara undir því yfirskini að um sjálfsvörn sé að ræða eru óverjandi. Börn eru ekki skotmörk, aldraðir eru ekki skotmörk. Saklaust fólk er ekki skotmörk, blaða- og fréttamenn eru ekki skotmörk. Við fylgjumst öll með þessum skelfilegu atburðum og mörg okkar hugsa hvað við sem þjóð, þátttakendur á alþjóðasviðinu, getum gert til þess að stöðva blóðsúthellingar á almennum borgurum. Það er mikilvægt að við hér á Alþingi leggjum okkar af mörkum, líkt og við gerðum með samþykkt þingsályktunartillögu hv. utanríkismálanefndar um átökin fyrir botni Miðjarðarhafs, eitt örfárra þjóðþinga í heiminum.

Virðulegi forseti. Ísland greiddi á þriðjudag atkvæði með ályktun á allsherjarþingi Sameinuðu þjóðanna um tafarlaust vopnahlé á Gaza. Ályktunin var samþykkt með 153 atkvæðum og kom í kjölfar þess að Bandaríkin beittu neitunarvaldi í öryggisráði Sameinuðu þjóðanna vegna sambærilegrar ályktunar um vopnahlé á þeim vettvangi. Það er óneitanlega óbærileg staða þegar ríki heims reyna í sameiningu að vinna að því að koma á vopnahléi en þó ljós í myrkrinu að fleiri lönd greiddu nú atkvæði með friði en nokkru sinni fyrr, sem má túlka sem von um að alþjóðleg samstaða sé að myndast um að þessu stríði verði að ljúka.

Það er gríðarlega stórt verkefni fyrir heiminn að takast á við þá spurningu hvernig við förum að því að finna friðsamlegar lausnir þegar okkar alþjóðlegu stofnanir virðast þess ekki megnugar. Þeirri umræðu eigum við ekki að skorast undan. Við eigum að leggja okkar lóð á vogarskálarnar og reyna að finna leiðir fyrir alþjóðasamfélagið til að taka á málum eins og þessum, finna aðferðir til að fá stríðsaðila til að láta af gegndarlaust ofbeldi gagnvart saklausu fólki eins og við verðum vitni að á Gaza og raunar víðar í Palestínu. Eina leiðin að varanlegum friði er í gegnum samtal, ekki með sprengjum og átökum. Við verðum að taka skref í átt að varanlegum endalokum þessa stríðs og við verðum að vona og trúa að það sé mögulegt. Það er ljósið í myrkrinu.


Ræðumaður: Katrín Jakobsdóttir

Herra forseti. Stóra málið finnst mér, eins og ég segi, í þeim hörmungum sem  birtast okkur á Gaza daglega, er auðvitað samstaða alþjóðasamfélagsins. Ég tel þess vegna að þessi atkvæðagreiðsla sem nú var á vettvangi allsherjarþingsins hafi verið gríðarlega mikilvæg þó að auðvitað hafi ekki verið full samstaða. Því miður er slík ályktun ekki lagalega bindandi. Hún endurspeglar einfaldlega afstöðu alþjóðasamfélagsins sem hlýtur að skipta miklu máli í þessum efnum.

Hv. þingmaður spyr um aðgerðir sambærilegar þeim sem við höfum beitt gegn Rússlandi. Vissulega er munurinn sá að við erum auðvitað ekki með sendiráð í Ísrael, við getum ekki kallað neinn heim eða neitt slíkt. En ég minni á að þegar starfsemi sendiráðsins var hætt fól það ekki í sér að slíta stjórnmálasambandi og í þessum efnum myndi ég telja að þetta væri ekki sambærilegt. Ég vil líka minna á að viðskiptaþvinganir eru eitthvað sem er rætt á alþjóðavettvangi.  Ég leyfi mér að efast um gildi þess að Ísland eitt og sér myndi ráðast í slíkar þvinganir og minni bara á að þær viðskiptaþvinganir sem eru í gangi gagnvart Rússlandi eru ákveðnar á alþjóðlegum vettvangi.


Ræðumaður: Katrín Jakobsdóttir

Herra forseti. Ég þakka hv. þm. Þórhildi Sunnu Ævarsdóttur fyrirspurnina. Vissulega er það svo að við höfum öll, alþingismenn, verið að fá áskoranir um að beita okkur fyrir því að slíta stjórnmálasambandi við Ísrael og beita Ísrael viðskiptaþvingunum. Ég vil nú byrja á að segja að í þessari grein sem hv. þingmaður nefnir þá sagði ég vissulega að þetta þyrfti að taka til skoðunar og þegar við horfum upp á aðrar eins mannúðarhörmungar og við horfum núna upp á Gaza er mikilvægt að allar leiðir séu skoðaðar í þeim efnum. Við höfum svo sannarlega gert það, íslensk stjórnvöld, Alþingi. Ég vil nú byrja á að segja að það er eitt af fáum þjóðþingum sem hafa beinlínis ályktað um þessi mál og sent mjög skýr skilaboð. Í kjölfarið hafa íslensk stjórnvöld borið þau skilaboð hvar sem við höfum komið. Það að hafa átt sér stað samtöl við bæði sendiherra Ísraels og sendiherra Palestínu. Íslensk stjórnvöld hafa stóraukið framlög og hafa gert það í gegnum UNRWA, sem er sú stofnun Sameinuðu þjóðanna sem fer með mannúðaraðstoð inni á svæðinu. Við höfum talað mjög skýrt á vettvangi Sameinuðu þjóðanna og nú síðast beittu íslensk stjórnvöld sér þannig að við studdum tillögu Antónios Guterres, aðalframkvæmdastjóra Sameinuðu þjóðanna, um að beita svokallaðri 99. gr. og fá öryggisráðið til að taka afstöðu. Við vitum öll hvernig sú atkvæðagreiðsla fór. Í kjölfarið ályktaði allsherjarþingið og Ísland studdi ekki bara þá tillögu heldur var meðflutningsmaður. Þannig að höfum við verið að fylgja eftir tillögu Alþingis? Já. Ísland á í stjórnmálasambandi við mörg ríki sem við erum gríðarlega ósammála. Ég get nefnt Norður-Kóreu, ég get nefnt Rússland, ég get nefnt Íran og fleiri ríki. Stjórnmálasamband er forsenda þess að það sé hægt að koma afstöðu á framfæri, til að mynda við sendiherra Ísraels, af því að við höfum einmitt gert það. Þess vegna er það okkar afstaða í ríkisstjórn Íslands að það sé ekki rétt nálgun að slíta stjórnmálasambandi.


Ræðumaður: Guðmundur Ingi Guðbrandsson

Hæstv. forseti. Álag á hjálparsamtök sem úthluta matargjöfum hefur aukist. Ástæða þess að ég greiði atkvæði gegn þessari tillögu er að ríkisstjórnin annars vegar og félags- og vinnumarkaðsráðuneytið hins vegar hafa þegar komið styrkjum til félagasamtaka sem úthluta matargjöfum nú fyrir hátíðarnar eða rúmlega 30 milljónum kr. Það er mat ráðuneytis míns að sú upphæð  komi vel til móts við þær þarfir sem fyrir eru varðandi matargjafir hjálparsamtaka núna fyrir jólin. Það er því erfitt að átta sig á þessari upphæð sem hv. þingmaður gerir hér tillögu um, 150 milljónir. En allt að einu, það mikilvægasta er að ríkisstjórnin hefur þegar úthlutað fjármagni til matarúthlutana í ár og því er ekki þörf fyrir þá aukningu sem hv. þingmaður leggur hér til.


Ræðumaður: Guðmundur Ingi Guðbrandsson

Forseti. Sú breytingartillaga sem við greiðum hér atkvæði um gerir ráð fyrir að greiða hluta ellilífeyrisþega sams konar eingreiðslu og örorkulífeyrisþegum. Ég tel nauðsynlegt að benda á að eingreiðslan til örorkulífeyrisþega er til komin vegna þess að ekki hefur verið kláruð sú heildarendurskoðun sem boðuð hefur verið á almannatryggingakerfi örorkulífeyrisþega, en slík kerfisbreyting á almannatryggingakerfi ellilífeyrisþega var gerð þegar árið 2017 og bætti kjör þeirra til muna. Einnig kom til félagslegur viðbótarstuðningur árið 2021 fyrir þau sem ekki njóta fullra réttinda í kerfinu. Því hefur ekki þótt ástæða til að greiða ellilífeyrisþegum sömu eingreiðslu og öryrkjum. En ég minni á að ellilífeyrisþegar njóta desemberuppbótar líkt og önnur. — Ég segi nei.


Ræðumaður: Jódís Skúladóttir

Virðulegi forseti. Við greiðum hér atkvæði við mikilvægt ákvæði í fjáraukalögum ársins 2023. Í ákvæðinu er að finna ákaflega mikilvægar aðgerðir til að koma til móts við unga bændur og þá bændur sem hafa fjárfest í framleiðsluaðstöðu á liðnum árum. Með þessu sýna stjórnvöld að þau standa með framtíð landbúnaðar á Íslandi. Þá er einnig að finna stuðning til þeirra bænda sem stunda sauðfjárrækt og reka sérhæfð bú í nautakjötsframleiðslu, auk þess sem fjárlaganefnd tók ákvörðun um að leggja einnig til að greiddar verði 500 milljónir til stuðnings mjólkurframleiðslu árið 2023. Alls nemur því stuðningurinn til bænda 2,1 milljarði.


Ræðumaður: Bjarni Jónsson

Virðulegi forseti. Hér er á ferðinni mikilvæg og nauðsynleg viðbót til að styrkja rekstur Landhelgisgæslunnar. Landhelgisgæslan gegnir margþættu, ómissandi öryggishlutverki fyrir Ísland, lykilhlutverki vegna sjúkraflugs, björgunarstarfs og eftirlits á hafsvæðinu í kringum landið. Því verðum við að standa þétt að baki Gæslunni svo að hún geti sem best sinnt verkefnum sínum. Þannig að ég fagna því sérstaklega að sjá þessa viðbót upp á 360 milljónir.


Ræðumaður: Steinunn Þóra Árnadóttir

Hæstv. forseti. Hér erum við að gera margt, m.a. að bregðast við ákalli ungra bænda um stuðning og ýmislegt fleira eins og hefð er í frumvarpi til fjáraukalaga. En mig langar að nota tækifærið við þessa atkvæðagreiðslu og draga fram, þó að það sé ekki breytingartillaga við frumvarpið heldur  inni í fjáraukalagafrumvarpinu sjálfu, að þar er tillaga um eingreiðslu til öryrkja upp á rúmar 66.000 kr. sem eru til viðbótar við hefðbundna orlofs- og desemberuppbót. Þannig að þó svo að það sé ekki mál sem við erum að fara að greiða atkvæði um hérna sem breytingartillögu þá er það eitt af því sem er inni í þessu máli og það skiptir mjög miklu máli.


Ræðumaður: Steinunn Þóra Árnadóttir

Heyr, heyr.Virðulegi forseti. Ég vil vekja athygli á því að hér er verið að hækka gjald á fiskeldisfyrirtæki og eftir hækkunina verður það svoleiðis að gjaldið verður í takti við forsendur fjárlaga. Það skiptir máli. Það skiptir máli að við höldum áfram í stefnumótun hvað varðar fiskeldið. Það eru nú þegar inni í samráðsgátt fyrirhugaðar tillögur frá hæstv. matvælaráðherra og ég trúi því og treysti að við höldum áfram að byggja  hina mikilvægu umgjörð sem þarf að vera í kringum fiskeldið. Þessi atkvæðagreiðsla í dag er partur af því.


Ræðumaður: Guðmundur Ingi Guðbrandsson

Virðulegi forseti. Greinin sem við greiðum hér atkvæði um varðar þjónustu við fatlað fólk en þjónustan fluttist til sveitarfélaganna árið 2011. Í kjölfar samþykktar og fullgildingar samnings Sameinuðu þjóðanna um réttindi fatlaðs fólks hérlendis hafa fylgt mikilvægar laga- og reglugerðarbreytingar sem hafa aukið og bætt þjónustu við fatlað fólk til muna og styrkt rétt þess til sjálfstæðs lífs. Ég fagna þessari jákvæðu þróun þó að verkefnin séu enn stór fram undan. Á síðustu árum hefur farið fram mikil og vönduð vinna við að greina ástæður þess mikla kostnaðarauka sem orðið hefur á þjónustu sveitarfélaga við fatlað fólk. Á grundvelli þeirrar greiningar hefur ríkisstjórnin ákveðið að mæta halla sveitarfélaganna vegna málaflokksins með tæplega 12 milljarða kr. auknum árlegum fjárveitingum þar sem tæpir 6 milljarðar komi inn á árinu 2023 og aðrir 6 komi inn á næsta ári. Ég fagna því sérstaklega að komin sé niðurstaða sem ég tel ásættanlega fyrir báða aðila þótt frekari vinna bíði okkar við úrlausn fleiri þátta. — Ég segi já.


Ræðumaður: Steinunn Þóra Árnadóttir

Hæstv. forseti. Við greiðum hér atkvæði um frumvarp til laga um breytingar á ýmsum lögum vegna fjárlaga fyrir árið 2024. Um leið og ég kem hér upp til þess að segja að við í Vinstrihreyfingunni – grænu framboði styðjum þetta frumvarp, þá langar mig að nefna það að mér finnst það mikilvægt að hér er verið að leggja til mjög hógværar og skynsamlegar breytingar þegar kemur að verðlagsuppfærslum. Það er nákvæmlega það sem íslenskt samfélag þarf á að halda núna. Mig langar líka að benda á að það eru stór tíðindi í breytingartillögum við þetta mál og ríma við það sem verið er að gera í fjárlagafrumvarpinu en hér er ríkið að gefa eftir 6 milljarða í tekjuskatti einstaklinga og færa þá yfir til sveitarfélaganna sem geta þar með veitt meiri fjármuni í málefni fatlaðs fólks eins og þau hafa verið að kalla eftir um margra ára skeið. Þess vegna er þetta mikilvægt.


Ræðumaður: Bjarkey Olsen Gunnarsdóttir

Virðulegur forseti. Umræðan um orkumál, og þá sér í lagi orkuskort, verður háværari dag frá degi. Nú fer hver að verða síðastur að snúast á sveif með virkjunarsinnum — eða hvað? Það er blásið upp að hér á landi ríki orkuskortur og engu líkara ef ekkert verður að gert á komandi misserum munum við sitja eftir með gaslukt í moldarkofa. Þessi áfergja í meiri orku er mér ekki að skapi. Í mínum huga er forgangsröðun orku og bætt nýting hennar mikilvægustu hlekkirnir í þróun orkumála á komandi misserum.

Í nýlegri skýrslu dönsku ráðgjafastofunnar Implement, sem unnin var fyrir Landsvirkjun, umhverfis-, orku- og loftslagsráðuneyti og Orkustofnun, kemur fram að hér á landi séu rík tækifæri til bættrar orkunýtingar. Um er að ræða 1.500 GWst á ári, eða um 8% af núverandi raforkunotkun þjóðarinnar. Af þeim er hægt að spara næstum fjórðung með núverandi tækni og án óheyrilegs kostnaðar. Það þykja mér tíðindi og sannarlega til mikils að vinna.

Í þessu samhengi er líka rétt að minnast á mikilvægi orkuafhendingar til heimila og smærri fyrirtækja. Heimilin nota aðeins lítinn hluta af þeirri orku sem framleidd er í dag eða um 5% á meðan stóriðjan notar ríflega 85%. Sú orka sem við framleiðum hér á landi er því mestmegnis notuð til þess eins að bræða ál. Það er mín skoðun að rétt sé að löggjafinn bregðist við því og nauðsynlegt er að tryggja raforku til heimila og smærri fyrirtækja sem ekki hefur verið kveðið á um frá því í lögunum 2003.

Virðulegi forseti. Eftir því sem fjölgar í hópi þeirra sem taka óspart upp orðræðu virkjunarsinna um aukna orkuöflun sem burðarstykki hagvaxtar komandi ára, finn ég mig knúna til að minna á mikilvægi þess að það verður endalaus eftirspurn eftir grænni orku og liggur í augum uppi að ekki er hægt að verða við öllum þeim beiðnum með tilheyrandi raski á náttúrunni. Baráttan gegn loftslagsvánni snýst um fleira en orkuöflun. Hún snýst líka um breytta forgangsröðun, að verja líffræðilega fjölbreytni og standa vörð um náttúruvernd og viðkvæm svæði. Við flóknum spurningum eru nefnilega flókin svör en ekki einföld.




Ræðumaður: Steinunn Þóra Árnadóttir

Frú forseti. Sem betur fer hafa lífskjör almennt verið að batna mjög hér í landinu og líkt og ég kom inn á í mínu fyrra andsvari þá hefur verið margvíslegur stuðningur til þess að bæta stöðu fólks á húsnæðismarkaði. Þá nefndi ég ekki að það hefur m.a. verið áhersla lögð á það að efla framboð á húsnæði með því að auka stofnframlög til almenna íbúðakerfisins og fjölga leiguíbúðum sem eru á viðráðanlegum kjörum fyrir tekjulægri heimilin. Mér finnst mjög eðlilegt að fjármunum ríkisins sé forgangsraðað til þeirra sem eru tekjulægri vegna þess að það er hópurinn sem er í hvað erfiðastri stöðu.

Varðandi krónutölugjöldin, gott og vel, það er allt í lagi að segja að við tökumst á við þetta síðar og það er auðvitað það sem ríkisstjórnin er að hluta til að gera með því að leggja til mjög hóflegar hækkanir á þeim. Það skiptir máli til þess að ná tökum á verðbólgunni. Ég held jafnframt að það skipti máli að hugsa í dag hvernig við ætlum að fjármagna ríkissjóð til framtíðar vegna þess að til þess að tryggja lífskjör í landinu til framtíðar þá megum við ekki aðeins hugsa um daginn í dag. Við eigum að taka mið af honum en einnig þannig að við getum stuðlað áfram að góðu samfélagi til framtíðar. Ég tel að hér sé verið að ná ákveðnu jafnvægi í því og tel þess vegna og ítreka það að hér sé verið að fara mjög hóflega leið hvað varðar þessi gjöld. Ég heyrði að hv. þingmaður er sammála því að hækka sóknargjöldin. Það eru örugglega ekki öll sem telja það vera mikilvægustu ráðstöfunina hér.

Forseti minnir hv. þingmenn á takmarkaðan ræðutíma.


Ræðumaður: Steinunn Þóra Árnadóttir

Frú forseti. Ég vil þakka hv. þingmanni fyrir ræðuna sem ég get tekið undir sumt í, til að mynda er ég sammála því að það skiptir máli að verið er að gera breytingu sem miðar að því að sveitarfélögin geti hækkað útsvarið hjá sér til að koma betur til móts við málaflokk fatlaðs fólks eins og hefur lengi verið rætt. En mig langaði að koma upp í andsvar fyrst til þess að mótmæla því, sem mér fannst vera dregnar hér mjög breiðar línur um, að ekkert hafi verið gert fyrir heimili í neyð í þessu landi. Hér fannst mér hv. þingmaður tala ansi þröngt. Það er nefnilega þannig að ýmislegt hefur verið gert, sér í lagi fyrir tekjulágt fólk, leigjendur og ungt fólk til þess að bæta stöðu þeirra hópa sem búa nú þegar við hvað minnst húsnæðisöryggi. Þessu finnst mér mikilvægt að halda til haga. En svo langar mig að spyrja hv. þingmann því að hún leggur til að alveg verði fallið frá krónutöluhækkunum, en ég tel þær mjög hógværar, einungis 3,5%, þær fylgi ekki verðbólgunni: Hvernig sér hv. þingmaður fyrir sér að jafnvægi verði náð síðar í framtíðinni ef engar krónutöluhækkanir eru gerðar núna eða telur hún það ekki skipta máli að þær fylgi verðlagi?


Ræðumaður: Guðmundur Ingi Guðbrandsson

Virðulegi forseti. Ég mæli hér fyrir frumvarpi til laga um breytingu á lögum um greiðsluaðlögun einstaklinga, nr. 101/2010. Í sáttmála ríkisstjórnarinnar er meðal annars kveðið á um að efla almannaþjónustu með það að markmiði að bæta lífskjör þeirra sem verst standa. Greiðsluaðlögun er úrræði fyrir einstaklinga sem glíma við verulega fjárhagserfiðleika og er markmið laga um greiðsluaðlögun að gera umsækjendum kleift að endurskipuleggja fjármál sín. Einstaklingar sækja um greiðsluaðlögun hjá embætti umboðsmanns skuldara sem annast framkvæmd úrræðisins. Lög um greiðsluaðlögun einstaklinga voru sett árið 2010, þar sem knýjandi þörf var fyrir úrræði til að takast á við þann vanda sem til kom vegna bankahrunsins árið 2008 og efnahagskreppunnar sem fylgdi í kjölfarið. Markmiðið með lagasetningunni var jafnframt að lögfesta varanlegt úrræði til framtíðar handa einstaklingum í verulegum greiðsluerfiðleikum en Ísland innleiddi síðast allra Norðurlandaþjóða slíkt úrræði.

Markmiðið með frumvarpi þessu er að bæta úrræðið um greiðsluaðlögun og gera málsmeðferðina skýrari og skilvirkari, umsækjendum til hagsbóta. Mikil reynsla er komin á úrræðið en löggjöfin þarf að þróast í takt við breytt umhverfi og þarfir umsækjenda. Breytingarnar munu snerta fjölda fólks og þær skipta máli. Þær skipta máli því með þeim eflum við velferðarþjónustu við þau sem verst standa fjárhagslega í samfélaginu.

Virðulegi forseti. Í frumvarpinu eru lagðar til nokkuð umfangsmiklar breytingar á ýmsum ákvæðum gildandi laga, nýjum ákvæðum bætt við og úrelt ákvæði eða ákvæði sem reynslan hefur sýnt að nýtast ekki sem skyldi eru felld brott.

Með frumvarpinu er lagðar til breytingar á meðferð veðskulda. Lagt er til að heimilt verði að kveða á um lægri greiðslur eða gjaldfrest af veðkröfum í samningi um greiðsluaðlögun, ef skuldari getur ekki greitt raunafborganir veðlána. Tilgangurinn með slíkri heimild er að mæta sérstökum aðstæðum á borð við hátt vaxtastig eða tímabundnum aðstæðum eins og tekjuleysi. Skal tímabil breytts greiðslufyrirkomulags þó alla jafna ekki vara lengur en eitt ár. Gildandi lagaákvæði heimila ekki gjaldfrest af veðlánum með skýrum hætti og þröngar heimildir eru fyrir greiðslu lægri afborgana. Hér er því um mikilvægar breytingar að ræða sem gagnast geta þeim einstaklingum sem lenda í verulegum greiðsluerfiðleikum vegna veðlána.

Þá er lagt til að sett verði ný málsmeðferðarákvæði vegna yfirveðsetningar á fasteignum, þar sem einstaklingar geta óskað eftir lækkun á veðsetningu þannig að hún miðist við markaðsverðmæti fasteignar, að uppfylltum ákveðnum skilyrðum. Samkvæmt gildandi lögum fer lækkun á veðsetningu fasteignar samkvæmt lögum um tímabundna greiðsluaðlögun fasteignaveðkrafna á íbúðarhúsnæði, nr. 50/2009, en í frumvarpi þessu er tenging við þau lög felld brott. Samkvæmt nýjum ákvæðum skal málsmeðferð vegna slíkra umsókna fara fram á meðan greiðsluaðlögunarumleitanir standa yfir, í stað þess að hún fari fram við lok greiðsluaðlögunar. Lækkun veðskulda er þó ekki framkvæmd fyrr en ljóst er að skuldari hefur staðið við skyldur samkvæmt samningi.

Með frumvarpinu eru lagðar til ákveðnar breytingar á meðferð krafna sem standa utan greiðsluaðlögunar, þannig að úrræðið verði heildstæðara. Í þessu felst að ákveðnar kröfur, t.d. um virðisaukaskatt, fésektir og meðlagsskuldir, geta orðið hluti af greiðsluáætlun samnings, þrátt fyrir að ekki sé heimilt að kveða á um eftirgjöf á þeim. Með þessu móti þurfa einstaklingar ekki að semja sjálfir sérstaklega við hlutaðeigandi kröfuhafa hvað þessar ákveðnu kröfur varðar.

Samkvæmt gildandi lögum falla námslán utan greiðsluaðlögunar ásamt ábyrgðarskuldbindingum námslána en í frumvarpinu er lagt til það nýmæli að virkar kröfur vegna ábyrgðarskuldbindinga á námslánum falli undir úrræðið þannig að hægt verði að kveða á um meðferð þeirra í samningi. Er talin brýn þörf fyrir að greiðsluaðlögun taki til þessara krafna þar sem engar aðrar lögbundnar lausnir eru til staðar fyrir ábyrgðarmenn sem lenda í greiðsluerfiðleikum vegna þessara skuldbindinga.

Í frumvarpi þessu eru lagðar til ákveðnar breytingar með það að markmiði að fleiri geti leitað greiðsluaðlögunar. Þetta er m.a. gert með því að rýmka skilyrði um búsetu og lögheimili á Íslandi og breytingu á aðstæðum sem leitt geta til synjunar á umsókn um greiðsluaðlögun. Einstaklingar sem eru ótímabundið búsettir erlendis geta nú leitað greiðsluaðlögunar vegna íslenskra krafna að uppfylltum ákveðnum skilyrðum. Þá er lagt til að ákveðnir synjunarliðir verði felldir brott úr lögunum, nýjum bætt við og aðrir gerðir skýrari.

Með frumvarpinu eru lagðar til nokkrar breytingar á málsmeðferð sem varða kröfuhafa. Lagt er til að skýrt komi fram hvaða efniskröfur eru gerðar til kröfulýsinga og að umboðsmaður skuldara hafi heimild til að telja kröfu vanlýsta ef þeim kröfum er ekki mætt. Þá er lagt til að eingöngu þeir kröfuhafar sem lýstu kröfum fái afhent svokallað frumvarp til greiðsluaðlögunar, sem er tillaga að samningi um greiðsluaðlögun. Þá er lagt til að ákveðnir frestir sem varða kröfuhafa verði styttir, svo að málsmeðferðin verði fljótvirkari.

Í frumvarpinu eru einnig lagðar til breytingar á málsmeðferð vegna breytinga eða ógildingar á greiðsluaðlögunarsamningi, m.a. til að auka líkur á því að skuldari geti staðið við samninginn og auka skilvirkni gagnvart kröfuhöfum. Samhliða er lagt til að sett verði lagaheimild fyrir umboðsmann skuldara til að fá upplýsingar frá greiðslumiðlunarbönkum um vanskil samninga. Er það gert meðal annars til að embættið geti haft samband við viðkomandi einstaklinga og veitt þeim ráðgjöf um rétt til breytingar á samningi. Má þannig forða einstaklingum frá því að samningar þeirra verði ógiltir.

Virðulegi forseti. Ég hef nú gert grein fyrir helstu efnisatriðum frumvarpsins. Úrræðið um greiðsluaðlögun hefur margsannað gildi sitt en mikil þörf er jafnframt fyrir þær breytingar sem mælt er fyrir um í frumvarpinu. Hér erum við að reyna að ná enn betur en áður til fólks sem stendur frammi fyrir verulegum fjárhagserfiðleikum og það er gríðarlega mikilvægt. Yfir 8.700 umsóknir um greiðsluaðlögun hafa borist frá upphafi, en á bak við hverja umsókn geta verið bæði einstaklingar og hjón eða sambúðarfólk.

Varðandi mat á fjárhagslegum áhrifaþáttum fyrir ríkið þá er hvorki gert ráð fyrir að frumvarpið hafi áhrif á tekjur né útgjöld. Samkvæmt greiningu gagna frá umboðsmanni skuldara eru líkur á því að efni frumvarpsins hafi meiri áhrif á konur en karla, á ákveðna samfélagshópa eins og örorkulífeyrisþega sem og yngri einstaklinga, en þessir hópar leita meira í úrræðið en aðrir. Þá er meginþorri umsækjenda í dag á leigumarkaði en sú staða kann að breytast á komandi misserum.

Virðulegi forseti. Að lokinni þessari umræðu legg ég til að frumvarpinu verði vísað til hv. velferðarnefndar.


Ræðumaður: Bjarkey Olsen Gunnarsdóttir

Virðulegi forseti. Ókeypis heimsending og Dropp afhending. Og hvað er það sem er afhent heim að dyrum? Jú, það er áfengi. Netsala á áfengi hefur vaxið síðustu ár. Með því að selja áfengi í gegnum erlendar vefsíður og senda heim til fólks er farið blygðunarlaust á svig við einkaleyfi Áfengis- og tóbaksverslunar ríkisins til smásölu á áfengi og lög brotin og yfirvöld gera ekkert í málinu. Talsmenn netsölu segja þetta vera mikið frelsismál. Í mínum huga er þetta liður í því að höggva í núverandi fyrirkomulag enda iðulega skautað fimlega fram hjá þekktum afleiðingum aukins aðgengis að áfengi. Aukið aðgengi eykur neyslu með tilheyrandi áhrifum á velsæld fólks og fjölskyldur þeirra og veldur óumdeilanlega miklum samfélagslegum kostnaði. Veigamestu rökin fyrir því að takmarka aðgengi að áfengi lúta einmitt að lýðheilsusjónarmiðum, rétt eins og við takmörkum aðgengi að ýmsum skaðlegum efnum á nákvæmlega þeim forsendum. Stóra myndin er sú að síðustu áratugi dró verulega úr neyslu ungmenna á áfengi. Það gerðist með markvissu forvarnastarfi. Því miður höfum við séð bakslag í þeirri baráttu. Frá fermingaraldri og fram yfir tvítugt eru börn og ungmenni hvað viðkvæmust fyrir neyslu áfengis. Rannsóknir hafa sýnt að hættan á því að einstaklingar þrói með sér sjúkdóma sem tengjast áfengisneyslu sé mest á þessu æviskeiði. Ávinningurinn af því að börn og ungmenni láti það kyrrt liggja að neyta áfengis er því algjör. Með aukinni neyslu eykst sömuleiðis tíðni skorpulifrar, heimilisofbeldis, slysa og svo mætti lengi telja. Hluti af þessari þróun eru áfengisauglýsingar í útvarpi, á netinu og á samfélagsmiðlum, hvernig netsölumenn koma því á framfæri við fólk að það geti fengið áfengi sent heim að dyrum. Einn aðili auglýsir t.d.: Við sendum áfengi heim, við megum bara ekki auglýsa það. Og hann kemst upp með það. Með auknum sýnileika þessara auglýsinga og normalíseringu fjölgar óhjákvæmilega þeim stundum í daglegu lífi þar sem áfengi ber fyrir augu.

Mér þykir þessi þróun alvarleg og við sem höfum staðið gegn búsi í búðir og öðrum breytingum á núverandi fyrirkomulagi hljótum að líta svo á að hér sé verið að færa víglínuna til og við því þarf að bregðast. Og ég mun sannarlega ekki styðja mál dómsmálaráðherra, komi það hér inn í þingið, um aukna netsölu eða leyfi fyrir henni.


Ræðumaður: Jódís Skúladóttir

Virðulegi forseti. Við Íslendingar höfum sýnt það með löggjöf og almenningsáliti að við lítum kynferðisbrot sérstaklega alvarlegum augum. Kynlífsmansal er alvarlegasta kynferðisbrot sem hægt er að fremja og því ætti viðhorf okkar valdhafa til þess að endurspegla vilja þjóðarinnar í þessum efnum. Ísland hefur undirgengist alþjóðlegar skuldbindingar sem lýsa því skýrt yfir að við berum lagalega ábyrgð gagnvart þolendum mansals þó að þeir hafi ekki orðið fyrir mansali á Íslandi. Svo berum við líka siðferðilegar skuldbindingar sem almennilegt fólk gagnvart þeim sem brotið hefur verið á með þessum hætti. Við vitum hversu alvarleg og langvarandi áhrif kynferðisbrot hafa á þolendur. Rannsókn Stígamóta frá árinu 2022 sýnir að vændi hefur alvarlegri afleiðingar og því er auðvelt að gera sér í hugarlund hversu enn alvarlegri afleiðingarnar eru á þolendur kynlífsmansals. Hluti af afmennskun og niðurbroti mansalsþolenda er að taka af þeim gild skilríki þannig að þau séu háð kvölurum sínum um ferðafrelsi. Fólk er þannig yfirleitt flutt milli landa á fölsuðum skilríkjum til að gera því erfiðara að leita sér aðstoðar. Að halda því gegn mansalsþolanda að viðkomandi hafi komið til landsins á fölsuðum skilríkjum er því sambærilegt við að halda því gegn viðkomandi að hafa orðið fyrir kynferðisbroti. Samkvæmt íslenskum lögum stendur þolendum mansals til boða að fá húsnæði, fjárhags- og lögfræðiaðstoð og í boði er dvalarleyfi bæði fyrir staðfesta þolendur mansals og, frá árinu 2019, einnig fyrir hugsanlega þolendur mansals. Það gefur því augaleið, virðulegi forseti, að það er vilji löggjafans ekki síður en almennings að þolendur kynlífsmansals njóti vafans og að lagatæknileg atriði ættu ekki að standa í vegi fyrir því að veita því fólki hæli á Íslandi.


Ræðumaður: Orri Páll Jóhannsson

Virðulegi forseti. Ég vil byrja á því að þakka hv. þm. Andrési Inga Jónssyni fyrir þessa umræðu. Við eigum jú báðir sæti í umhverfis- og samgöngunefnd þar sem við vorum að ræða þetta mál og höfum verið að ræða þetta mál og ekki bara á þessu haustþingi heldur líka síðastliðið vor.

Ég kom aðallega upp til að orðlengja örlítið betur það sem við segjum í nefndaráliti okkar í meiri hlutanum — hv. þingmaður talar auðvitað fyrir nefndaráliti 1. minni hluta — sér í lagi varðandi tvennt. Í fyrsta lagi er það ákvæðið varðandi 25% eða allt að fjórðungi heildarfermetrafjölda sem sannarlega er lagt upp með að sé heimildarákvæði og undir þá tillögu tekur nefndin eftir töluvert miklar umræður, á móti því að gera það að skylduákvæði en með réttu vildu nokkrir umsagnaraðilar sem sendu okkur umsögn um málið gera það að skyldu. Ég tek um margt undir sjónarmið hv. þingmanns í þessu og þetta ræddum við í nefndinni. En yfir það er farið í nefndaráliti meiri hlutans að það að skylda sveitarfélögin til þessa samræmist ekki sjónarmiðum um sjálfstjórn sveitarfélaganna og skipulagsvald þeirra, samanber stjórnarskrána.

Gott og vel. Þá kynni einhver að segja: Hvernig ætlum við þá að ná þessum árangri? Hvernig náum við þá þessum markmiðum með því að samþykkja þetta heimildarákvæði? Eins og kom fram í framsögu minni áðan snýst frumvarpið um heimild sveitarfélaga til að leggja upp með fjórðung heildarfermetrafjölda, þ.e. fermetrafjöldinn er undir í því, á meðan rammasamningur ríkis og sveitarfélaga, sem hv. þingmaður kom inn á, um aukið framboð íbúða 2023–2032 og sameiginlega sýn og stefnu í húsnæðismálum, sem undirritaður var 12. júlí 2022, ávarpar ekki bara fjölda íbúða í þúsundum heldur sérstök prósentumarkmið. Með leyfi forseta, ætla ég að fá að lesa 3. gr. b sem fjallar um framboð íbúða á viðráðanlegu verði, sem á akkúrat við um það frumvarp sem við erum að ræða hér:

„Aðilar samnings þessa eru sammála um nauðsyn þess að leggja sérstaka áherslu á uppbyggingu hagkvæmra íbúða á viðráðanlegu verði og að hlutfall þeirra verði að jafnaði um 30% nýrra íbúða.“

Þarna liggur kannski munurinn, virðulegi forseti. Annars vegar í frumvarpinu hér, sem fjallar um heimildarákvæði, erum við að tala um allt að 25% heildarfermetrafjölda á meðan hitt fjallar um nýjar íbúðir. Svo að ég haldi áfram að lesa úr 3. gr. um helstu samningsmarkmið rammasamningsins téða, með leyfi forseta:

„Mæta þarf hækkun húsnæðisverðs og veikri stöðu leigjenda og fyrstu kaupenda með því að auka aðgengi að hagkvæmu húsnæði á viðráðanlegu verði fyrir tekju- og eignalægri. Hagkvæmar íbúðir á viðráðanlegu verði geta m.a. verið íbúðir innan almenna húsnæðiskerfisins, hlutdeildarlánaíbúðir og aðrar íbúðir sem njóta einhvers konar stuðnings stjórnvalda og er ætlað að leysa úr húsnæðisþörf tekju- og eignalægri hópa, þar með talið námsmanna, ungs fólks, fyrstu kaupenda, öryrkja og eldra fólks.

Aðilar eru jafnframt sammála um að á samningstímanum verði félagsleg húsnæðisúrræði að jafnaði sem næst 5% af öllu nýju húsnæði.“ — Enn erum við að tala um prósentutölur í samhengi húsnæðis. — „Með félagslegu húsnæðisúrræði er átt við íbúðir sem sveitarfélagi ber lagaleg skylda til að útvega einstaklingum eða fjölskyldum sem ekki eru á annan hátt færir um að sjá sér fyrir húsnæði sökum lágra launa, þungrar framfærslubyrði eða annarra félagslegra aðstæðna.“

Virðulegur forseti. Ástæðan fyrir því að ég vildi draga þetta sérstaklega upp er að ég held að í eðli sínu sé nauðsynlegt að það komi fram að rammasamningurinn var undirritaður 12. júlí 2022 og eftir því sem ég næst kemst eru tvö sveitarfélög sem eru að vinna eftir honum — og þau mættu sannarlega vera fleiri, ég held að ég og hv. þm. Andrés Ingi Jónsson séum sammála um það, sér í lagi vegna þess að þau hafa undirgengist þessi viðmið — tvö sveitarfélög sem hafa unnið á grundvelli hans síðan hann var undirritaður. Það er annars vegar Reykjavíkurborg og hins vegar Mýrdalshreppur. Ég held að ég sé að hafa þetta algjörlega hárrétt eftir, virðulegi forseti. Þessu hafa sveitarfélögin engu að síður náð að vinna að og hafa getað undirgengist samningsmarkmiðin án þess að það væri sérstakt heimildarákvæði, eða skylduákvæði eins og hv. þingmaður leggur til í sinni breytingartillögu,  í núgildandi skipulags- og byggingarlöggjöf. Þá má spyrja sig: Hvernig fara þau að því? Jú, það gera þau vegna þess að þau gera þetta á grundvelli svokallaðra einkaréttarlegra samninga. Það er ekkert í þessu frumvarpi sem kveður á um að sveitarfélögum sé meinað að gera frekari einkaréttarlega samninga umfram þessi 25%. Í meðförum málsins kom fram að dæmi séu um að einstaka sveitarfélög hafi á einstaka reitum farið upp fyrir prósentuhlutföllin en þá einmitt á grundvelli einkaréttarlegra samninga. Er það vel, virðulegur forseti, því að með því náum við þeim markmiðum sem koma m.a. fram í rammasamningi ríkis og sveitarfélaga þótt sannarlega telji ég að 25% heimildaákvæði, varanlegt inn í skipulagslöggjöfina, muni liðka fyrir og hjálpa til við þessa mikilvægu vinnu inn í framtíðina.

Ég vildi bara koma þessu að, virðulegi forseti.


Ræðumaður: Orri Páll Jóhannsson

Frú forseti. Fyrir hönd meiri hluta umhverfis- og samgöngunefndar mæli ég fyrir nefndaráliti með breytingartillögu um frumvarp til laga um breytingu á skipulagslögum.

Meginmarkmið þessa frumvarps er að stuðla að því að byggðar verði hagkvæmar íbúðir. Með því er átt við íbúðir sem stjórnvöld hafa lagt áherslu á og gert ráðstafanir til að byggðar verði til þess að fólk geti eignast eða leigt íbúðarhúsnæði á viðráðanlegum kjörum. Í frumvarpinu er í þessu skyni ákvæði þess efnis að sveitarfélögum verði heimilað við gerð deiliskipulags nýrra íbúðasvæða að tileinka allt að fjórðungi heildarfermetrafjölda íbúðarhúsnæðis íbúðum sem falla undir lög um almennar íbúðir og íbúðum sem uppfylla skilyrði fyrir hlutdeildarlánin og lánum til leiguíbúða samkvæmt lögum um húsnæðismál, nr. 44/1998. Meiri hlutinn telur frumvarpið vera mikilvægt skref í þeirri vinnu ríkis og stjórnvalda að fjölga íbúðum, stuðla að fjölbreytni í húsnæðiskostum og þar með auka möguleika fólks á að eignast eða leigja húsnæði.

Nefndin hefur fjallað um málið og fékk til sín gesti sem komu sjónarmiðum sínum á framfæri eins og greint er frá í nefndaráliti. Einnig bárust sjö umsagnir um málið og eru þær aðgengilegar á vef Alþingis, eins og alla jafna gildir um umsagnir mála, ásamt minnisblaði innviðaráðuneytisins og umsögnum sem bárust um málið þegar það var til umfjöllunar á 153. löggjafarþingi. Þetta kemur allt saman fram í áliti nefndarinnar.

Rætt var á vettvangi nefndarinnar hvort stíga ætti það skref að skylda sveitarfélög til að ætla fjórðung byggingarmagns til uppbyggingar hagkvæmra íbúða en hvorki nefndin né iðnaðarráðuneytið leggja það til þar sem það samræmist ekki sjónarmiðum um sjálfstjórn sveitarfélaga og skipulagsvald þeirra. Þá var fjallað um það hvort hlutfallið sem um ræðir, fjórðungurinn, ætti að vera 30% eins og kveður á um í rammasamningi ríkis og sveitarfélaga um aukið framboð íbúða á árinu 2023–2032 en ekki er lagt til að það skref verði tekið þar sem um ólíka þætti sama máls er að ræða og ekki er sýnt að breyting í þessa veru styddi við það meginmarkmið að auka framboð á hagkvæmum íbúðum. Það sjónarmið kom fram að heimildarákvæðið um fjórðung fermetrafjölda til hagkvæmra íbúða kunni að verða til þess að almennt íbúðaverð hækki og það geti einnig haft áhrif á samninga sveitarfélaga við eigendur byggingarlands. Nefndin tekur ekki undir þessi sjónarmið en álítur að rétt sé að láta fara fram árið 2027, þegar þriggja ára reynsla hefur fengist af breytingunni, mat á áhrifum þeirrar heimildar sem felst í frumvarpinu.

Meiri hlutinn leggur því til að frumvarpið verði samþykkt með þeirri breytingu að kannað verði hvort og hvernig sveitarfélögin nýta heimildina til að ráðstafa fjórðungi byggingarmagns til hagkvæmra íbúa íbúða og skili ráðherra og Alþingi skýrslu um þetta eigi síðar en 1. febrúar 2027.

Undir nefndarálitið rita, auk þess sem hér stendur, eftirtaldir hv. þingmenn: Bjarni Jónsson formaður, Njáll Trausti Friðbertsson, Halla Signý Kristjánsdóttir, Þórunn Sveinbjarnardóttir, Ingibjörg Isaksen og Vilhjálmur Árnason.


Ræðumaður: Orri Páll Jóhannsson

Virðulegi forseti. Hv. þm. Sigmari Guðmundssyni tókst það sem hann ætlaði sér, að svæla mig hér upp í of lágt ræðupúltið sem er víst ekki svo vegna orkuskorts. Ég tek bara undir fram komnar hugmyndir um það sem hér hefur verið fleygt fram í þessari umræðu, sem við getum vonandi farið að ljúka því að þetta er komið langt út fyrir umræðu um fundarstjórn forseta, og að við ræðum orkumálin sérstaklega. Ekki drögum við af okkur í þeirri umræðu, við  í Vinstrihreyfingunni – grænu framboði, til þess að lýsa okkar sýn og okkar skoðun þar. Ég hlakka til að eiga þessa umræðu, eins og ég átti reyndar í síðustu viku við hv. þm. Sigmar Guðmundsson, og það verður bara gaman hjá okkur þegar við tökum umræðu um þetta þegar forseti finnur tíma fyrir það í dagskránni.


Ræðumaður: Steinunn Þóra Árnadóttir

Virðulegi forseti. Ég vil þakka hæstv. ráðherra fyrir svarið. Það skiptir máli að það komi fram að Ísland hafi beitt sér og Ísland sé að beita sér og Ísland ætli að halda áfram að beita sér fyrir friði fyrir botni  Miðjarðarhafs, því að  líkt og ég sagði áðan þá held ég að við séum öll sammála um það að þetta hræðilega ástand sem er núna, það bara verður að stöðva. Ég  vona að hæstv. ráðherra taki undir áhyggjur mínar af því þegar neitunarvaldi er beitt í aðstæðum sem þessum. Hæstv. ráðherra sagði hér fyrr í dag að samtakamáttur þjóða væri mikilvægur þegar kemur að svona málum og ég er sammála því. En mig langar að spyrja  hæstv. ráðherra hvort önnur ríki hafi farið að fordæmi Íslands og ályktað um ástandið eða, vegna þess að spurningin um slit á stjórnmálasambandi  gerist sífellt ágengari, hvort einhver ríki hafi gert það nú þegar.


Ræðumaður: Steinunn Þóra Árnadóttir

Virðulegi forseti. Við fylgjumst öll með skelfingunum fyrir botni Miðjarðarhafs í Palestínu og ég held að við séum öll að hugsa hvað við sem einstaklingar eða ríki eða þátttakendur á alþjóðasviðinu getum gert til þess að stöðva blóðsúthellingar á almennum borgurum. Það sem mig langar að spyrja hæstv. utanríkisráðherra út í er að nú fyrir helgi bárust þau jákvæðu tíðindi að Ísland og Norðurlöndin öll hafi í sameiningu lýst yfir stuðningi við ákvörðun aðalritara Sameinuðu þjóðanna um að virkja heimild samkvæmt stofnsáttmála og krefja öryggisráðið með formlegum hætti um viðbrögð til þess að stoppa hið skelfilega ástand, sem Bandaríkin beittu svo neitunarvaldi til þess að stöðva. Þetta er óneitanlega slæm staða sem komin er upp þegar ríki heims reyna í sameiningu að vinna að því að koma á vopnahléi. Ég veit að það eru fundir fram undan á vettvangi Sameinuðu þjóðanna og ég vil því spyrja hæstv. ráðherra hvernig Ísland og Norðurlöndin og í raun þjóðir heims geti beitt sér, því að það getur varla gengið að ein þjóð beiti neitunarvaldi í svona málum og hér gerist það í rauninni þvert ofan í þær aðgerðir og þann hátt sem Norðurlöndin öll hafa viljað beita sér.


Ræðumaður: Bjarni Jónsson

Virðulegi forseti. Hér var gerð ágæt grein fyrir þessu máli og mikilvægi þess að við veitum þetta framlag til stofnunar loftslagshamfarasjóðs vegna tjóns af völdum loftslagsbreytinga og að okkar framlag verði 80 milljónir.  En undir þessum lið, sem ég vil líka vekja sérstaklega athygli á og lýsa stuðningi við, er það að við höldum áfram að styðja Úkraínu með 500 millj. kr. framlagi þar sem við höfum einbeitt okkur að því að styðja við mannúðarstarf í Úkraínu og hjálpa þeim að halda grunnstoðum samfélagsins gangandi. Stuðningurinn er mikilvægur og það er þýðingarmikið að við skulum hér vera að horfa til þess að halda áfram öflugum stuðningi við úkraínsku þjóðina.


Ræðumaður: Jódís Skúladóttir

Virðulegi forseti. Ég get tekið undir með hv. þingmanni að hér er um mjög mikilvægan málaflokk að ræða. Við höfum séð margfeldi í þjónustu þeirri sem þörf er á við hinsegin fólk á Íslandi og þar standa Samtökin '78 í brúnni. Ég ætla hins vegar að segja nei við þessari tillögu þar sem það hefur verið margfalt bætt í fjármagn frá ráðuneytum. Það samtal er enn í gangi og von er á meira fjármagni og fjárlaganefnd er einnig að leggja fram fjármagn til samtakanna.


Ræðumaður: Steinunn Þóra Árnadóttir

Herra forseti. Hér er m.a. verið að greiða atkvæði um að hækka fjárhæðir vegna uppbóta og styrkja til bifreiðakaupa hreyfihamlaðra. Fjárhæðir vegna bifreiðakaupa hækkuðu síðast árið 2015 og hámarksfjárhæð styrkja vegna sérútbúinna bifreiða hækkaði síðast árið 2020, þannig að það má nú með sanni segja að það sé kominn tími til að hækka þessa styrki. Þá er einnig í þessari tillögu verið að horfa til þess að hreyfihamlað fólk geti tekið þátt í orkuskiptunum og því er lagt til að uppbætur og styrkir vegna kaupa á hreinum rafbílum taki mið af stuðningi stjórnvalda vegna orkuskipta. Það er mikilvægt og þetta styð ég heils hugar.


Ræðumaður: Steinunn Þóra Árnadóttir

Virðulegi forseti. Hér er tillaga um það að bæta við fjármagni til þess að tryggja fjármagn í íslenskukennslu fyrir útlendinga. Það er mikilvægt, við vitum það, og ég vona að sem flest hér inni standi saman að því að tryggja þessa fjárheimild.


Ræðumaður: Jódís Skúladóttir

Virðulegi forseti. Ég vildi koma hér upp og gera grein fyrir atkvæði mínu og leggja þar með áherslu á það mikilvæga innlegg sem hér er  til framhaldsskólanna. Í ljósi alls er mjög mikilvægt að við stöndum vörð um íslenska menntakerfið og þessi aukning til framhaldsskólanna er gríðarlega mikilvæg.


Ræðumaður: Orri Páll Jóhannsson

Virðulegi forseti. Við greiðum hér atkvæði um 48 millj. kr. framlag til þeirra átta náttúrustofa sem við höfum hér vítt og breitt um landið. Ég styð þessa tillögu heils hugar því að verkefni náttúrustofanna eru mörg og skipta máli. Það verður spennandi að ræða málefni þeirra frekar í öðru frumvarpi sem tengist þeim sérstaklega sem varðar sameiningu stofnana. Ég styð þetta heils hugar.


Ræðumaður: Jódís Skúladóttir

Virðulegi forseti. Ég kem hér upp til að leggja áherslu á þennan mikilvæga málaflokk sem við erum hér að greiða atkvæði um, sóknaráætlanir landshluta og einnig atvinnuráðgjöf á landsbyggðinni. Það heyrist stundum þegar atvinnuleysi er lítið að ekki sé þörf á atvinnuráðgjafa en það er svo sannarlega ekki svo. Við þurfum fjölbreytt atvinnulíf um allt land og þess vegna segi ég já við þessari breytingartillögu.


Ræðumaður: Jódís Skúladóttir

Virðulegi forseti. Ég vil þakka fyrir góða umræðu hér undanfarna daga og vinnu hv. fjárlaganefndar við frumvarpið. Við greiðum hér atkvæði um fjárlögin. Þetta eru aðhaldssöm fjárlög þar sem á sama tíma er staðinn vörður um velferð og mikilvæga innviði. Við þurfum að ná niður verðbólgunni og merki um að verðbólgan sé á niðurleið eru til staðar svo að við höldum áfram á sömu braut.


Ræðumaður: Steinunn Þóra Árnadóttir

Heyr, heyr.Herra forseti. Mig langar bara að vekja athygli þingheims á því að þetta er í þriðja skipti sem við greiðum atkvæði um þessa skýrslubeiðni og ég vona svo sannarlega að í þessari tilraun eða með þessari samþykkt hér í dag takist okkur að koma málinu í höfn og við fáum skýrslu frá hæstv. félags- og barnamálaráðherra um stöðu barna innan trúfélaga. Er ekki stundum sagt: Allt er þá þrennt er? Og nú vona ég bara  að þessi skýrsla fari áfram.


Ræðumaður: Bjarkey Olsen Gunnarsdóttir

Frú forseti. Þetta eru svo sannarlega búnar að vera áhugaverðar umræður hér í dag og við því að búast þegar svona niðurstöður koma fram eins og varðandi PISA. Sjálf hef ég nú starfað innan þessa geira talsvert lengi áður en ég kem hér á þing og á tveimur skólastigum, þ.e. í grunnskóla og í framhaldsskóla, og horft á alls konar breytingar sem hafa áhrif á líðan nemenda en ekki síst kannski einmitt áhrif tækninnar og hvernig hún breytist, bæði til góðs og svo ráða sumir auðvitað eðli máls samkvæmt ekki við það eins og í svo mörgu öðru.

Ég ætla að byrja á að segja að það er afar góð grein á Vísi eftir forseta menntavísindasviðs Háskóla Íslands um einmitt þessi mál og hvernig við þurfum að taka þetta áfram og vinna með þetta því að þetta er ekki stóridómur í neinu samhengi þó að ein könnun komi með þessum hætti út en það ber sannarlega að taka hana alvarlega. Við höfum rætt hér áður í þingsal um ástandið í lesskilningi og áskoranir sem fylgja því að viðhalda örtungumáli eins og íslenskan er og ég held að við séum allflest mjög þess þenkjandi að vilja viðhalda henni. Og í skýrslu þessari eru settar fram tillögur sem eiga að vera þess valdandi að geta bætt og eflt bæði nám og kennslu og margs konar aðgerðir. Það er m.a. útgáfa á gæðanámsefni sem ég tel að hafi verið mikill skortur á til langs tíma, og eins og hér hefur verið rætt líka að námskrár séu skýrar, það sé góð þróun í starfi fólks sem vinnur innan geirans, og eins og hefur verið rætt líka og kom fram í þessari skýrslu að það vantar kannski kennara sem hafa náttúrufræði og stærðfræði sem sérmenntun til að fylgja betur eftir og efla í rauninni læsi á þeim vettvangi líka og lesskilning og ekki síst í dreifðu byggðunum. En svo þurfum við bara að halda áfram að vera með rannsóknir í skólakerfinu bara svona almennt.

Það sem kannski hefur mest verið rætt hér og er undir er hvort einhver ein aðferð er réttari umfram aðrar. Það tel ég ekki. Svona ef maður horfir til þess þá erum við nú bara fólk alls staðar og við erum öll í sjálfu sér eins þótt við séum með ólíka menningu eða uppeldi eða aðra félagslega þætti sem kannski eru ekki eins en móta okkur. Það er í sjálfu sér ekki eðlismunur á því hvar við fæðumst.

Við höfum líka heyrt að við eigum að taka upp skólakerfi Finna að því að það sé svo frábært og svo er rætt um að nemendur séu latir og allt of uppteknir við símana og hafi látið tæknina trufla sig og ýmislegt fleira þegar við erum að reyna að finna út úr því af hverju árangurinn er lakari en við vildum kannski flestöll sjá. Eins og með svo margt annað þá eru auðvitað ýmsir þættir, eins og ég segi, sem hérna eru undir, því er ekkert að leyna, og ég ætla að leyfa mér að segja að sem betur fer fara nú svona allflest íslensk börn í gegnum þessa könnun. Mjög víða annars staðar eru þetta úrtök og Þýskaland var nefnt sem dæmi þar sem 4.500 nemendur fara í gegn. Ég myndi vilja að skólar fengju þessar niðurstöður fyrir sína skóla, ég tel það skipta máli, og skólar geti nýtt sér þetta til góðra verka innan sinnar stofnunar og er ekki sammála því sem hefur komið fram hjá, ég held að það hafi verið Menntamálastofnun, að það hefði ekkert upp á sig að afhenda skólum þetta, að af því að skólarnir, eins og hér hefur líka verið rætt, eru ólíkir. Starfsfólk og kennarar eru líka ólíkir og beita ólíkum aðferðum.

Það má velta því upp hvort ekki skorti matstæki til að bera saman við meðaltöl sem verið er að leggja og bera á borð fyrir okkur. Eins og hefur verið nefnt er mikið frelsi til að meta hæfniviðmiðin út frá aðalnámskránni. Það að það sé ekki samræmt milli skóla getur bæði verið gott og vont en fyrst og fremst held ég að hver skóli sé sannarlega, og starfsfólk hans, að reyna að finna út úr því hvernig best megi ná utan um þetta, af því að það er gríðarlega flókið, ætla ég að leyfa mér að segja, og með erfiðari störfum að vera kennari, leikskólakennari og kennari, sérstaklega í grunnskóla. Það er bara mjög snúið eins og við höfum heyrt. Það eru alls konar viðfangsefni sem þarf að takast á við innan hvers bekkjar og margt sem þar er undir. Þannig að það er alls ekki einfalt og ekki hægt að segja bara: Við setjum svo mikla fjármuni. Jú, jú, við gerum það og getum örugglega gert betur og unnið betur úr. En það er ekki bara þar sem vandinn liggur að mínu mati  af því að íslenskir nemendur eru ekki lakara námsfólk heldur en hjá frændþjóðum okkar. Það er bara ekki þannig.

Auðvitað er allt svona ágætistækifæri til að fara í einhvers konar naflaskoðun og velta fyrir sér hvað það er sem gæti legið þarna undir. Eins og hér var vikið að af síðasta ræðumanni erum við með áætlun þar sem við erum að reyna að takast m.a. á við við þetta, þ.e. að setja utan um þetta góðan ramma og takast á við þetta verkefni og lestur og lesskilningur er einmitt eitt af því viðfangsefni.

Maður hugsar til þess hvað það er stutt síðan Covid var, hvað okkar fólk stóð sig gríðarlega vel í skólasamfélaginu. Ég held að það megi segja að ánægjulega niðurstaðan í þessu, af því að þetta er vegna 2022, sé að nemendum líður betur svona almennt í skólunum þó að það séu undantekningar frá því í heildarniðurstöðunni. Samt er það auðvitað jákvætt og það er eitt af því sem við þurfum að horfa til og taka með og vera ánægð með.

En mig langaði af því að hér er einhvern veginn hættan — ég segi að það sé hætta vegna þess að Íslendingar eru gjarnan þannig að þeir ætla allir að verða ríkir á einhverju einu, fyrst var það minkur og refur og svo fiskeldi og einhvern veginn ætlum við öll að gera eitthvað þannig, og nú á að vera einhver ein lestraraðferð eða kennsluaðferð sem sumum finnst að eigi bara að vera alltumlykjandi af því það er að skila góðum árangri einhvers staðar. Ég er algjörlega mótfallin því og tel að í rauninni það sem við þurfum að vera með sé fyrst og fremst bara læsishvetjandi umhverfi, þar sem við getum kveikt áhuga, og það sé almennt bara jákvætt að lesa, þetta sé ekki einhver neyð. Ég sé það bara, eigandi börn á mismunandi aldri, hvernig lestur bóka fer dálítið, þ.e. eldri barnanna og yfir til þess yngsta, yfir í það að lesa á skjá. Það er ekkert að því í sjálfu sér ef um er að ræða bara lestur, finnst mér. Það er fyrst og fremst það að þau séu að lesa. Það er líka svo mikilvægt að börn átti sig á því hvers vegna þau eru að lesa, að hverju er stefnt og til hvers það er, hvað það í rauninni gefur þeim til lengri tíma, af því það er auðvitað það sem skiptir máli. Hvort við erum að nota byrjendalæsi eða gagnvirkan lestur eða hugtakakort eða orð af orði eða læsisfimmuna eða kveikjum neistann eða hvað þetta allt saman heitir — aðalmálið er að nemendur finni það hjá sér að þetta sé eitthvað sem kemur til með að skipta þau máli.

Ég vil meina, og kannski er ein af þessum hættum að þegar — af því að yndislestur er kannski miklu algengari í yngri bekkjunum og það að lesa saman, að tveir nemendur jafnvel lesi saman og annað slíkt eða kennarar og nemendur lesi saman, að það haldi áfram upp unglingastigið, að það hætti ekki eða dragi svo mikið úr því að þau sjái einhvern veginn ekki tilgang með því. Það er kannski það sem þarf einmitt að gera, að þau finni eitthvað við sitt hæfi sem þeim finnst gaman að fjalla um og lesa, eins og ég segi, hvort heldur er í bók eða á neti og það þarf að ræða það sem verið er að lesa af því að öðruvísi verður lesskilningurinn ekki til. Ekki síst hjá þeim sem eru kannski að ströggla við að lesa þá þarf að mínu mati alla vega að eiga sér stað samtal um það sem verið er að lesa og að nemendur átti sig á því að þau geta ekki bara, af því að hér var verið að nefna hraðlestur áðan, bunað út úr sér einhverju og haldið að það dugi að þau séu lesa nógu mörg orð eða seinna meir að það að lesa í tíu mínútur sé bara að lesa í tíu mínútur en svo muni þau ekkert um hvað þau voru að lesa. Það er líka eitt, að halda þeim við efnið, þ.e. að muna eitthvað. Þessi áskorun felst í þessu líka.

Hér var nefnt umhverfið. Við erum eins og kom fram í aðgerðaáætluninni með 13% af starfsfólki í leikskólum sem er erlent, þ.e. er ekki með íslenskt móðurmál. Það er líka snúin staða og þar þurfum við líka að standa okkur betur í að mennta fólk og gefa því tækifæri til að læra íslensku. Mörg segja reyndar að það sé besti skólinn að vera með litla fólkinu okkar. En þetta er áskorun samt sem áður og ekki síst þá líka einmitt að við tökum utan um nemendur af erlendum uppruna sem eiga íslensku ekki að móðurmáli. Þau njóta kannski ekki sama stuðnings gagnvart íslenskunni heima og lesskilnings og ná eðli máls samkvæmt kannski ekki endilega því sama og börn sem eiga það að móðurmáli. Þar þarf skólinn að koma enn frekar inn í og nærumhverfið.

Þannig að ég held, ef okkur lánast að taka þessar niðurstöður okkur til gagns, að við getum með þeim hætti bara búið til þessa einstaklinga sem við þurfum á að halda sem gagnast í nútímasamfélagi þar sem þau eru með gagnrýna hugsun, þar sem þau geta unnið saman, þar sem þau geta tjáð sig. Þá auðvitað erum við að ná árangri í þessari lykilhæfni sem felst í því að lesa og skilja, sem sagt lesa sér til gagns eins og sagt er.

Virðulegi forseti. Ég vildi bara koma hér upp, málið er mér skylt. Hafandi starfað í þessu lengi og kennt mörgum að lesa þá finnst mér þetta vera auðvitað áminning inn í umhverfið eins og það er. En um leið held ég að þetta sé enginn dauðadómur eða neitt slíkt heldur fyrst og fremst áminning um að við getum gert betur og við þurfum að fara ofan í það hvar það er sem við erum að gera vel og hvar það er sem við getum gert enn betur.


Ræðumaður: Guðmundur Ingi Guðbrandsson

Hæstv. forseti. Ég held að það sé mikilvægt í þessari umræðu að viðurkenna að það hefur alltaf verið fátækt til staðar. Þess vegna svara ég með þeim hætti að ég viti ekki hvort það sé hægt að útrýma henni, ég er bara mjög hreinskilinn með það. En ég veit að það er hægt að draga úr fátækt. Það sjáum við t.d. bara í skýrslu forsætisráðherra frá því í júní síðastliðnum, það hefur tekist að draga úr hlutfalli tekjulágra hér á Íslandi á síðustu 20 árum og við erum á þeirri vegferð. Þegar hv. þingmaður segir að ég sé ráðherra fátækra þá vil ég meina að við séum öll ráðherrar fátækra. Við erum öll ráðherrar allra í þessu samfélagi og ég sagði í fyrra svari mínu að við erum svo sannarlega að ráðast í breytingar sem snúa að örorkulífeyrisþegum sem munu skipta mjög miklu máli fyrir þann hóp og draga úr fátækt á meðal þess fólks. Það finnst mér mikilvægt að komi hér skýrt fram.


Ræðumaður: Guðmundur Ingi Guðbrandsson

Hæstv. forseti. Ég þakka hv. þingmanni fyrirspurnina. Líkt og ég nefndi í fyrra svari mínu til hv. þm. Guðmundar Inga Kristinssonar þá kemur fram í þeirri skýrslu sem hv. þingmaður vitnar til, um fátækt og áætlaðan samfélagslegan kostnað af henni, að það hefur dregið úr hlutfalli tekjulágra á Íslandi á síðastliðnum 20 árum. Það er jákvæð þróun og sú þróun þarf að sjálfsögðu að halda áfram. Jafnframt nefndi ég hér áðan að staðan á Íslandi er með því besta sem þekkist meðal samanburðarlanda, sem er mikilvægt að við höfum og höldum til haga á sama tíma og við vinnum ötullega að því að reyna að draga úr fátækt.

Hv. þingmaður spyr mig: Er mögulegt að útrýma fátækt? Ég verð að viðurkenna að ég veit ekki alveg hvort það er mögulegt. Það er rétt eins og þegar við tölum um hvort hægt sé að ná fram sjálfbærri þróun. En eitt veit ég, að við getum færst nær því markmiði og að markmiðið á að vera að útrýma fátækt. Það eru síðan ýmsir þættir sem hafa áhrif á það hversu langan tíma það tekur. Í mínum huga, og horfi ég þá til þeirra breytinga sem við erum að gera á örorkulífeyriskerfinu, verða stigin mjög mikilvæg skref einmitt í þá átt að draga úr fátækt á Íslandi. Skýrslan sem kom út í gær frá Vörðu dregur skýrt fram að í hópi þeirra sem þar var verið að athuga sérstaklega, þ.e. örorkulífeyrisþega og endurhæfingarlífeyrisþega, er svo sannarlega verk að vinna. Ég get sagt að sú vinna er svo sannarlega í gangi í ráðuneytinu að vinna að breytingum á kerfinu til að það nýtist þessum hópi betur en verið hefur.


Ræðumaður: Guðmundur Ingi Guðbrandsson

Hæstv. forseti. Ég þakka hv. þingmanni aftur fyrirspurnina. Ég vil koma aðeins inn á húsnæðismál líka vegna þess að þau skipta mjög miklu máli þegar við erum að tala um stöðu þessa viðkvæma hóps sem örorkulífeyrisþegar eru í samfélaginu. Þar hafa verið stóraukin framlög, m.a. til almenna íbúðakerfisins þar sem við erum að horfa á að á næsta og þarnæsta ári verði mun fleiri íbúðir byggðar í því kerfi. Það skiptir máli. Líka breytingar sem eru að verða á húsnæðisbótunum.

Varðandi stafrænu málin er í gangi vinna á milli ráðuneytis míns og m.a. fjármála- og efnahagsráðherra. Það er verið að horfa til ákveðins umboðsmannakerfis sem var hafist handa við í október í fyrra og verið að vinna áfram með það til að reyna einmitt að tryggja öllum sem þurfa á rafrænni þjónustu að halda, sem er nú bara eiginlega samfélagið allt, aðgang að þessu. Ég vonast til þess að við getum séð fram á það að það verði tryggt fyrir þá hópa sem hv. þingmaður nefnir.


Ræðumaður: Guðmundur Ingi Guðbrandsson

Hæstv. forseti. Ég þakka hv. þingmanni fyrir fyrirspurnina. Ég vil byrja á því að segja að ég tek þessa skýrslu frá Vörðu að sjálfsögðu alvarlega. Rannsóknin bendir til margra sömu þátta og fyrri rannsóknir og kannski ekki síst að staða einhleyps barnafólks á leigumarkaði er alvarleg, en hv. þingmaður taldi líka upp fleiri hópa hér áðan.

Mig langar að vitna aðeins í skýrslu forsætisráðherra um fátækt og áætlaðan samfélagslegan kostnað hennar frá því í júní á þessu ári en þar kemur fram, sem eru jákvæð tíðindi, að það hefur dregið úr hlutfalli tekjulágra á Íslandi á síðustu 20 árum og að staðan er með því besta sem þekkist meðal samanburðarlanda hér á Íslandi. En líkt og Vörðuskýrslan og mörg önnur gögn sýna okkur þá er samt sem áður verk að vinna á Íslandi við að draga úr fátækt. Í mínum huga þegar við horfum til örorkulífeyriskerfisins og örorkulífeyrisþega þá þarf að gera umfangsmiklar breytingar á örorkulífeyriskerfinu og eins og hv. þingmaður veit er sú vinna í fullum gangi í ráðuneyti mínu. Þetta er ástæðan fyrir því að við erum með um 16 milljarða kr. aukningu í fjármálaáætlun inn í málaflokkinn og vinnum að frumvarpi í ráðuneytinu núna hvað þetta varðar.

Áhersla mín mun verða á að sameina bótaflokka, einfalda kerfið, hækka þau sem minnst hafa í kerfinu, bæði grunninn en líka beita frítekjumörkum með þeim hætti að fyrstu tekjur fólks sem það hefur umfram örorkubætur séu ekki skertar og skerðingar komi síðan eftir því sem tekjurnar hækka. Ég held að breytingar á örorkulífeyriskerfinu, sem við vonandi sjáum fram á að komi inn í þingið sem fyrst eftir áramótin, verði næsta stóra skrefið til að draga úr fátækt á Íslandi.




Ræðumaður: Orri Páll Jóhannsson

Virðulegi forseti. Nú stendur yfir 28. loftslagsráðstefna Sameinuðu þjóðanna í Dúbaí sem öllu skiptir að skili raunverulegum árangri fyrir loftslagið og umhverfið. Hæstv. forsætisráðherra lýsti þar þeirri afstöðu Íslands að markmið Parísarsáttmálans skuli standa, eða halda öllu heldur, og hlýnun jarðar skuli ekki fara yfir 1,5°C. Að auki lýsti hún yfir eindregnum stuðningi við útfösun jarðefnaeldsneytis og að þjóðir heims hættu niðurgreiðslu á því. Á meðan berast ýmsar fréttir er lúta að umhverfismálum og neyslu þjóða en í ár verða sett ný met í útblæstri vegna brennslu á jarðefnaeldsneyti. Misskipting auðs í heiminum hefur áhrif á neyslu okkar. Í dag berast þær fréttir til að mynda að samkvæmt nýrri skýrslu UNICEF búi fimmtungur barna í ríkustu löndum heims við fátækt. Þar má minna á að óhollt mataræði og endingarverra vöruúrval er líka fylgifiskur fátæktar. Þessu þarf að breyta, virðulegi forseti. Öll ættum við að hafa sömu möguleika á því að borða hollan mat og næringarríkan mat og öll ættum við að geta fjárfest í endingargóðum vörum. Hvort tveggja stuðlar að aukinni velsæld og bættri umgengni við jörðina okkar. Það er með öllu óréttlátt að velta skuldinni yfir á þá einstaklinga sem ekki bera sömu ábyrgð og þau sem nóg hafa.

Mig langar því, virðulegi forseti, nú í aðdraganda jóla að hvetja hv. þingmenn og önnur þau sem eiga nóg að rifja upp nægjusemina sem var einu sinni talin hér til dyggða og er algerlega nauðsynleg ef okkur á að takast að stemma stigu við þeirri óheillaþróun sem við okkur blasir. Við getum ekki gengið gegndarlaust á gæði jarðar, gæðum sem þar að auki er misskipt.


Ræðumaður: Bjarkey Olsen Gunnarsdóttir

Virðulegi forseti. Ég hef heyrt það í dag að hv. þingmaður er ekki sammála þessari nálgun og þeirri orðræðu og það er allt í lagi. Það er bara skoðun hv. þingmanns. Ég deili ekki þeirri skoðun. Eins og ég sagði áðan þá tek ég undir það að húsnæðismarkaðurinn er of veigamikill þáttur hjá okkur í því að halda uppi verðbólgunni og ég hef sagt að við því þurfum við að bregðast. Við erum auðvitað að reyna að gera það að einhverju leyti með því að auka hér framlög í húsnæðismál en það þarf að gera betur. Það þarf líka taka á því að hér er óheilbrigður leigumarkaður eins og við þekkjum og við þurfum að gera betur þar. Hv. þingmaður talar hér um að á milli umræðna sé verið að hækka um tæpa 2 milljarða. Það er sannarlega verið að setja góða fjárhæð vegna væntanlegra kjarasamninga, ríflega 3 milljarða til viðbótar á milli, af því að það er talsverð óvissa eins og við vitum gagnvart kjarasamningum og þetta eru ákveðnar varúðarráðstafanir sem þarna eru undir. Stór hluti af því er þarna undir. Síðan erum við auðvitað alltaf að glíma við lyfjamálin. Það þekkjum við, hafandi setið mjög lengi saman í fjárlaganefnd. Það eru 1,5 milljarðar sem þar eru undir. Það eru svona örfáir þættir sem kannski eru að tikka þarna inn en þetta eru ekki, hvað getum við sagt, einhver gæluverkefni ríkisstjórnar eða meiri hlutans sem þarna eru undir, heldur bara aðstæður sem krefjast þess að við setjum inn aukna fjármuni. En sem betur fer er líka talsverð lækkun á nokkrum liðum, bæði í málefnum aldraðra og í málefnum sjúkrahúsþjónustu og öðru þar sem fyrirséð er aukin atvinnuþátttaka og auknar fjármagnstekjur og annað slíkt sem verður til þess að það eru minni útgjöld fyrir ríkið. Ég held að við getum verið sammála um það a.m.k. að þessi tæplega 2 milljarða hækkun er ekki vegna þess að ríkisstjórnin fór á eitthvert flug.


Ræðumaður: Bjarkey Olsen Gunnarsdóttir

Virðulegi forseti. Ég þakka hv. þingmanni fyrir andsvarið og spurninguna. Já, það er rétt. Við ráðum við sumt og annað ekki og sumu getum við hjálpað til við að stýra og það er, held ég, það sem ríkisstjórnin og meiri hluti a.m.k. hér á þingi er að reyna að gera með því að leggja fram þetta frumvarp með þessum hætti og leggja fram að okkar mati aðhaldssöm fjárlög. Það er alveg rétt, eðli máls samkvæmt í pínulitlu hagkerfi eins og við erum í eru sveiflurnar meiri heldur en kannski víða annars staðar í Evrópu og sannarlega spila, eins og ég sagði í ræðu minni, mjög margir þættir inn í verðbólguna hjá okkur. Þess vegna held ég að það sé líka mikilvægt að við náum góðum kjarasamningum. Ég tel að við þyrftum að ná einhvers konar þjóðarsátt og þótt ég skilji vanda sveitarfélaga þá tek ég undir þau sjónarmið sem hafa komið fram hjá verkalýðshreyfingunni um að það þyrfti að gera einhvers konar þjóðarsátt þannig að allir gætu hjálpast að við að ná niður verðbólgunni þannig að við komumst í rauninni á þann stað að hún fari hraðar niður heldur en við gerðum ráð fyrir og sannarlega gerðist ekki. Húsnæðisþátturinn er sannarlega hluti af þessu vandamáli og það er búið að rekja hann hér fram og til baka í sölum Alþingis og skiptar skoðanir á því. Ég fór aðeins yfir það áðan. Við erum með mjög laskaðan markað hvað varðar hlutfall þeirra íbúða sem eru í einhvers konar skammtímaleigu eða ekki á markaði fyrir fólk sem þarf að búa og það er eitt af því sem ýtir verðbólgunni talsvert upp eða öllu heldur viðheldur henni, eigum við ekki að orða það þannig, af því að hún hefur sannarlega lækkað, eins og hv. þingmaður nefndi, en hún er þrálát. Ég held að við séum að reyna að gera það sem við getum sem stjórnvald en sannarlega er það þannig, eins og hv. þingmaður þekkir, að þetta er ekki bara verk ríkisstjórnar eða bara Seðlabanka.


Ræðumaður: Bjarkey Olsen Gunnarsdóttir

Virðulegi forseti. Mig langar að koma aðeins inn í þessa umræðu hér um fjárlögin. Það hefur gengið á ýmsu síðustu ár og er lítið lát á. Í heimsfaraldri kórónuveirunnar upplifðum við viðsjárverða tíma. Það varð að hálfgerðum frasa sem náði vel utan um það óræða ástand sem fylgdi útbreiðslu sjúkdómsins. Ekki skánuðu horfurnar með innrás rússneskra stjórnvalda í Úkraínu og útbreiðslu almennra stríðsátaka. Síðustu misseri hafa sleitulausar árásir Ísraelshers á óbreytta borgara Palestínu verið í brennidepli á alþjóðasviðinu. Hérna heima hefur það núna verið náttúruvá og rýming Grindavíkur. Þetta eru sannarlega viðsjárverðir tímar sem við lifum. Ég trúi því að við sem hér sitjum skiljum ágætlega áhrif þeirra atburða sem hafa átt sér stað allt í kringum okkur, hvort sem er úti í hinum stóra heimi eða á sunnanverðum Reykjanesskaga, berandi þá von í brjósti að þær aðstæður sem uppi eru breytist. Það er því sannarlega að mörgu að hyggja í hagstjórninni. Stóra viðfangsefnið, eins og hér hefur komið fram í dag, er þó engu að síður að ná niður verðbólgunni og standa vörð um velferðina. Það tel ég þessi fjárlög gera. Sömuleiðis er ljóst að nokkuð er í land þar til verðbólgan nær verðbólgumarkmiðum Seðlabankans, en gert er ráð fyrir að hún lækki nokkuð á næsta ári. Þenslan í þjóðarbúinu er í rénun og vonandi skapast forsendur fyrir lækkun vaxta fyrr en síðar.

Á komandi árum er útlit fyrir að jafnvægi náist í þjóðarbúskapnum. Í nefndaráliti meiri hluta fjárlaganefndar kemur fram að verðbólga á næsta ári verði eilítið hærri en upphaflegar forsendur frumvarpsins gerðu ráð fyrir. Það breytir því ekki að það þarf að standa vörð um stöðu fólks, sér í lagi þeirra sem verr standa gagnvart áhrifum verðbólgunnar, líkt og gert hefur verið síðustu ár.

En það er fjöldi þátta sem spilar inn í verðbólguspár. Núna er það bæði óvissa vegna náttúruvár og kjarasamningar sem á almennum vinnumarkaði gilda í mörgum tilfellum til loka janúar 2024 en til loka mars hjá ríkisstarfsmönnum. Meiri hluti fjárlaganefndar leggur áherslu á að gerðir séu langtímasamningar og undir þau sjónarmið get ég sannarlega tekið. Ég vil líka segja að mikilvægt er að samningar verði í takt við stöðu efnahagsmála en þar skiptir máli, eins og ég sagði áður, að við náum verðbólgunni niður og um það þurfum við öll að sameinast. Í því tilliti er mikilvægt að stjórnvöld beiti sér fyrir aðgerðum sem gagnast fólki og bæta kjör, eins og gert hefur verið áður. Ég get nefnt sem dæmi um slíkt breytingar sem gerðar hafa verið á skattkerfinu á síðustu árum sem hafa komið sér vel.

Virðulegi forseti. Það dylst engum að það er óvissa uppi núna vegna jarðhræringanna á Reykjanesi. Í nefndaráliti meiri hlutans kemur fram að haga verði hagstjórninni í þágu mótvægisaðgerða og stuðnings við íbúa Grindavíkur og í velferðarnefndinni höfum við einmitt verið að takast á við mál bæði er varða húsnæðisstuðning og fjárhagsstuðning. Það er líka vikið að mikilvægi eftirlits með náttúruvá á svæðinu í ljósi þess að talið er að nýtt eldgosatímabil sé hafið á Reykjanesi. Ég trúi því að við getum flest verið sammála því að það kalli á nýja nálgun stjórnvalda og samfélagsins alls þar sem yfir 30 þúsund manns búa á Reykjanesi og eldstöðvakerfin sem um ræðir teygja sig jú inn á höfuðborgarsvæðið. Fyrirséð er að umtalsverð efnahagsleg áhrif verða vegna stöðunnar og er unnið að ýmsum mótvægisaðgerðum vegna þess en það þykir líklegt að frekari viðbragða verði þörf og eðli málsins samkvæmt munu útgjöld ríkissjóðs aukast vegna þessa.

Virðulegi forseti. Í frumvarpinu kemur fram að ætlunin sé að virkja fjármálareglur ári fyrr en til stóð. Þetta er í samræmi við það sem fram kom í fjármálaáætlun hér hjá okkur síðasta vor. Þetta er vel, enda mikilvægt tæki til að byggja undir stöðugleika og festu í opinberum fjármálum og liður í því að ná niður verðbólgunni. Þetta er mögulegt vegna batnandi afkomu og skuldastöðu ríkissjóðs og er í takt við ábendingar fjármálaráðs, Alþjóðagjaldeyrissjóðsins og fleiri umsagnaraðila. Það má því segja að þrátt fyrir verðbólguna og ýmsa óvissuþætti séu líka jákvæð teikn á lofti og í stærra samhengi en gildistími þessa frumvarps tel ég hagstjórn síðustu ára góða, sérstaklega í ljósi alls þess sem hefur gengið á.

Ég hef margoft rætt hér í ræðustól og víðar um að ríkisútgjöld séu greind kerfisbundið til að endurmeta þau og eftir atvikum hagræða sem og að bæta forgangsröðun í takt við stefnu ríkisstjórnar á hverjum tíma í stað þess að vera með flatt aðhald. En það vantar til þess betri gögn hjá stofnunum ráðuneyta eða kannski vantar bara tengingu við ráðuneytin. Það er eitt af því sem heyrst hefur, að kerfin tali ekki saman og því sé þetta ekki nægjanlega fljótandi upplýsingar sem gagnist kannski betur en gerist í dag. Ég tel að þetta sé gríðarlega mikilvægt og hef nefnt það sérstaklega í samtali við fjármálaráðuneytið að þetta sé vinna sem verði að fara í. Annars náum við aldrei markvissum árangri í því að bæta og efla bæði gæði og þjónustu þeirra stofnana sem tilheyra ríkisrekstrinum.

Virðulegi forseti. Þegar horft er í atvinnuþróun má segja að mestar breytingar á atvinnuháttum tengist ferðaþjónustu með einum eða öðrum hætti enda hefur greinin vaxið mikið og hratt. Sömuleiðis hefur lagareldi vaxið fiskur um hrygg á Austurlandi og Vestfjörðum. Í nefndaráliti meiri hlutans er sérstaklega vikið að ferðaþjónustunni. Eins og við vitum er hún ört vaxandi atvinnugrein og hefur á undraskömmum tíma orðið að grunnstoð í íslensku atvinnulífi og lyftistöng fyrir atvinnulíf víða um land. Í ljósi þessa hraða vaxtar erum við enn þá að ná utan um greinina. Þá kemur fram í nefndaráliti meiri hlutans mikilvægi þess að halda áfram uppbyggingu innviða til að mæta þeim mikla fjölda fólks sem hingað kemur. Sömuleiðis er vikið að gjaldtöku í álitinu. Það er hárrétt sem þar kemur fram, ferðaþjónustan byggir á nýtingu takmarkaðra náttúruauðlinda og í því tilliti er minnst á aðgangsstýringu. Ég myndi segja að sérstök ástæða væri til þess að stjórntæki í ferðaþjónustu hér á landi tækju mið af náttúruvernd. Víða eru viðkvæm gróðursvæði, jarðvegur grófur, laus í sér og auðrofinn. Sár í jarðvegi eru lengi að gróa vegna stutts vaxtartíma gróðurs, auk þess sem vatn og vindar geta aukið á rof í sárum. Við þetta vil ég bæta að horft sé til þolmarka, hvort sem um er að ræða viðkvæma náttúru landsins, samfélagið, upplifun ferðamannanna sjálfra af ferðamannastöðum eða innviði, eins og áður sagði.

Það er mitt mat að öll hagnýting á aðgangsstýringu verði að byggja á greiningu þolmarka. Gjald gjaldsins vegna er greininni ekki til neins og kemur í veg fyrir að öll fái notið náttúru landsins. Í tengslum við stefnumótun eru komnar fram ýmsar hugmyndir á samráðsgátt stjórnvalda sem ég tel vert að skoða. Þá er líka vert að hafa í huga í sambandi við uppbyggingu innviða að opinber gjaldtaka af greininni hefur ekki verið mikil. Því hefur margoft verið velt upp hvort rétt væri að færa greinina upp í hærra virðisaukaskattsþrep. Greinin hefur svarað því til að hún borgi einna hæstan skatt miðað við samanburðarlönd og að slík hækkun myndi draga verulega úr eftirspurn. En það skýtur sannarlega skökku við að máttarstólpi í íslensku atvinnulífi greiði virðisaukaskatt í lægra skattþrepi en allar aðrar útflutningsgreinar. Að óbreyttu er gert ráð fyrir því að gistináttaskattur komi til framkvæmda á ný um áramót eftir tímabundna niðurfellingu vegna heimsfaraldurs kórónuveiru. Áætlað er að hann skili að óbreyttu 1,5 milljörðum á komandi ári. Ég sjálf hefði viljað sjá þennan gistináttaskatt þrepaskiptan. Þá hefur komið fram að til standi að gera breytingar og leggja gjöld á skemmtiferðaskip sem ég tel af hinu góða.

Í nefndaráliti meiri hlutans er vikið að mikilvægi frekari greininga og rannsókna innan greinarinnar, og ég held að við getum öll verið því sammála, enda ört vaxandi atvinnugrein eins og áður segir og mikilvægt að geta haft góð gögn að byggja á. Í nefndarálitinu, á bls. 9, er einmitt talað um að greina þetta eftir mismunandi tegundum ferðamanna, ferðamáta til og frá landinu, ferðamáta innan lands og vali á gistingu.

Það verður ekki hjá því komist í tengslum við ferðaþjónustuna að minnast á að þetta viðkemur líka þeim húsnæðisvanda sem við stöndum frammi fyrir og íbúar hér, sérstaklega á stórhöfuðborgarsvæðinu. Við höfum því miður séð gríðarlegan fjölda íbúða enda í eigu svokallaðra „apartments“-fyrirtækja sem leigja íbúðirnar eingöngu til ferðamanna í gegnum bókunarsíður eins og booking.com og hotels.com., sem er svo til hliðar við það sem við þekkjum sem Airbnb og fleiri aðila. Það var umfjöllun hér á dögunum þar sem kom fram hjá blaðamanni sem hafði verið að kíkja eftir þessu að bara á klukkutíma hafði hann getað safnað saman 100 íbúðum sem eru þarna undir. Það er auðvitað skelfilegt og við erum með eitt hæsta hlutfall af íbúðum í skammtímaleigu í Evrópu. Það eru í kringum 2.400 íbúðir í Reykjavík sem eru falar á skammtímaleigumarkaði, fyrir utan þessar mörg hundruð íbúðir sem eru nýttar undir gististarfsemi lögaðila hjá þessum íbúðafyrirtækjum og öðrum aðilum. Það er auðvitað óásættanlegt að það sé í rauninni heimilt að svona stór hluti íbúða á ákveðnum svæðum, í borgum eða bæjum, sé undir eins og hér er og þetta er eitt af því sem ég veit að verið er að vinna að og á að reyna að bregðast við.

Síðan langaði mig aðeins að tala um kynjaða fjárlagagerð og jafnréttisvinkilinn og nýsköpun í fjárlögunum, af því að þó að við sjáum talsverða uppbyggingu nýrra atvinnuvega er atvinnulíf einsleitt víða í hinum dreifðu byggðum. Uppbygging starfa í nýsköpunargreinum byggir oftar en ekki á aðkomu fjársterkra aðila. Slík uppbygging getur haldist í hendur við fiskeldi og sjávarútveg eins og við þekkjum dæmi um. Hins vegar er staðan þannig að styrkjaumhverfið í nýsköpunargeiranum er mjög karllægt. Það er því rétt að fjalla aðeins um þetta nýsköpunarumhverfi og þegar kemur að því að ráðstafa fjármunum ríkisins í fjárlögum finnst mér mikilvægt að við lítum til ólíkrar stöðu kynjanna og til þess hvaða breytur hafa áhrif þegar við erum að vinna með fjárlögin almennt. Konur eru til að mynda um tveir þriðju hlutar starfsfólks ríkisins og mun það bitna meira á konum ef störfum fækkar á þeim vettvangi. Það var horft til þess við gerð fjárlaganna og heilbrigðis- og öldrunarstofnanir undanþegnar kröfum um almennt aðhald þar sem konur eru í meiri hluta. Þá er líka vert að hafa í huga hvers konar störfum innan stofnana er líklegt að fækki og hver gegnir þeim.

En það er líka að fleiru að hyggja eins og ég sagði. Aðgerðir í menntamálum og menningarmálum hafa mismunandi áhrif á karla og konur. Kynjahalli er til að mynda mikill í rannsóknum í heilbrigðisvísindum og hinum svokölluðum STEAM-greinum, sem stendur fyrir stærðfræði, vísindi, tækni, verkfræði og listir. Það er mikilvægt að starfa af árvekni þegar fjármagni er beint inn í þær greinar og hafa kynjajafnrétti alltaf að leiðarljósi. Hér má t.d. nefna endurgreiðslur vegna rannsókna og þróunar en þar eru þrjár af hverjum fjórum umsóknum á vegum karla og flest fyrirtækin sem njóta þess háttar endurgreiðslna eru tæknifyrirtæki þar sem karlar eru meiri hluti starfsmanna. Það er mikilvægt að taka á kynjahalla í þessum geirum en ekki síður að endurskoða viðmið um hvað fellur innan ramma þess sem telst styrkhæft því verkefni leidd af konum falla oft utan þess ramma og má nefna sem dæmi verkefni í menntageiranum, samfélagsmálum og heilbrigðiskerfinu. Það er alveg spurning hvort við eigum að velta því fyrir okkur að ráðast í sértækar aðgerðir til að styðja við nýsköpun kvenna og jafnvel annarra minnihlutahópa.

Virðulegi forseti. Fjölbreytt menning styrkir íslenskt samfélag og er þáttur í lífsgæðum í landinu. Öflug menningarstarfsemi á landsbyggðinni styður við byggðastefnu stjórnvalda og gerir hinar dreifðu byggðir landsins að fýsilegri búsetukosti með fjölbreyttari tækifærum og líflegri samfélögum. Það vill nefnilega stundum gleymast að menning á heima alls staðar, hún býr jafnt úti um land og hérna á suðvesturhorninu. Sjálf hef ég í gegnum tíðina talað talsvert um menningu hér á Alþingi, beitt mér fyrir framgangi í málum henni tengdri og aðgengi að menningu og ég fagna því sérstaklega að fjallað er um menningu í áliti meiri hlutans. Ég tek undir þau sjónarmið sem þar eru viðruð, listir og menning efla félagsleg tengsl fólks sem annars kynni að fara á mis við það. Þau styrkja líka þekkingarleit og nýsköpun í samfélaginu. Blómlegt menningarlíf dregur úr hættu á félagslegri og menningarlegri einangrun en styrkir á sama hátt staðbundna menningu. Sömuleiðis eykur menningarstarfsemi fjölbreytni afþreyingar, fólk á öllum aldri tekur þátt í viðburðum og upplifir viðburði sem gefa hversdeginum lit. Ég verð að minnast á það hér hversu mörg fögnuðu í kórónuveirufaraldrinum þegar okkur bauðst að njóta tónleikanna Heima með Helga einu sinni í viku, sem og annars efnis. Þá held ég að mörg hafi áttað sig á því, þegar við vorum búin að vera dálítið ein og innilokuð, hversu margt við teljum sjálfsagt þegar kemur að margskonar menningu. Það er nefnilega ekki sjálfsagt og við þurfum að styðja við það.

Það kemur fram í nefndaráliti meiri hlutans að fjölmargar óskir hafi borist um styrkveitingar í þessum málaflokknum, m.a. frá ýmsum söfnum og menningarstofnunum víða um land. Þetta eru stofnanir, söfn, listasetur og fleira sem eru aflvaki menningar hvert á sínu svæði og skipta sköpum fyrir söfnun, skráningu, varðveislu, rannsóknir og miðlun sögunnar og menningararfsins, hvort heldur er til gesta eða íbúa. Ég tek undir og legg áherslu á mikilvægi þess að styðja við fjölbreytt og öflugt menningarlíf úti um land allt.

Þær breytingartillögur sem lagðar eru til af nefndinni eru til marks um þetta og mig langar að taka nokkur dæmi, ekki síst úr mínu kjördæmi. Þar er Tækniminjasafn á Austurlandi að fá 15 milljónir, Útgerðarminjasafnið á Grenivík 4 milljónir, Safnasafnið á Svalbarðseyri 3 milljónir, Flugsafnið á Akureyri 10 milljónir, Heimskautsgerðið á Raufarhöfn 5 milljónir, Skaftfell á Seyðisfirði 15 milljónir, Sköpunarmiðstöðin í Stöðvarfirði 12,5 milljónir, Sigurhæðir á Akureyri tæpar 9 milljónir og Pálshús í Ólafsfirði 3 milljónir. Þetta eru ekki stórar fjárhæðir en þær skipta eins og áður sagði gríðarlega miklu máli fyrir samfélögin. Það er nefnilega mikilvægt að hafa í huga að þetta tryggir oft störf og búsetu sem annars væri ekki til staðar. Það hefur oft verið gagnrýnt að fjárlaganefnd sé að veita slíka styrki og talað um að fjármunirnir hafi farið inn til ráðuneytanna. Ég hef hins vegar stutt það að fjárlaganefnd hafi tækifæri til þess að hafa örlitla fjármuni um að véla þar sem hægt er að styðja við starfsemi sem ekki hlýtur náð fyrir augum ráðuneytisins á hverjum tíma.

Virðulegi forseti. Ég nefndi hér um daginn í ræðu að mér þætti við hæfi að Grímseyjarkirkja fengi stuðning frá hinu opinbera og því get ég ekki annað en fagnað því að sjá hér tillögu um 47 millj. kr. til að klára endurgerðina eftir brunann. Það er  gríðarlega mikilvægt fyrir Grímseyinga, þetta litla samfélag, að geta klárað kirkjuna sína þar sem gríðarleg sjálfboðavinna hefur líka verið í gangi. Þannig að þetta er mjög vel gert.

Það er líka tillaga um að Kvíabekkjarkirkja fái 3 milljónir,  til að hægt sé að halda áfram viðhaldi á þessari gömlu kirkju. Gert er ráð fyrir að Tækniminjasafnið á Austurlandi, sem fór illa í aurskriðunum eins og við vitum, fái 15 milljónir og náttúrustofurnar fá áfram 48 milljónir. 400 milljónir eru settar í ofanflóðavarnir við Bjólf á Seyðisfirði sem er gríðarlega mikilvægt því að fram undan eru líka talsvert miklar framkvæmdir í Botnum þar sem aurskriður féllu í desember 2020. Það er því mikilvægt að klára framkvæmdirnar við Bjólf svo hægt sé að hefjast handa við Botna.

Að vanda eru heilbrigðismálin fyrirferðarmikil í frumvarpinu og að auki er hér lagt til að bæta við tæpum 4 milljörðum vegna lyfjakostnaðar. Það er lögð til viðbót við SÁÁ og endurhæfingarþjónustu, Reykjalund, Ljósið og Parkinsonsamtökin, svo eitthvað sé nefnt. Allt eru þetta aðilar sem eru að hjálpa til við ýmislegt sem viðkemur heilbrigðis- og endurhæfingarmálum.

Hvað varðar kostnaðarskiptingu ríkis og sveitarfélaga í málefnum fatlaðs fólks þá langar mig að víkja aðeins að því að búið er að vinna ítarlegar greiningar á kostnaði og tilurð kostnaðar mismunandi þátta sem snúa að vinnu við fatlað fólk. Þessi vinna hefur, eins og við þekkjum, verið í gangi talsvert lengi og hefur starfshópur ríkis og sveitarfélaga um kostnaðarskiptingu í málaflokknum unnið hörðum höndum. Ríkið er að mæta þeim kostnaðarauka sem orðið hefur vegna breytinga á fjölda fatlaðs fólks sem gert var ráð fyrir að myndu falla undir málaflokkinn vegna laga- og reglugerðarbreytinga sem kallað hafa á breytingar á þjónustu á heimili fólks og annarri þjónustu. Þá mætir ríkið áhrifum á grunnþjónustu, þ.e. þessara 15 tíma á viku, en þar leggur ríkið sveitarfélögunum meira til en verið hefur. Þá felur kostnaðarauki ríkisins í sér að 25% hlutdeild ríkisins í 172 NPA-samningum er uppfyllt í samræmi við breytingalög frá 2018 og 2022.

Þá verður, og það er mikilvægt, sett inn fjármagn til þróunarkostnaðar í þjónustu við fatlað fólk. Það opnar nýja og spennandi möguleika á að nálgast aukna, bætta eða breytta þjónustu við fatlað fólk út frá frekari gögnum og rannsóknum. Þannig má byggja stefnumótun í málaflokki fatlaðs fólks á betri grunni en verið hefur. Þessu tengt hækka bifreiðastyrkir loksins vegna hreyfihömlunar um áramótin en þeir hafa ekki hækkað síðan í nóvember 2015, en hámarksfjárhæð styrkja vegna sérútbúinna bifreiða hækkað í júní 2020. Hækkunin í fjárlagafrumvarpinu tekur mið af hækkun vísitölu neysluverðs frá þeim tíma sem síðustu hækkanir urðu. Þannig verða fjárhæðir uppbóta vegna bifreiðakaupa 500.000 kr. og vegna kaupa á fyrstu bifreið 1 milljón og styrkur til bifreiðakaupa mun nema um 2 milljónum og hámarksfjárhæð vegna kaupa á sérútbúnum bílum verður 7,4 milljónir. Þetta er í samræmi við loftslagsmarkmið íslenskra stjórnvalda og félagslega sjálfbærni. Þá taka breytingarnar mið af því markmiði að hreyfihamlaðir einstaklingar geta auðveldar tekið þátt í orkuskiptum og verða útfærslur skoðaðar í samhengi við aðgerðir umhverfis-, orku- og loftslagsráðuneytisins varðandi styrki til rafbílakaupa.

Virðulegi forseti. Þá ætla ég aðeins að víkja að einmitt rafmagnsbílunum og breytingu á gjaldtöku af vegakerfinu. Veigamikill þáttur í hækkun fjárheimilda vegna orkumála hafa verið styrkir til kaupa á rafmagnsbílum, átaksverkefni og innviðauppbygging í þágu orkuskipta á síðustu árum. Fyrirkomulag skattstyrkja í þágu kaupa á hreinorkuökutækjum hefur ekki verið án gagnrýni. Þau sjónarmið komu fram að kerfið hampaði því fólki sem var í góðri efnahagslegri stöðu og hlaut niðurgreiðslu á rafmagnsbílum sem oftar en ekki eru dýrari ökutæki. Sömuleiðis var tekjumissir ríkissjóðs af tekjuöflun af samgöngum gagnrýndur og við því er nú verið að bregðast. Kerfið verður tekið upp í tveimur áföngum vegna umferðar og orkuskipta í formi m.a. kílómetragjalds vegna notkunar bifreiða. Sem dæmi má nefna að fyrir rafmagnsbíl sem ekið er sem svarar til meðalaksturs einkabifreiða hér á landi, eða í kringum 14.000 km á ári, verða greiddar 84.000 krónur á ári eða 7.000 krónur á mánuði sem er svipað og er verið að greiða fyrir bensínbíl.

Mig langar núna, virðulegi forseti, aðeins að vitna í stöðu bænda og stöðuna í landbúnaðinum. Það er í þessu frumvarpi gert ráð fyrir tæplega 200 millj. kr. til aðgerða sem eiga að stuðla að auknu kynbótastarfi og innviðauppbyggingu ásamt beinum stuðningi við kornframleiðslu í samræmi við áherslur aðgerðaáætlunarinnar Bleikir akrar. Þá er fjármögnun vegna vinnu gagnvart verndandi arfgerð gegn riðuveiki í íslenska sauðfjárstofninn tryggð en eins og vitað er þá er unnið að hraðari ræktun riðuþolins sauðfjárstofns á ræktunarsvæðum sem eru skilgreind sem áhættusvæði.

Sérstaklega er vikið að stöðu ungra bænda í nefndaráliti meiri hlutans, líkt og fram kom í máli formanns nefndarinnar. Staða bænda er alvarleg, það dylst engum. Það má m.a. rekja til innrásar rússneskra stjórnvalda í Úkraínu og þeirra áhrifa sem hún hefur haft á verðhækkanir á aðföngum eins og áburði, kjarnfóðri og öðrum nauðsynjum. Þá hefur fjárfesting í greininni leitt til slæmrar stöðu, sér í lagi hjá þeim sem eru að koma undir sig fótunum eða hafa staðið í umfangsmiklum breytingum og uppbyggingu á sínum búum. Vegna þessa var settur á hópur ráðuneytisstjóra sem unnið hefur að tillögugerð og greiningu á stöðunni.

Í dag tilkynntu hæstv. matvælaráðherra Svandís Svavarsdóttir, hæstv. fjármála- og efnahagsráðherra Þórdís Kolbrún Reykfjörð Gylfadóttir og hæstv. innviðaráðherra Sigurður Ingi Jóhannsson tillögur að aðgerðum til stuðnings þeim bændum sem eiga í fjárhagserfiðleikum vegna núverandi efnahagsástands. Þær byggja á mati þess hóps sem ég var hér að fjalla um, ráðuneytisstjórahópnum, og er lögð áhersla á að stuðla að nýliðun og kynslóðaskiptum í greininni með aðstoð við yngri bændur. Það er líka lögð áhersla á að stuðningskerfið styðji við atvinnugreinina með skilvirkum hætti í samræmi við áherslur stjórnvalda og gagnist fjölskyldubúum sem eiga í hvað mestum vanda, sérstaklega til skemmri tíma. Talað er um í tilkynningu sem kom frá Stjórnarráðinu í dag að áætlað er að stuðningurinn verði greiddur til 982 bænda fyrir árslok á þessu ári, alls 1,6 milljarðar. Ég tel að þetta sé gríðarlega mikilvægt og hljóti að verða til þess að hjálpa verulega til. Hér er farið yfir hvað það er; ungbændastuðningur, viðbótarfjárfestingarstuðningur, viðbótarbýlisstuðningur, viðbótargripagreiðslur á holdakýr og aðgerðir sem miða að því að styrkja stöðu landbúnaðarins til framtíðar og þar er verið að tala m.a. um lánakosti Byggðastofnunar o.fl. Síðan er verið að tala um að ráðast í vinnu við heildarendurskoðun og stefnumótun í stuðningskerfinu eins og við þekkjum. Þetta finnst mér afar mikilvægt, virðulegi forseti, að nú komi fram niðurstaða í þessu máli sem við vitum að mjög margir hafa beðið eftir.

Ég ætla aðeins að halda áfram. Samkvæmt frumvarpinu eru áætlaðar tekjur ríkissjóðs af veiðigjöldum um 12 milljarðar árið 2024 en stefnt er að því að hækka gjaldið samkvæmt gildandi fjármálaáætlun. Rúmir 2 milljarðar koma til vegna verðmætagjalds af fiskeldi en aukningin er að mestu til komin vegna hækkunar verðmætagjaldsins úr 3,5% í 5%. Það er vel, enda réttlætismál að aflögufærar atvinnugreinar leggi sitt til þjóðarbúsins. Þá vil ég sérstaklega fagna því að fjölga eigi stöðugildum í fiskeldisdeild Matvælastofnunar, enda hefur röð umhverfisslysa sýnt að það þarf og er mjög mikilvægt að styrkja eftirlit með greininni. Fjárheimild málaflokksins hækkar um 126 milljónir til að auka eftirlit Matvælastofnunar með sjókvíaeldi og tryggja fullnægjandi eftirlit með skráningum og innra eftirliti sjókvíaeldisfyrirtækja. Gert er ráð fyrir að framlagið muni hækka á komandi árum og verði í kringum 230 milljónir frá og með 2026. Tillagan er liður í því að efla stjórnsýslulega umgjörð í málaflokknum, enda hefur fiskeldi svo sannarlega vaxið fiskur um hrygg.

Ég verð aðeins að koma inn á framhaldsskólana. Ég held að við munum öll eftir því, svo stutt sem það er síðan, þegar við ræddum sameiningu framhaldsskólanna í haust. Það kom í ljós þegar á leið að helsta ástæðan með þeim tillögum var fjárvöntun. Meiri hluti fjárlaganefndar bregst við þessu og gerir ráð fyrir um 300 millj. kr. hækkun til framhaldsskólanna vegna fjölgunar nemenda. Það er líka lögð til 500 millj. kr. hækkun vegna aukinna áskoranna framhaldsskólanna vegna samsetningar nemenda, ekki síst til að ná til nemenda með erlendan tungumála- og menningarbakgrunn og til nemenda utan vinnumarkaðar og framhaldsskóla. Ég held að þetta sé gríðarlega mikilvægt. Það er líka lagt til áframhaldandi 150 millj. kr. framlag til íslenskukennslu fyrir útlendinga sem og að auka, bæta og þróa möguleika og tækifæri sem innflytjendum bjóðast til að læra íslensku.

Virðulegi forseti. Ég get ekki látið hjá líða að nefna að lagt er til að löggæslan sæti ekki sérstöku aðhaldi líkt og gert var við síðustu fjárlög, enda myndi það einungis þýða fækkun í lögreglunni og vera algerlega á skjön við þær áherslur sem ríkisstjórnin hefur. Það á sama við um Landhelgisgæsluna, þar er aðhaldskrafan dregin til baka og fram undan er að skoða vel þann rekstur og alveg ofan í kjölinn.

Hér er líka lagt til að sýslumaðurinn á Norðurlandi eystra fái 11 milljónir til að halda starfsmanni á Þórshöfn. Ég tel mikilvægt að dómsmálaráðherra taki þetta til sín og gerir þetta starf varanlegt enda mikilvæg þjónusta á svæði sem er m.a. að sækja þjónustuna annars um hundruð kílómetra. Ég vil líka nefna að Persónuvernd opnaði með pompi og prakt árið 2021 skrifstofu á Húsavík og vert að vekja athygli á því að það voru 106 manns sem sóttu um tvær stöður, allt vel menntað fólk. Þessar stöður verða lagðar niður nú um áramót ef ekki verður brugðist við og ég hvet fjárlaganefnd til að bregðast við fyrst að ráðuneytið hefur ekki séð ástæðu til þess. Ég vil líka segja að þessi tilhneiging til að leggja niður störf úti á landi virðist alltaf vera fyrsti kostur og mér finnst það algjörlega óviðunandi. Við sem búum í hinum dreifðu byggðum þekkjum að þetta hefur ítrekað gerst. Það er eins og það sé auðveldara að leggja niður störfin sem eru fjær, alveg sama hvaða verk er verið að vinna, heldur en í nærumhverfinu, á þeirra móðurstöð, getum við kannski sagt, sem undir er.

Virðulegur forseti. Ég ætlaði ekki að tala mjög lengi, enda er ég að verða hálf raddlaus, þannig að ég er að hugsa um að láta þetta duga. Það er margt gott í þessu frumvarpi sem ég tel að við getum verið ánægð með og ég segi það hér að ég kem að sjálfsögðu til með að styðja það af því að ég tel að við séum að taka utan um þá þætti sem við þurfum helst að taka á.


Ræðumaður: Kári Gautason

Herra forseti. Þótt jól séu fyrir mörg yndislegur tími samveru og huggulegheita eru jól líka sá tími þar sem þau sem ekki eiga mikið upplifa hvað mestan skort. Það er um jólin sem aðstöðumunur fólks kemur hvað skýrast fram. Á okkur öllum dynur stanslaus glymur óraunveruleikans frá samfélagsmiðlum sem hafa það að markmiði að kalla fram stöðukvíða, kalla fram upplifaðan  skort: Er þetta nógu fínt hjá mér og hef ég ráð á því að gera betur? Fyrir þann hóp hefur markaðurinn af uppfinningasemi sinni fundið lausnir, ef lausnir skyldi kalla: Borga jólin í febrúar. Það felur í sér gríðarháa vexti og kostnað og þó að slíkt sleppi í gegnum nálarauga íslenskra laga hefðu kjörin sennilega orðið til þess að jólabarnið hefði ekki viljað heimila þessa starfsemi í musterinu. Eða hvað á að kalla smálán þar sem árleg hlutfallstala kostnaðar er norðan við 40% annað en okurlán?

„Undirrót allra lasta ágirndin kölluð er“, segir í Passíusálmum Hallgríms Péturssonar. Það er í takti við síðkapítalismann að ný tækni, fjártækni, virðist hratt og örugglega breytast í leið til þess að troða valkostum okurlána inn á sem flestar netbúðir þar sem almenningur framkvæmir vaxandi hluta sinna innkaupa. Umfang þessara okurlána virðist fara vaxandi en ég hef í hyggju að leggja fram fyrirspurn þessu tengda á næstu dögum. Netheima má líta á sem nokkurs konar almannarými og kannski þarf að velta því fyrir sér hvernig það almannarými skuli vera skipulagt. Er ástæða til þess að okurlánarar haldi til við afgreiðsluborð flestra verslana og með okri auði safna?


Ræðumaður: Steinunn Þóra Árnadóttir

Virðulegi forseti. 3. desember er alþjóðadagur fatlaðs fólks og það var haldið upp á hann hér á Íslandi sem og annars staðar. Markmiðið með þessum degi er upplýst samfélag, en ekki bara þennan tiltekna dag heldur alla daga, samfélag þar sem fatlað fólk nýtur verðskuldaðrar virðingar og sjálfstæðra réttinda. Það liggur nú þegar fyrir þinginu stefnumótun eða landsáætlun í málefnum fatlaðs fólks sem er lögð fram af félags- og vinnumarkaðsráðherra, sem er mjög gott og brýnt og mikilvægt mál.

En hví tek ég þetta upp hér í umræðum undir liðnum störf þingsins? Það er vegna þess að mér finnst nauðsynlegt að brýna þingheim í því að muna að það er alveg sama hvaða mál við ræðum hér í þingsal, hvort sem það er samgönguáætlun eða tillaga til þingsályktunar um eflingu íslenskunnar eða hvaða annað mál sem við nú ræðum hér, það er mál sem mun líka taka til fatlaðs fólks vegna þess að fatlað fólk er alls konar. Samkvæmt skilgreiningu Alþjóðaheilbrigðismálastofnunarinnar er fatlað fólk um 15% af mannkyninu. Það þýðir að u.þ.b. 57.000 manns hér á landi eru fatlað fólk. Við verðum að fara að venja okkur á það hér að öll mál sem við hér ræðum eiga að rúma fatlað fólk, ekki hugsa í sérlausnum þegar að þeirra málum kemur. Það þarf stundum að gera eitthvað aukalega en fyrst og fremst eiga öll lög að ná til fatlaðs fólks alla daga.


Ræðumaður: Bjarni Jónsson

Virðulegi forseti. Margt fólk er hart leikið af lánastofnunum þessa dagana, ekki bara vegna dýrtíðar og verðbólgu heldur ekki síður vegna þess hvernig fjármálastofnanir, bankar og lánveitendur komast upp með að beita fólk margs konar harðræði og þrengja að möguleikum þess til að fá notið eðlilegra og sanngjarnra lánakjara og úrlausn sinna mála hjá viðskiptabönkum sínum, oftar en ekki hjá viðskiptabönkum sem hafa verið þeirra frá barnsaldri eða lífeyrissjóðum sem þau hafa greitt til gegnum ævina, lánastofnunum sem þau eru jafnvel bundin skuldafjötrum gegnum óhagstæð íbúðalán sem ekki fæst breytt til hagfelldari veru hjá sömu lánastofnunum eða flutt annað vegna verðfellingar á lánshæfi þeirra, jafnvel eins og nú yfir nótt. Stór hluti Íslendinga á örlög sín undir fyrirtækjum eins og Creditinfo sem eftirlitslítið safnar upplýsingum um fjárhagsstöðu fólks, metur hversu líklegt fólk er til að standa í skilum og verslar svo með og selur þær upplýsingar. Félagið er ekki háð neinu eftirliti og hafa Neytendasamtökin gert alvarlegar athugasemdir við það.

Þann 23. nóvember tilkynnti Creditinfo skyndilega og fyrirvaralaust um breytingar á gerð lánshæfismats sem fólst í að greiðslusaga einstaklinga var skoðuð lengra aftur í tímann. Þessar breytingar urðu til þess að lánshæfismat margra lækkaði bókstaflega yfir nótt. Fólk sem einhvern tímann var í vanskilum en hefur lengi staðið í skilum er skyndilega metið ótraustari lántakendur, ekki vegna breytinga á högum þess heldur vegna breytinga á verkferlum hjá einu fyrirtæki, fyrirtæki sem er með einokun á markaði og sölu persónuupplýsinga og að því er virðist geðþóttaákvarðanir um mælikvarða. Fjöldi fólks hefur misst lánsheimildir og lánstraust hjá lánveitendum, ekki vegna breytinga á eigin högum heldur vegna breytinga hjá Creditinfo. Breytingarnar hafa haft stórkostlegar, víðtækar og skyndilegar afleiðingar fyrir 40% Íslendinga. Vart verður sagt að fyrirtækið hafi  gætt meðalhófs í aðgerðum sínum, hvorki veitt fólki upplýsingar um það fyrir fram né gefið kost á andmælum.

Ég tek undir með Neytendasamtökunum sem hafa kallað eftir því að stjórnvöld  hafi eftirlit með og láti gera úttekt á virkni lánshæfismats Creditinfo. Þau hafa lengi bent á að ekkert eftirlit sé með því hvernig lánshæfismat er reiknað út og  hvaða breytur stjórni því. Þessa ósvinna á ekki að líðast. Hér þarf að bregðast við.

Forseti minnir á að ræðutími í störfum þingsins er takmarkaður við tvær mínútur.


Ræðumaður: Steinunn Þóra Árnadóttir

Frú forseti. Þetta er mikilvægt mál sem við ræðum hér, tillaga til þingsályktunar um aðgerðaáætlun í málefnum íslenskrar tungu fyrir árin 2023–2026. Íslenskan er að þróast líkt og hún hefur líklega alltaf gert. Það hafa aldrei verið fleiri sem nota íslensku í sínu daglega lífi og það hafa örugglega heldur aldrei verið fleiri sem læra íslensku til þess að geta notað í sínu lífi og starfi. Við þetta allt saman bætast tæknibreytingar sem gera það einnig að verkum að við þurfum að huga sérstaklega að tungumálinu okkar, sem er örtungumál í hinum stafræna heimi. Við viljum að það komi vel út úr þessum tæknibreytingum og verði okkur áfram nýtilegt í leik og starfi. Ég held líka að þetta sé ekki bara tímabært mál til að taka fyrir hér og nú heldur einnig mál sem kemur til með að skipta máli til framtíðar, einmitt vegna þess að hér á landi býr fullt af fólki sem vill læra íslensku til þess að geta notað í sínu daglega lífi á Íslandi.

Það er mikilvægt að taka það mál föstum tökum að bjóða upp á fjölbreyttar leiðir fyrir bæði fullorðna og börn til að læra og öðlast færni í íslensku. Það kemur til með að skipta ekki bara þessa einstaklinga máli til framtíðar heldur er það í mínum huga partur af vaxandi góðum lífskjörum á Íslandi, partur af því að hér geti ríkt jöfnuður og þar með partur af því að hér ríki stöðugleiki í samfélaginu þar sem við öll, hvort sem við getum rakið ættir okkar langt aftur hér á Íslandi eða erum búin að vera hér í skemmri tíma og hvort sem við hyggjum á að vera hér út okkar ævi eða í einhvern tímabundinn tíma, getum tekið þátt í samfélaginu. Þess vegna fagna ég því mjög hvað í þeim andsvörum og umræðum sem hafa farið fram í dag um þetta mál er jákvæður tónn þó svo, eins og alltaf er, það vakni upp einhverjar spurningar sem ég tel að hæstv. ráðherra hafi svarað ágætlega hér á undan. Það skiptir máli að við á Alþingi getum sameinast og tekið saman höndum um þetta mál. Ekki síður að við sem íslenskt samfélag grípum einnig og lyftum undir, hvort sem það eru nágrannar, foreldrar barna sem eiga bekkjarfélaga sem hafa íslensku sem annað mál eða atvinnurekendur, og tökum öll boltann hvert á okkar svæði og hjálpumst að við að öll læri og geti notað íslensku, og með vaxandi kunnáttu. Þess vegna fagna ég því líka hvað aðgerðirnar í þessari aðgerðaáætlun eru fjölbreyttar og í rauninni gott veganesti fyrir íslenskt samfélag sem heild en ekki bara einhverjar tilgreindar einingar þess. Það er nú oft sagt að það þurfi heilt samfélag til að ala upp barn og partur af því að læra tungumál er að allt samfélagið sé tilbúið til þess að leyfa og hjálpa fólki að spreyta sig en einnig að veita því tækin og tólin til þess að öðlast aukna færni í málinu. Það gengur þessi tillaga nákvæmlega út á.


Ræðumaður: Steinunn Þóra Árnadóttir

Frú forseti. Ég vil byrja á að þakka hæstv. ráðherra fyrir framsögu sína um þessa þingsályktunartillögu um málstefnu íslensks táknmáls fyrir árin 2024–2027 og aðgerðaáætlun. Án þess að lengja þessa umræðu mjög mikið þá langar mig að koma hér sérstaklega upp til að fagna þessari þingsályktunartillögu þar sem stungið er upp á að Alþingi álykti að íslenskt táknmál fái stöðu hefðbundins minnihlutamáls og fyrsta máls þeirra sem þurfa að reiða sig á það til tjáningar og samskipta og að þetta nái einnig til barna. Mér finnst mikilvægt að koma hér upp og ítreka mikilvægið vegna þess að þetta er grundvallarmál þegar kemur að réttindum fatlaðs fólks, réttindum heyrnarlausra til tjáningar og samskipta og réttinda til tjáningar og samskipta á opinberu viðurkenndu tungumáli. Sagan hefur því miður sýnt okkur að það hefur svo sannarlega ekki alltaf verið farið vel með heyrnarlaust fólk í okkar samfélagi og þá kannski sér í lagi heyrnarlaus börn. Þess vegna skiptir það máli að stefna sem þessi sé sett fram og að það sé sett fram aðgerðaáætlun og síðast en ekki síst að íslenskt táknmál fái þessa formlegu viðurkenningu sem tungumál. Hér eru vitaskuld, líkt og er í svona aðgerðaáætlunum, nefnd ýmis atriði og ég treysti allsherjar- og menntamálanefnd fullkomlega til að kafa frekar ofan í hvern punkt. Kannski er þörf á því að skerpa einhvers staðar á eða hnýta einhverjar skrúfur fastar, eins og gerist bara í umfjöllun um þingmál hér almennt, en ég treysti því að innan ekki svo langs tíma fáum við þetta mikilvæga mál aftur hingað inn í þingsalinn þar sem við samþykkjum þessa tillögu og eflum þannig og bætum stöðu þeirra sem nota táknmál í íslensku samfélagi og tökum þar með líka risavaxið skref í því að bæta stöðu fatlaðs fólks á Íslandi.


Ræðumaður: Katrín Jakobsdóttir

Herra forseti. Ég kem aðeins inn á þetta með sveitarfélögin hér í lok svarsins en mig langar að ljúka þeirri hugsun sem ég var byrjuð á í lok fyrra svars vegna þess að það sem ég er að segja á ekki bara við um viðbragðsaðila. Við getum tekið sem dæmi stofnanir okkar sem sinna rannsóknum og vöktun, eitthvað sem kannski þykir ekki alltaf mjög spennandi þegar allt gengur vel en er algjör undirstaða þegar eitthvað bjátar á. Þegar við horfum á skriðuföll, snjóflóð, eldsumbrot, þá skiptir öllu máli að eiga fræðistofnanir sem eru að sinna þeirri vöktun þannig að það er annar hlutur sem ég tel að við þurfum að ræða. Hvað varðar sveitarfélögin þá vil ég segja að það er alveg hárrétt að fyrsta viðbragð gengur yfirleitt gríðarlega vel og þar hafa sveitarfélögin mjög skýrt afmörkuðu hlutverki að gegna í gegnum sínar almannavarnanefndir. Síðan blasa oft við flókin mál sem þarf að leysa úr. En það er líka þannig, svo því sé haldið til haga, að aðstæður á hverjum stað geta verið ansi sérstakar. Við getum við séð til að mynda tjón á atvinnuhúsnæði sem hefur áhrif á efnahagslíf viðkomandi byggðarlags. Í tilfelli Seyðisfjarðar voru þetta gömul hús sem þurfti að bæta og vinna að því að byggja upp aftur, sem er kannski ekki á öllum stöðum.  Við erum alltaf að eiga við einstakar kringumstæður. Ég vil bara segja í lokin, herra forseti, að ég held að á nýju ári væri gríðarlega jákvætt ef við settum af stað vinnu hér á vettvangi Alþingis, ég veit ekki nákvæmlega hvernig við útfærum hana,  þar sem við reynum að draga dálítið saman þessa lærdóma. Ég held að það sé mjög mikilvægt að þessi mál, ef einhver, séu óumdeild hér á vettvangi þingsins.


Ræðumaður: Katrín Jakobsdóttir

Herra forseti. Ég þakka hv. þingmanni fyrir þessa fyrirspurn. Það kemur ekki á óvart að hún setji þetta mál á dagskrá enda vitnaði hún í fyrri tillögur sínar um málin. Ég held raunar, ef við lítum aftur fjögur ár, allt frá óveðrinu mikla sem gekk yfir norðurhluta landsins 2019 og til allra þeirra atburða sem hv. þingmaður vitnaði til sem hafa orðið síðan, að það væri ekki óskynsamlegt fyrir Alþingi að fara aðeins yfir þessi mál heildstætt. Við erum með náttúruhamfaratryggingu sem þjónar ákveðnu hlutverki sem varðar tjón á íbúðarhúsnæði og húsnæði sem orðið er. Náttúruhamfaratrygging fer ekki með forvarnahlutverk. Það gerir ofanflóðasjóður en hann er með mjög afmarkað hlutverk. Þegar ég mælti fyrir frumvarpi um varnargarða á Reykjanesi þá ræddi ég sérstaklega mikilvægi þess að við settum á dagskrá einhverja heildstæða mynd af því hvernig við ætlum að tryggja forvarnir gagnvart náttúruvá sem ekki er eingöngu ofanflóð. Horfum til að mynda á hækkandi sjávarstöðu og þá stöðu sem byggðir sem liggja nærri sjó og liggja lágt eru í gagnvart því, svo dæmi sé tekið. Ég gæti haldið áfram og rætt margt hér. Við höfum lært mjög mikið á þessum fjórum árum. Það hefur verið starfandi ráðuneytisstjórahópur sem hefur séð um samhæfingu aðgerða í stjórnkerfinu en mér finnst full ástæða til að við förum aðeins yfir þá lærdóma sem við höfum dregið. Við erum búin að kortleggja gríðarlega vel innviði landsins og hvernig við getum tryggt þá betur og varið betur gagnvart náttúruvá. Ég held að við þurfum bara að ráðast í miklu almennari sýn á forvarnir gagnvart náttúruvá en eingöngu í gegnum ofanflóðasjóð og ég held að það sé eðlilegt að einhverju leyti að þetta sé tvískipt, þ.e. að við séum annars vegar með trygginguna og hins vegar með forvarnirnar. Við þurfum líka að ræða okkar viðbragðsaðila og ég vil bara segja það hér að það er fámenn sveit sem stendur vaktina hér í hverju ástandinu á fætur öðru. Ég held að það sé full ástæða til að við ræðum þessa forgangsröðun á Alþingi Íslendinga því að við eigum eftir að þurfa að takast á við fleiri hamfarir og við erum að leggja ansi miklar byrðar á ansi fáa einstaklinga.


Ræðumaður: Katrín Jakobsdóttir

Herra forseti. Það er alveg rétt sem hv. þingmaður segir, það er ekki auðvelt að ræða einstaklingsmál hér í óundirbúnum fyrirspurnum enda var það ekki ég sem setti einstaklingsmál á dagskrá heldur var það hv. þingmaður og fyrirspyrjandi. Ef hv. þingmaður vill að ég dragi einhverjar almennar ályktanir af þessu — sem auðvitað rímar við það sem ég er að vinna að sem ráðherra mannréttindamála og það er m.a. ástæðan fyrir því að ég hef lagt fram frumvarp um mannréttindastofnun, sem ég vona svo sannarlega að Alþingi afgreiði — þá myndi ég telja, í ljósi þess að um er að ræða milliríkjamál sem hv. þingmaður vekur hér máls á, að það þurfi auðvitað að taka það til sérstakrar skoðunar hvort raddir barna séu nægjanlega virtar, hvort nægilegt tillit sé tekið til skoðana þeirra í málum sem við hér á landi erum með ákveðið verklag í og hvort við teljum að þau lönd sem við erum í samstarfi við í gegnum framsalssamninga og aðra alþjóðlega samninga séu með sambærilega túlkun á mati á því hvað börnum er fyrir bestu sem við höfum tileinkað okkur hér á Íslandi, til að mynda miðað við ákveðinn aldur. Ég held að þetta kalli á sérstaka umræðu um þau mál á milli ríkja þannig að það sé sambærilegur skilningur milli ríkja á því hvernig eigi að tryggja að á röddum barna sé tekið mark í svona málum.


Ræðumaður: Katrín Jakobsdóttir

Herra forseti. Ég þakka hv. þingmanni fyrir fyrirspurnina sem tók nú á allmörgum og ólíkum málum. Í fyrsta lagi er hér rætt um mál sem tengist Noregi og börnum í því máli þar sem yfir hefur staðið ákveðin forræðisdeila. Ég vil segja um það mál að við þurfum auðvitað að velta því fyrir okkur hversu mikið stjórnmálamenn eiga að stíga inn á verksvið dómstóla í þeim efnum því að þar liggur fyrir dómur sem hefur verið staðfestur af Landsrétti. Það hefur verið tekist á um þetta á milli lögmanna en þar auðvitað stöndum við stjórnmálamenn frammi fyrir því að dómstólar hafa mjög ríkt sjálfstæði og eins ríkissaksóknari sem fer með þann þátt mála í dómskerfinu. Mér finnst sjálfsagt að við hér á Alþingi veltum því fyrir okkur hvort við viljum breyta einhverju í lögunum og reglunum sem við höfum undirgengist, hvort sem það er evrópska handtökutilskipunin, framsalssamningar eða hvernig nákvæmlega við virðum niðurstöður dómstóla. En ég minni á að í þessu máli er þetta svo, og ég hefði talið að meiri hluti hv. alþingismanna væri þeirrar skoðunar að stjórnmálamenn ættu ekki að stíga inn í störf dómstóla.

Hvað varðar síðan önnur þau mál sem hv. þingmaður nefndi og varða þá m.a. sama mál og hv. þm. Logi Einarsson fór hér yfir þá vil ég ítreka það sem ég sagði áðan, að það mál er enn til meðferðar hjá þeim stofnunum sem við höfum samþykkt að eigi að fjalla um málefni m.a. fylgdarlausra barna. Þar hefur verið lögð rík áhersla á að það fari fram sérstakt hagsmunamat á stöðu barna og ég vísaði til umræðu um þau mál hér í tíð fyrrverandi hæstv. dómsmálaráðherra sem beitti sér mjög fyrir því.  Ég ítreka það að mér finnst mjög mikilvægt að þeirri málsmeðferð ljúki áður en við leggjum á það eitthvert mat  hvort það hagsmunamat hafi farið fram eða ekki.


Ræðumaður: Katrín Jakobsdóttir

Herra forseti. Eins og ég fór yfir hér áðan þá erum við með ákveðið kerfi sem á að starfa samkvæmt þeim lögum sem við höfum sett og komið okkur saman um hér í þinginu og vonandi getum við náð breiðari sátt um það eins og hv. þingmaður kom að í sinni fyrri spurningu. Samkvæmt þeim lögum er gert ráð fyrir því að það fari fram sérstakt mat á hagsmunum barna. Framkvæmd þeirra hefur verið þannig að það á að vera sameiginlegt verklag Barnaverndarstofu, barnaverndarnefnda, Útlendingastofnunar og eftir atvikum lögreglu sem á að tryggja það að ákvæði barnaverndarlaga og barnasáttmála Sameinuðu þjóðanna standist. Ég hlýt að treysta því þar til annað kemur í ljós að þessir hagsmunir verði hafðir í heiðri í því mati sem ekki er lokið af hálfu kærunefndar útlendingamála. Ég ítreka að þessu máli er ekki lokið innan íslensks stjórnkerfis og vil ítreka að það hefur a.m.k. verið mín skoðun að við eigum sérstaklega að horfa til hagsmuna barna í öllum okkar ákvörðunum í þessum málum og ég hef ekki orðið vör við annað en að það sé tiltölulega breið sátt um það í þinginu. Þannig að við skulum sjá hvernig þessu máli lyktar á endanum hjá til þess bærum stjórnvöldum.


Ræðumaður: Katrín Jakobsdóttir

Herra forseti. Ég þakka hv. þingmanni fyrirspurnina og ef ég byrja fyrst á hinu almenna þá voru auðvitað þær aðstæður uppi þegar Rússar réðust inn í Úkraínu að Evrópa tók öll sameiginlega ákvörðun um að beita ákvæði um hópflótta sem gerir það einfaldara í framkvæmd eins og hv. þingmaður skilur. Við höfum fengið einhverjar þúsundir Úkraínumanna hingað, 1.500 á þessu ári, en auðvitað mörg ríki sem hafa fengið mun fleiri, margar milljónir flóttamanna frá Úkraínu og hafa tekið á móti þeim. Ég held að það skipti miklu máli að þessir hlutir séu ræddir á vettvangi alþjóðasamfélagsins þannig að ríki heims geti sameinast um þessi mál. En vissulega er það síðan svo að við höfum ýmislegt að segja um þau sem eru hingað komin og hv. þingmaður nefnir hér sérstaklega mál tveggja drengja sem eru hér. Fram hefur komið að úrskurður í þeirra máli er ekki endanlegur. Málinu hefur verið áfrýjað til kærunefndar útlendingamála, þetta er úrskurður frá Útlendingastofnun sem um ræðir. Í lögum um útlendinga kemur fram að það skuli hafa það sem barninu er fyrir bestu að leiðarljósi og þar eigi að líta til möguleika barna að á fjölskyldusameiningu, öryggis, velferðar og félagslegs þroska og það skuli ávallt framkvæma sérstakt hagsmunamat. Við erum auðvitað með þetta kerfi og kærunefnd útlendingamála hlýtur væntanlega að fara yfir þetta mál út frá nákvæmlega þessu og hagsmunamat á stöðu barna er eitthvað sem ég hef lagt mikla áherslu á og ég man það vel að fyrrverandi hæstv. dómsmálaráðherra, Áslaug Arna Sigurbjörnsdóttir, beitti sér mjög í þessum málum í sinni tíð í dómsmálaráðuneytinu og ég ímynda mér að þetta hljóti að koma til sérstakrar skoðunar hjá kærunefnd útlendingamála. Síðan vil ég bara nefna það, af því að hv. þingmaður nefnir sérstaklega stöðuna á Gaza, að mál sem varða fjölskyldusameiningar hafa að sjálfsögðu verið til skoðunar hjá Útlendingastofnun. Þar eru nokkrar hindranir í vegi af því að það er erfitt að komast af svæðinu. En þessi mál hafa verið til skoðunar hjá Útlendingastofnun.


Ræðumaður: Katrín Jakobsdóttir

Herra forseti. Hv. þm. Þorgerður Katrín Gunnarsdóttir hefur talað mjög fyrir aðhaldssemi í ríkisfjármálum og það er það sem þessi fjárlög endurspegla, þau endurspegla aðhaldssemi. Það er bara staðreynd málsins. Og af hverju erum við að gera það? Jú, við erum að reyna að tryggja að ríkisfjármálin styðji við peningastefnuna þannig að verðbólgan gangi niður. Hv. þingmaður spyr síðan sérstaklega um vaxtabótaauka sem einu leiðina til að styðja við heimilin í landinu. Ég vil bara minna á að við erum með mjög fjölþættan stuðning á sviði húsnæðismála. Það sem þessi ríkisstjórn hefur gert er að einbeita sér að því að auka framboðið því við erum með ákveðinn skort á húsnæðismarkaði. Þá þarf að horfa á framboðið og það þarf að huga að regluverkinu í kringum húsnæðismarkaðinn. Hingað inn er á leiðinni frumvarp um réttarstöðu leigjenda og hæstv. menningar- og viðskiptaráðherra hefur verið að vinna að breytingum á regluverki í kringum svokallað Airbnb-hagkerfi á húsnæðismarkaði. Við þurfum einmitt að horfa heildstætt á þetta. Svo vil ég bara minna hv. þingmann á að kaupmáttur launa hefur hækkað um 3% á árinu. Það er ekki í krónum talið heldur sjálfur kaupmátturinn. Þannig að það að draga upp þá mynd að hér sé allt í kaldakoli, þótt vissulega sé verðbólgan þrálát og vaxtastigið hátt, er ekki raunsönn mynd, herra forseti.


Ræðumaður: Katrín Jakobsdóttir

Herra forseti. Ég þakka hv. þingmanni fyrirspurnina. Svo við byrjum nú á upphafspunkti hv. þingmanns um jólagjafasöfnun í Kringlunni þá er gleðilegt að segja frá því að hún tók mjög hressilega við sér eftir að þessi frétt kom fram, bara svo því sé til haga haldið.

Hv. þingmaður vísar hér í vaxtastig og verðbólgu og kjör barna og ef ég byrja á því sem tengist kjörum barna þá held ég að við hv. þingmaður séum sammála um að það skipti miklu máli þegar verið er að taka ákvarðanir fram í tímann að stjórnvöld beiti sér með þeim hætti að við drögum úr fátækt barna. Helst eigum við að útrýma henni. Það er ein besta fjárfesting þjóðhagslega sem við getum ráðist í og til þess eru margar leiðir. Við erum búin að vera að endurskoða og breyta barnabótakerfinu og eigum að byggja á því áfram. Það er líka hægt að ráðast í ákveðnar kerfisbreytingar, t.d. að brúa umönnunarbil, huga að skólamáltíðum, tómstundastarfi og öðru því sem varðar kjör barna. Það held ég að sé allt mjög góð fjárfesting og margt af því hefur ríkisstjórnin þegar verið að vinna í.

Þegar kemur hins vegar að stöðu heimilanna, af því hv. þingmaður spyr sérstaklega um húsnæðisstuðning, þá höfum við líka verið að endurskoða það kerfi. Við höfum verið að leggja áherslu á rót vandans sem er framboð af húsnæði. Þannig hefur ríkið stigið inn á húsnæðismarkað í fyrsta sinn í síðari tíð með mjög myndarlegum stofnframlögum. En nú er staðan þannig að hátt í þriðjungur þeirra íbúða sem hefur verið byggður á undanförnum árum er byggður fyrir tilstuðlan opinberra framlaga og ég held að við hv. þingmaður hljótum að vera sammála um það að ef við viljum ráðast að rót vandans þegar kemur að húsnæðiskostnaði heimilanna þá skiptir máli að framboðið standi undir eftirspurn og þar hefur ríkisvaldið verið að beita sér.

Við erum auðvitað líka búin að vera að endurskoða húsnæðisstuðninginn og sú vinna heldur áfram, þ.e. hann er auðvitað dreifður víða eins og er, en ég held að það skynsamlegasta sem hægt sé að gera sé að reyna að einfalda þetta kerfi. Við erum með sérstakan stuðning fyrir leigjendur, annars konar stuðning fyrir eigendur. Við erum komin með nýtt kerfi sem heitir tilgreind séreign sem var tekið upp, m.a. fyrir kröfu verkalýðshreyfingarinnar, sem á eftir að reyna á. Við eigum að horfa á þetta mál heildstætt, herra forseti.


Ræðumaður: Steinunn Þóra Árnadóttir

Virðulegi forseti. Stjórnskipunar- og eftirlitsnefnd hefur fengið til meðferðar tilkynningu landskjörstjórnar um kosningu Gretu Óskar Óskarsdóttur sem 3. varamanns á lista Pírata í Suðvesturkjördæmi. Nefndin hefur fundað til að fjalla um kosninguna og kjörgengið og mælir nefndin einróma með staðfestingu kosningar Gretu Óskar Óskarsdóttur.


Ræðumaður: Bjarkey Olsen Gunnarsdóttir

Virðulegi forseti. Þetta mál er búið að vera til umfjöllunar í velferðarnefnd í dágóðan tíma, var á síðasta löggjafarþingi, 153. löggjafarþingi, og er hér aftur á þessu þingi, Ég er á því að þetta sé góð leið, hvort sem við viljum tala um forsjárhyggju eða hvað það nú er. Við erum gjarnan spurð að því hvaða meðul við höfum notað til að ná jafn langt í forvörnum og draga úr tóbaksnotkun eins og raun ber vitni. Við erum auðvitað meðal fyrstu þjóða til að innleiða viðvörunarmerki. Þegar ég fór að lesa í kringum þetta mál sá ég að það var síðan 1971 og þá fannst mér vera ótrúlega langur tími liðinn. Ég var í þeim hópi sem notaði talsvert mikið af þessari vöru, hvort heldur hún var með mentólbragði eða tóbaksbragði, og ég man þegar myndmerkingarnar komu fram og hvaða áhrif það hafði. Síðan var tekin ákvörðun um að tóbak mætti ekki sjást. Ég held að þetta allt skipti máli. Ég er alveg sammála því sem hér er nefnt, að taka upp einsleitar umbúðir og annað slíkt og ég held að þetta séu bara allt þættir í því að hjálpa til við að draga úr neyslu. Ég tel ekki að þetta séu fyrst og fremst miðaldra konur sem eru að reykja Salem eða Capri eða eitthvað þó að það sé eflaust stór hópur fólks sem er miðaldra sem neytir þessarar vöru.

Nú er það svo að söluaðilar hafa vitað af þessu lengi en ástæðan fyrir þessum lengda tíma er kannski fyrst og fremst til þess að þeir sem neyta hafi þá rými til þess, kjósi þeir það, að skipta yfir eða jafnvel bara að hætta. Það væri náttúrlega langbest. Þess vegna er aðlögunartíminn lengdur hér að tillögu nefndarinnar. Ég held að það sé ástæða til að taka utan um þetta eins og hér var nefnt áðan. Við erum gjarnan að setja heimsmet í öllum sköpuðum hlutum. Við erum þjóð sem neytir ekki 3% vara með einkennandi bragði eða mentól eins og kemur fram í álitinu heldur svo margfalt meira, það er miklu stærri hópur hér sem neytir þessarar vöru. Það er eins með nikótínpúðana, við erum líklega önnur stærsta þjóðin, alla vega Evrópuþjóðin, sem er að neyta þeirra, þ.e. í magni. Ég er algjörlega á því að við verðum að ná utan um þetta. Ég hef miklar áhyggjur af þeirri vöru og líka í rauninni veipinu. En þessir púðar — bara síðast í vikunni frekar en rétt fyrir síðustu helgi var ungur piltur, 17 ára, kominn með eitrun og var fluttur inn á Landspítala. Styrkleikinn er jafnvel slíkur að það geta verið álíka mikil áhrif af einum púða, getur verið það í styrkleika, eins og af heilum tóbakspakka. Það er kannski eins og mörg hver átti sig ekki á því. En aðalmálið er auðvitað það að þetta er gríðarlega ávanabindandi og ég myndi vilja að ráðherrann tæki þetta upp og það þyrfti ekki að bíða eftir einhverju frá Evrópu til þess. Mér finnst ástæða til að við tökum utan um þetta. Ég hitti nú bara í gær konu í mínum stigagangi sem er leikskólakennari sem sagði að það færi gjarnan tími í það á morgnana að tína upp af skólalóðinni púða þannig að börnin héldu ekki að þetta væri tyggjó eða eitthvað og væru að stinga þessu upp í sig því þetta er, eins og við höfum heyrt og hér var nefnt, skilið eftir úti um allt.

En þetta er svo dæmigert virðist vera fyrir okkur Íslendinga að taka allt svona með miklu trukki og dýfu. Það er áhyggjuefni að þetta færist einhvern veginn til, fyrst var það veipið, og það var einmitt þetta með bragðefnin og stundum með tóbaki og stundum ekki, og nú eru það þessir púðar sem tröllríða öllu. Það má vel vera að einhverjum finnist það vera of mikil afskiptasemi af hálfu ríkisins að taka utan um það með stífum hætti. Sumir eru á því að þetta eigi bara að fá að fjara út og deyja út með einhverjum kynslóðum sem eru að reykja og eru stærstu neytendur mentólsígaretta. En ég held að við eigum að hjálpa til og þess vegna er ég fylgjandi þessu máli og tel að þetta sé forvörn, ekki síður en annað sem við höfum gert þegar kemur að notkun á tóbaki.


Ræðumaður: Bjarkey Olsen Gunnarsdóttir

Virðulegi forseti. Eins og stundum er sagt ætlar maður ekki að lengja umræðuna en af því að ég hef nú setið í þessari nefnd líka, þingmannanefnd um málefni barna, og þar sem þessi mál hafa verið ítarlega til umræðu í talsvert langan tíma fagna ég þessu frumvarp og að það sé fram komið. Þó að mörgu sé að hyggja, eins og hefur verið rætt í kvöld, þá get ég tekið undir að við þurfum að gæta að — ég ætla bara að stoppa stutt hér, það er margt sem hægt væri að ræða — framhaldsfræðslunni og fullorðinsfræðslunni. Eins og meiri hlutinn áréttar sannarlega í áliti sínu er mikilvægt að huga að samstarfi milli ráðuneyta hvað þetta varðar. Eins finnst mér mikilvægt, hafandi starfað sem náms- og starfsráðgjafi, varðandi raunfærnimatið, sem hér er nefnt og tekið vel utan um að mínu mati, að lögð verði áhersla á að þróa það matstæki. Það er gríðarlega mikilvægt þegar kemur að fullorðinsfræðslunni að það sé gert og það sé þá í samvinnu framhalds- og háskólastigsins. Svo líka varðandi iðn- og verknám sérstaklega, það þarf að halda áfram að þróa það líka þar.

Mig langaði líka aðeins að nefna námsgögnin, af því að við höfum á því skoðun í Vinstrihreyfingunni – grænu framboði að það skipti máli með hvaða hætti námsgögn eru framleidd og útbúin og að nemendur hafi aðgang að góðum námsgögnum. Þess vegna finnst mér gott að það sé tekið dálítið vel utan um það hér og áréttað að verið sé að vinna að frekari lagabreytingum um námsgögn og það eigi að leggja það mál fram á yfirstandandi þingi. Mér finnst mikilvægt að við ýtum á eftir því að það nái fram að ganga, að við séum ekki að fjalla um það næsta haust eða eitthvað slíkt heldur að við getum klárað það líka hér á þessu þingi samfara þessum málum sem við erum að vinna að í þágu menntunar og farsældar barna.


Ræðumaður: Orri Páll Jóhannsson

Virðulegur forseti. Ég þakka hv. þm. Sigmari Guðmundssyni andsvarið. Örlítið í framhaldi af þessu orðalagi með skoðanamuninn. Eins og hv. þm. Njáll Trausti Friðbertsson kom réttilega inn á hefur þróunin í hinum vestræna heimi verið sú að hinum mismunandi flokkum og hreyfingum fjölgar og röddunum eftir því. Ég vil einmitt meina að það endurspegli vilja lýðræðisins að fólk með mismunandi skoðanir setjist við sama borð til að reyna að komast að einhverri niðurstöðu og ég tók dæmi um hvernig við gátum og gerðum það með sóma og sann þegar þessi sama ríkisstjórn afgreiddi 3. áfanga rammaáætlunar. Enn er ég ekki sammála því að það sé svo mikill skoðanaágreiningur að við komumst ekkert áfram, þótt það þjóni sjálfsagt pólitískum hagsmunum að halda því svolítið reglulega á lofti.

Ég skil hv. þingmann þannig að hann sé ekki alveg sammála mér með það að endurskoðun á ráðstöfun þegar framleiddrar orku sé möguleiki heldur snúist þetta um aukna orkuöflun. Hv. þingmaður bendir hins vegar á hið augljósa, að verðmæti náttúrunnar er líka mikið og það eru auðvitað takmörk fyrir því hvað orkuöflunin getur vaxið. Það eru endimörk á vextinum. Hvernig eigum við þá í ósköpunum að mæta þeim áskorunum sem við stöndum frammi fyrir í ljósi loftslagsvárinnar þegar við vitum að hluti vandans að við erum komin í þessa stöðu er vegna þess hvernig við höfum gengið gegndarlaust á gæðin, svo ekki sé talað um hugmyndafræði sjálfbærrar þróunar sem miðar að því að reyna að mæta þörfum samtímans án þess að ganga á þarfir komandi kynslóða? Hvernig sér hv. þingmaður fyrir sér að við getum komist á þessa braut án þess að ráðast í aukna orkuöflun ef við ætlum ekki að sameinast um að vert sé að taka umræðuna um að forgangsraða þegar framleiddri orku í þágu þess að ná utan um og koma í veg fyrir aukna loftslagsvá í heiminum?


Ræðumaður: Orri Páll Jóhannsson

Virðulegur forseti. Ég vil taka undir með hv. þingmanni og hans lokaorðum um verðmætin sem felast í náttúrunni okkar. Mig langar þó að nota tækifærið og biðja hv. þingmann sem hefur verið tíðrætt í ýmsum andsvörum og ræðum um einhverja óeiningu í ríkisstjórninni og að það gangi hvorki né reki vegna þess að ríkisstjórnin komi sér ekki saman um alla skapaða hluti, að leggja ekki til grundvallar því mati sínu orð eins þingmanns, hv. þm. Jóns Gunnarssonar. Það er óþarfi. Hér sitjum við skælbrosandi stjórnarþingmennirnir í salnum með hv. þingmanni og hann hefur enga ástæðu til að halda að þetta sé allt saman á einhverri niðurleið.

Ég vil líka nota tækifærið og minna á að það var einmitt í tíð þessarar ríkisstjórnar sem 3. áfangi rammaáætlunar, sem hafði sannarlega ekki verið afgreiddur af þinginu, var afgreiddur. Ég vísa þessu lóðbeint til föðurhúsanna. Hv. þingmaður og aðrir þurfa ekki að hafa neinar áhyggjur af því að hér sé allt í einhverju stoppi þegar kemur að orkumálum. Mig langar hins vegar að nota tækifærið, vegna þess að ég endaði ræðu mína áðan á því sem ég hefði kannski átt að orðlengja örlítið frekar, að spyrja hv. þingmann út í það að á sínum tíma voru teknar stórar og miklar ákvarðanir, sumar kannski stórkarlalegar eins og hv. þingmaður sagði áðan, um að ráðast í meiri háttar orkuöflun til handa einhverri einni fabrikku eða einu stóriðjuveri. Það voru stórar og miklar ákvarðanir sem voru sjálfsagt réttar á þeim tíma. Deilir hv. þingmaður þeirri skoðun minni að nú séum við á þeim tímamótum í ljósi loftslagsvárinnar og þeirra krafna og skuldbindinga sem höfum undirgengist að kominn sé tími á að við endurskoðum hvernig við ráðstöfum þegar framleiddri orku og forgangsröðum henni í þágu þess að reyna að stemma stigu við loftslagsvánni?


Ræðumaður: Orri Páll Jóhannsson

[Hlátur í þingsal.]Virðulegi forseti. Ég held að ég skilji það sem hv. þingmaður er að meina, þ.e. hvort mér finnist þetta eðlilegt og ég var að reyna að svara hv. þingmanni þessu. Ég ætla ekki að fara efnislega inn í akkúrat þetta mál því að á því eru margir gallar og það eru margir vinklar og margar sögur af því. Geri ég ekkert lítið úr því að einhvers staðar hefur þetta þótt góð hugmynd. Ég er ekki að gera það. Ég er þeirrar skoðunar, hafandi lesið öll þessi gögn aftur á bak og áfram, að við erum bara að fá frekari dæmi og sannanir þess að þetta tiltekna mál er ekkert sérstaklega góð hugmynd. En gott og vel. Hv. þingmaður spyr hvort ég telji eðlilegt að hlutirnir geti tekið 20 ár. Það sem ég er að reyna að segja er að ef ég undirbygg hugmynd mína svo vel og gagnlega og er tilbúinn að laga mig að aðstæðum og hugsanlega því regluverki eða lögum eða lagaákvæðum sem mér var bara ekki kunnugt um þegar ég lagði af stað í vegferðina þá getur það tekið tíma. Það getur gert það. Það er kannski ekki í lagi að það taki 20 ár en ef hugmyndin er eftir 20 ár engu að síður enn þá, ég vil segja glórulaus, er hún þá ekki andvana fædd, hv. þingmaður? Er þá eitthvert vit í því að vera að keyra hugmyndin áfram? Þetta snýst ekkert um einhverja skipulagða andstöðu við góðar hugmyndir mínar, hv. þingmaður. Þetta snýst um það að við virðum þær upplýsingar og þau gögn og það sem fyrir liggur, þá aðila sem eru að reyna að ráða okkur heilt þegar við fáum alls kyns hugmyndir, margar þeirrar misvitrar. En vegna þess að ég endaði síðasta andsvar mitt á að segja að allar ákvarðanir væru réttar þegar þær eru teknar þá leiðrétti hv. þm. Óli Björn Kárason mig og sagði að því væri akkúrat öfugt farið. Allar ákvarðanir eru rangar þegar þær eru teknar. Það á kannski bara við í þessu tilfelli, hv. þingmaður.


Ræðumaður: Orri Páll Jóhannsson

Virðulegur forseti. Ég þekki þetta mál ágætlega sem hv. þm. Birgir Þórarinsson er að spyrja út í en ég kýs hins vegar að fara ekki í tæplega tveggja mínútna ræðu efnislega ofan í atriði þess máls. Það get ég hins vegar og skal gera ef hv. þingmaður vill utan salar. En ég held að inntakið í spurningu hv. þingmanns hafi verið það hvort mér finnist eðlilegt að hlutir taki svona langan tíma þegar er verið að berjast í því. Þá ætla ég að svara svona: Mér finnst óeðlilegt ef upp kemur sú staða þegar fyrir liggur hugmynd sem þykir fýsileg til að mynda með afgreiðslu Alþingis í svokallaðan nýtingarflokk — það þýðir ekki að það eigi að virkja. Það þýðir að það þyki fýsilegt og megi skoða möguleikann á virkjun. Öll þessi málsmeðferð er að mörgu leyti eftir þegar þingið hefur klárað sig af ákvörðuninni. Ef upp koma málefnaleg rök fyrir því að hugmyndin sé þegar upp er staðið ekki góð — mér mun alltaf finnast hún góð sem höfundur hugmyndarinnar, því er ekkert að leyna, það verður alltaf svo — ef upp koma málefnalegar aðstæður, hvort sem það eru náttúruverndarsamtök sem benda á þetta og/eða eins og í þessu tilfelli þar sem hv. þingmaður vísar í yfirvöld sem draga það skýrt fram með röksemdafærslum og lögum, þá hljótum við og ég vil meina að við eigum að hafa hug og þor og þrek til að taka nýjar ákvarðanir. Það mættum við gera meira af hér þegar fyrir liggja nýjar niðurstöður og nýjar rannsóknir og nýjar upplýsingar sem sýna fram á að fyrri hugmynd sé ekki góð, en við höfum einhvern tímann verið þeirrar skoðunar að hún sé betri, þá eigum við að snúa af þeirri leið og taka nýja ákvörðun. Allar ákvarðanir eru réttar þegar þær eru teknar, sjáðu til.


Ræðumaður: Orri Páll Jóhannsson

Virðulegi forseti. Ég held nefnilega að þetta sé nú kannski ekki alveg einhlítt. Hv. þingmaður segir: Við ætlum að reiða okkur helst á raforkuna til að ná kolefnishlutleysinu. Það að ná tökum á loftslagsmálunum snýst líka um að tryggja bindingu og draga úr losun, draga úr losun eins og við lifandi getum. Það gerum við ekki bara með því að skipta út jarðefnaeldsneytinu. Það eru margir aðrir losunarþættir í samfélaginu sem við þurfum að vinna á. En rafmagnið er sannarlega eitt af því sem getur komið í staðinn fyrir það. Ég held ég hafi svarað hv. þingmanni hér áðan með það að ég er sammála því, já, að kerfið þarf að vera þannig úr garði gert að það stuðli að því að við getum nýtt raforkuna þar sem þarf að nota hana. Við getum til að mynda framleitt inn á kerfið og kerfið sé þá í stakk búið að taka við því þar sem það á við og til að mynda liggja fyrir einhverjar hugmyndir og/eða fýsilegir kostir. Við getum tekið dæmi í kringum Blöndu og Blönduvirkjun, þar eru tveir kostir sem ekki er hægt að ráðast í einfaldlega vegna þess að kerfið getur ekki tekið við þeim. Við hv. þingmaður þekkjum auðvitað þetta dæmi mjög vel. Þannig að ég er sammála því, já, en ég bara ítreka að það er einhver ástæða fyrir því að það er fyrirstaða og ég segi ekki ég held, ég veit það að tími nautslegra og svívirðilegra bragða í því að reyna að fá fólk á eina sveif er bara löngu liðinn. Samfélagið vill það ekki og sem betur fer eru teikn um allt aðra aðferðafræði hjá þeim sem véla með þessi mál og ég þakka fyrir það. Ég held því að við séum ekki að horfa upp á önnur 20 ár í þessu, svo ég segi það við hv. þingmann.

En ég ætla samt að enda hérna á öðru, af því að hann talaði hér í löngu máli í fyrra andsvari um að vindorkan gæti skapað gríðarleg tækifæri. Það má vel vera að það sé rétt. En við vitum líka að hún getur skapað gríðarlegar ógnir. Við skulum ekki gleyma því þegar við fáum það mál til umræðu þegar að því kemur í þinginu. En við erum ekki að ræða það hér og ég ætla ekki að fara út í þá sálma.


Ræðumaður: Orri Páll Jóhannsson

Virðulegi forseti. Ég þakka hv. þingmanni andsvarið. Ég tek alveg undir það sem hv. þingmaður er að segja um mikilvægi þess að tengingarnar séu í lagi og flutningskerfið standi undir því. Og þegar hv. þingmaður spyr hvort ég telji eðlilegt að það taki 20 ár að koma línu í gegn einhvers staðar með einhverjum hætti þá langar mig líka að rifja upp orð eða orðalag sem ég vona að ég hafi rétt eftir, sem hv. þm. Björn Leví Gunnarsson sagði hér áðan og sjálfur hef ég notað þau í öðru samhengi: Ef það er einhver fyrirstaða fyrir því að hægt sé að leggja línuna þá hlýtur að þurfa að leggja sig í framkróka við að reyna að finna út úr því í hverju hún felst. Það getur ekki verið lausnin að keyra bara og keyra, við sjáum ekki að það hafi skilað okkur miklum árangri, að keyra hlutina svoleiðis áfram og í kaf að þú eiginlega kemst hvorki lönd né strönd. Til þess erum við með þessa ferla, til þess erum við með þetta virka samtal og samráð við íbúa og við hagaðila þegar það á við og það er mjög mikilvægt að vanda vel til verka í þessu svo við náum einmitt fram þessari samlegð. Þannig að já, ég er sammála hv. þingmanni um að það er mjög mikilvægt að við getum tryggt kerfið, tryggt tengingarnar á milli hinna mismunandi framleiðslustaða. En það þarf að gerast með sóma, skulum við segja, því það eru því miður of mörg dæmi þess að það hafi verið ruðst áfram í mikilli óþökk fólks og það er bara, held ég, algerlega liðin tíð að við getum beitt þannig aðferðafræði, aðferðafræði nautsins, ef ég leyfi mér að þýða það, virðulegur forseti.


Ræðumaður: Orri Páll Jóhannsson

Frú forseti. Við ræðum hér frumvarp til laga um breytingu á raforkulögum sem hv. atvinnuveganefnd sameinast um og leggur fyrir þingið vegna aðstæðna sem eru fyrirséðar og eru okkur alls ekkert ókunnar. Bara til að rifja aðeins upp, þó að hv. þm. Björn Leví Gunnarsson hafi að einhverju leyti aðeins komið inn á það í sinni ræðu hér á undan mér, þá segir í frumvarpinu að við lögin bætist nýtt ákvæði til bráðabirgða, svohljóðandi, með leyfi forseta:

„Til að tryggja raforkuöryggi notenda raforku, annarra en stórnotenda, ber markaðsráðandi vinnslufyrirtæki að tryggja framboð forgangsraforku á heildsölumarkaði til notenda, annarra en stórnotenda…“

Það sem er innihaldið í þessu er það að tryggja að almenningur, fólkið í landinu, og smærri fyrirtæki hafi þann aðgang að raforku sem er nauðsynlegur þegar og ef, eða kannski að öllum líkindum þegar, til skerðinga kemur vegna þess að ekki er nægilega sterk staða í lónum. Þegar ég segi ekki sterk staða í lónum meina ég að ekki sé nægilegt vatn til að framleiða þá raforku sem búið er að ráðstafa einhvers staðar.

Ég ræddi þetta áður í andsvari við hv. þm. Jón Gunnarsson og var að reyna að velta upp spurningum, sem ég er ekki viss um að ég hafi alveg fengið svar við frá hv. þingmanni en það er allt í lagi, um hvort þetta séu ekki aðstæður sem við verðum ekki bara að gera okkur grein fyrir heldur gera ráð fyrir. Það er rétt sem hv. þingmaður segir að gert er ráð fyrir þessu að einhverju leyti í plönum þeirra aðila sem framleiða raforkuna og endurselja hana, þ.e. að til þess geti komið að staðan sé knöpp.

Það er augljóst þykir mér, virðulegi forseti, að það er gengið aðeins of nærri línunum með akkúrat þetta þegar staðan er svoleiðis að við horfum hér fram á skerðingar og getum þá ekki gert ráð fyrir því að staðan sé þannig í lónunum í ár að hægt sé að tryggja, nema til komi sérstakt bráðabirgðaákvæði í lögum, forgang til heimilanna og smærri fyrirtækjanna í landinu. Þetta eru náttúrlega aðstæður, sveiflur sem við er að búast af hinni sömu náttúru og við reiðum okkur á þegar við öflum orkunnar. Skárra væri það nú að við reyndum að gera okkur aðeins grein fyrir því hvernig náttúrulegar sveiflur virka þegar við á annað borð reiðum okkur svona vel og mikið á náttúruna. Það má kannski færa fyrir því rök að við höfum ekki gert það þegar við verðum við gegndarlausum beiðnum um að afhenda raforku sem hugsanlega er ótrygg vegna þess að það getur verið lágt í lónum, svo að það sé sagt.

Hér er þingmönnum tíðrætt um frekari orkuöflun og ég fann mig þess vegna knúinn til að koma upp þó að ég hafi, í upphafi alla vega, verið að vanda mig við að reyna að halda mig við efnisatriði málsins. En í ljósi þess að þingmönnum hefur verið tíðrætt um orkuöflun og sumir hverjir þrátyggja þá möntru, sem hefur flogið hér fjöllunum hærra, að hér sé nauðsynlegt að ráðast í stórfellda orkuöflun — hér voru einhvern tímann nefndar tölur um tvöföldun orkuöflunar, ég hef reyndar ekki heyrt mikið um þá umræðu akkúrat undanfarið — þá langar mig að benda á eitt. Vinna og afrakstur vinnu, sem ef ég man rétt var samstarfsverkefni Landsvirkjunar, umhverfisráðuneytisins og Orkustofnunar, nýleg skýrsla sem kom út sem var unnin af Dönum, ef ég tók rétt eftir, bendir á það sem hefur verið í þessari sömu umræðu um aukna orkuöflun eða þörf á aukinni orku, að með betri nýtingu á þegar framleiddri orku getum við náð um 8% út úr kerfinu, sumpart með tiltölulega litlum eða engum tilkostnaði, einhverjum hluta með einhverjum tilkostnaði, en þetta eru 8%. Til samanburðar nota heimilin í landinu, þau hin sömu og við erum að reyna að verja með bráðabirgðaákvæði sem er til umræðu í akkúrat þessum dagskrárlið hér, 5%. Horfum bara aðeins á þennan stærðarskala. Þetta eru lágar tölur og við eigum auðvelt með að bera þetta saman. Með betri nýtingu á orkunni sem við framleiðum nú þegar getum við náð í þá raforku sem vantar og gott betur.

Einhvers staðar hefði nú þótt sómi að því, og ég hef nú stundum notað þau orð í þessum umræðum hér í þingsal, að fara vel með það sem við eigum. Við eigum gnægð af auðlindum, það er alveg rétt, en við höfum líka gengið mjög frekjulega um þær að mínu mati, af sömu eða sams konar frekju og yfirgangi og við sjáum afraksturinn af, ef það má orða það þannig, í því að maðurinn fer langt út fyrir getu jarðarinnar til þess að standa undir sér. Þetta er grunnurinn að áhrifum á loftslagsmálin, þetta er grunnurinn að hnignun líffræðilegs fjölbreytileika, þetta er grunnurinn að mjög mörgum vandamálum. Og ætlum við að leysa það með þeirri einu hugmynd að ráðast í stórfellda orkuöflun til viðbótar? Það er jú akkúrat hluti ástæðunnar fyrir því að við komumst í þessi vandræði, bara svo að því sé haldið til haga.

Ég fagna alla vega þessari skýrslu sem ég vísa í hér og ef ég hjó rétt eftir í fjölmiðlum gerði Daninn sem vann skýrsluna líka þær athugasemdir að honum fyndist lítið um upplýsingar og mátti lesa í orð hans sem svo að Íslendingar hefðu greinilega ekkert verið að velta þessu mikið fyrir sér, með öðrum orðum, þeir ættu að fara bara vel með það sem þeir væru nú þegar að framleiða. Gott og vel, skýrslan liggur fyrir og ég held að það sé fullt tilefni til þess að horfa til hennar sem eins af þeim liðum sem við getum horft til þegar kemur til stöðu eins og er vænt núna, að ekki sé nægt rafmagn í pípunum fyrir það sem er í gangi eins og staðan er í dag. Og algjörlega sjálfsagt mál og ég heyri ekki betur en að þingmenn séu sammála því, þó að málið gangi aftur til nefndarinnar til frekari umræðu og það er gott og vel, að það sé nauðsynlegt að forgangsraða og tryggja það að heimilin og almennir notendur og smærri fyrirtæki fái nægt framboð af svokallaðri forgangsraforku komi til skerðinga.

Hér hefur aðeins verið rætt um rammaáætlun og ég hét því í andsvari við hv. þm. Jón Gunnarsson að ég ætlaði ekki í söguskýringu á rammaáætlun en kannski er það ágætt vegna þess að það verkfæri sem komið var á hér fyrir um tíu árum síðan miðar að því, eins og ég sagði í andsvörum við hv. þingmann, að reyna að gæta að jafnvægi á milli verndar og nýtingar. Það hallar verulega á náttúruverndarsjónarmið í þessari umræðu um aukna orkuöflun í samfélaginu þykir mér og ég veit að ég er ekkert einn um þá skoðun. Það er ástæða fyrir því að þetta verkfæri er eina verkfærið sem við, eins og staðan er í dag, treystum til þess að reyna að vega og meta með þessum hætti. Áður fyrr, og ég minntist nú á það í mínu andsvari, stóðu fyrirrennarar okkar hér frammi fyrir því að taka ákvarðanir eða afstöðu til einstakra framkvæmda sem gjarnan splittuðu heilu samfélögunum og/eða voru, eins og hv. þm. Björn Leví Gunnarsson kom ágætlega inn á áðan, einhvers konar ein stór lausn.

Hér bar orð og athafnir VG-liða á fyrri tíð á góma. Þá var nú ekki lítið grínið gert að okkur í VG, eða fyrirrennurum okkar þar, fyrir að hafa bent á það að við ættum ekki að setja eggin öll í sömu körfuna og við þyrftum að hugsa í lausnum og kannski eilítið frjálslegar, svo að ég noti mín eigin orð, og reyna að sjá fyrir okkur einhverja aðra möguleika og einhverjar aðrar hugmyndir en akkúrat eina staka lausn sem myndi leysa allt. Og á öllum þessum árum höfum við séð, til að mynda með aukinni nýsköpun og auknum stuðningi við nýsköpun, akkúrat þessa hluti raungerast. Ég tek undir orð hv. þm. Björns Leví Gunnarssonar þegar hann segir hér að við eigum mýmörg tækifæri og mýmargar hugmyndir sem eru vel á veg komnar sumar hverjar og eru vaxandi stoð undir íslensku samfélagi. Hverju skila t.d. skapandi greinar inn í útflutningstekjur? Eru það ekki einmitt16%? Ekkert af þessu er svo orkufrekt að það þurfi að reisa heila virkjun fyrir það en sannarlega þurfa þessar greinar orku að nota.

Vernd líffræðilegs fjölbreytileika og afstaða til verndar líffræðilegs fjölbreytileika og jafnvel endurheimtar á líffræðilegum fjölbreytileika er eitthvað sem fer sem betur fer vaxandi og hafa sum þeirra sem hafa velkst hvað lengst í þessum umræðum um umhverfismál, og þá loftslagsmál í seinni tíð, bent á að það sé í rauninni kannski brýnna og jafnvel meira aðkallandi verkefni heldur en loftslagsváin sem við erum þó öll, eða nær öll alla vega í þessum sal, orðin sammála um að sé mjög mikilvægt að ná tökum á og erum að leggjast á eitt með það. Vernd líffræðilegs fjölbreytileika er mál sem við verðum að ná skýrum tökum á og verðum að ná djúpum skilningi á til að leggja til grundvallar því þegar við tökum ákvarðanir eins og til að mynda það að ráðast í stórvirka orkuöflun.

Ég fór yfir hér í ræðu, líklega í gær, alveg eins og hv. þm. Björn Leví Gunnarsson kemur inn á, þ.e. að ósnortin náttúra er líka verðmæti í sjálfu sér. Ég minnti þá á þær tölur sem okkur eru kunnugar, þ.e. að 43% af síðustu ósnortnu víðernum í Evrópu er að finna á Íslandi einu. Það eru verðmæti. Þau felast ekki bara í því að brjóta landið í aukna orkuöflun eins og kyrjað er víða. En ferlið er sannarlega flókið, þ.e. frá hugmynd til framkvæmdar, og það eru margar stofnanir sem koma að þessari vinnu eins og hv. þm. Birgir Þórarinsson kom inn á hérna áðan. En ferlið á að einhverju leyti líka að vera flókið. Er það eðlilegt að ég geti bara fengið hvaða hugmynd sem er, til að mynda að virkja ósnortna jökulá sem rennur að mestu leyti í farvegi eldhrauns sem nýtur verndar samkvæmt annarri löggjöf, og hún eigi bara sjálfvirkt að ná fram að ganga? Er það bara algerlega eðlilegt? Ég segi nei, það er bara ekkert eðlilegt að það nái fram að ganga án þess að að því komi fleiri aðilar en ég sem fékk þessa góðu hugmynd, svo að ég taki dæmi.

Mat á umhverfisáhrifum er verkfæri sem við fundum ekki upp sjálf, Íslendingar, en erum svo lánsöm að hafa einmitt tileinkað okkur á grundvelli þess að vera áhangendur, skulum við segja, í Evrópusamstarfinu, þ.e. í gegnum okkar EES-samning. Af því að ég er að tala um ferlið og ferli rammaáætlunar í þessu samhengi er hér í þessum sal tekin ákvörðun annars vegar um það hvort skoða megi möguleikann á nýtingu einhvers kosts — ég legg áherslu á orðið skoða, það að virkjanakostur eða hugmynd að virkjun fari í eitthvað sem heitir nýtingarflokkur þýðir ekki, ef menn lesa lögin, að hann skuli virkja —  eða að einhver kostur skuli fara í verndarflokk. Þar hins vegar segja lögin mjög skýrt: Hann skal líka vernda gegn orkuvinnslu. Annað lendir í biðflokki sem þarf að skoða betur og það er gert á forsendum sérfræðinga eins og við þekkjum. Þegar fyrir liggur ákvörðun þingsins um að eitthvað sé komið í nýtingarflokk, eins og sagt er, þá er akkúrat þetta ferli um mat á umhverfisáhrifum eftir. Þá er þessi vinna eftir sem við erum búin að binda í lög, eitthvað sem við treystum á til þess að ganga úr skugga um: Var þessi hugmynd yfir höfuð góð þó að Alþingi hafi afgreitt hana í nýtingarflokk? Það er eins og sumir aðilar geti ekki skilið hvert eðli verkefnisins er. Það er til að tryggja jafnvægi á milli verndar og nýtingar.

Ég verð alltaf jafn hissa á því, virðulegur forseti, þegar afgreiðsla í nýtingarflokk á einhvern veginn að þýða að það eigi að virkja hlutaðeigandi kost. Hún bara þýðir akkúrat ekki það. Hins vegar raungerist það oft og verður að veruleika og það er bara hið besta mál vegna þess að undir liggur einhvers konar faglegt mat á því hvort hægt sé að nýta einhvern ákveðinn kost, eða í þessu tilfelli, svo að við tökum vatnsaflsvirkjanir, vatnasvið eða vatnssvæði, eða ekki. Ef það liggur fyrir ákvörðun þingsins, með rökum, að hér skuli þetta tiltekna vatnasvið og þessi tiltekna á og allar hugmyndir um virkjunarkosti teknar út af borðinu vegna þess að viðkomandi hugmynd fer í verndarflokk þá erum við búin að taka ákvörðun um það með friðlýsingu ráðherra í framhaldinu. Á ráðherranum hvílir skylda samkvæmt lögunum að gera það.

Höfum það bara í huga að þó að ferlið sé flókið, eins og hv. þm. Birgir Þórarinsson kom inn á, og það séu margar stofnanir sem koma að þessu þá er það líka af ástæðu. Þegar ég fæ hugmyndina, hver sem hún er — og auðvitað eru allar mínar hugmyndir góðar, okkur þykir það öllum sjálfum, ekki satt, þegar við fáum góðar hugmyndir? — þá fæ ég aukaaugu á það og það er bara alveg sjálfsagt að mínu mati að við gerum það með ferli sem tekur vel utan um það og með skilvirkum hætti. Ég er ekkert að mæla því bót að eitthvað dragist úr hemju, bara alls ekki, en hins vegar að það sé gert með skilvirkum hætti og að við lútum þá líka þeirri niðurstöðu eða lögum okkur að aðstæðum. Virkjun er ekki það sama og virkjun, við gerum okkur grein fyrir því líka.

Virðulegi forseti. Ég vil hér að lokum nota þessa mínútu mína af því að ég heyri í ræðum einstakra þingmanna að gefinn er ádráttur um eitthvað sem ég sagði hér á fyrstu metrum eftir að ég tók sæti sem þingmaður. Mér þykir gott að heyra að það eru fleiri farin að velta þessu fyrir sér. Á sama tíma og við tókum djarfar ákvarðanir um að ráðast í meiri háttar orkuöflun í þágu einhvers konar einnar framkvæmdar, segjum stóriðju á einhverjum stað, þá skipti það vafalaust mjög miklu máli á þeim tíma þegar ákvörðun var tekin og hún hefur sjálfsagt verið rétt þegar hún var tekin. Nú kalla ég eftir því þegar við horfum á loftslagsvána og mikilvægi orkuskipta og þess að við nýtum raforkuna sem við eigum til þess að mæta þeim áskorunum sem við stöndum frammi fyrir, þessi heimur, af því að við höfum gengið svo gegndarlaust á gæðin, að við tökum jafn djarfar ákvarðanir. Byrjum alla vega á samtalinu um það; um að ráðstafa þegar framleiddri orku til þeirra verkefna þar sem er þörf á því. Tökum þessa umræðu og klárum okkur af henni vegna þess að það er alls ekki sjálfsagt mál að ráðast í endalaust freka orkuöflun eins og það sé eina lausnin fram á við.


Ræðumaður: Orri Páll Jóhannsson

Virðulegi forseti. Ég þakka hv. þingmanni svarið. Ég skil ekki betur en svo að ég og hv. þingmaður séum alla vega sammála um mikilvægi þess að tryggja framgang þess frumvarps sem við stöndum og erum að ræða, sem hv. atvinnuveganefnd er öll sameinuð um að flytja í ljósi þeirrar stöðu sem upp er komin. Ég heyri ekki betur en að ég og hv. þingmaður séum líka sammála um að þetta er náttúruleg staða sem veldur því að lónsstaðan er svona lág, en ég fæ ekki alveg botn í það að við séum endilega á sömu línu um að eðlilegt sé að gera ráð fyrir því. Hv. þingmaður segir sannarlega að fyrirtækin geri ráð fyrir því í sínum plönum en í sömu setningunni talar hann um að eftirspurnin sé gríðarleg. Það vitum við. Er þá hv. þingmaður með öðrum orðum að segja, með vísan til fyrra samtals um það að vinnan við rammaáætlun gengur út á að gæta jafnvægis á milli nýtingar annars vegar og verndar hins vegar, ef ég skil hann rétt, að við eigum að verða við allri þeirri eftirspurn sem til landsins rekur?


Ræðumaður: Orri Páll Jóhannsson

Frú forseti. Mig langar að ávarpa hv. þingmann sem fer hér í stóru og smáu með sína söguskýringu á fortíðinni. Ég ætla ekki að gera honum það til geðs að elta ólar við hans lýsingu á þessu. Hann verður að eiga það við sig. Ég get sagt mína sögu einhvers staðar annars staðar en ætla að reyna að halda mig við efnisatriði málsins sem við erum að ræða, sem er jú ekki rammaáætlun eða afgreiðsla á henni, eða hvaða einstaka hv. þingmenn hafa þvælst fyrir í því máli, og frábið mér svona söguskýringar og ávirðingar í garð einstakra ráðherra VG, sér í lagi ef þeir eru ekki einu sinni hér til að svara fyrir sig.

Mig langar hins vegar að spyrja hv. þingmann, í ljósi þess að hann dregur fram umræðuna um rammaáætlun, ferli sem er ætlað að gæta jafnvægis á milli verndar og nýtingar. Af ástæðu erum við þar og hv. þingmaður kom réttilega inn á ágreining sem sumir myndu segja að hafi logað í samfélaginu stafnanna á milli vegna einstakrar ákvörðunar um Kárahnjúkavirkjun. Eins og við þekkjum er hluti af þessu ferli að tryggja lýðræðislega aðkomu og skoðanaskipti fólks og þá spyr ég hv. þingmann: Þegar um málefnalegar athugasemdir er að ræða, eins og ég vil meina að sé þegar fólk yfir höfuð tjáir sig um einstaka mál, á þá að keyra áfram sama hvað, alveg sama hvernig er í pottinn búið? Hv. þingmaður talar um að við séum komin í þessa stöðu og hann hafi varað við því en það blasir við okkur hinum sem fylgjumst með og hlustum á umræðuna að ástæðan fyrir því að við erum að ræða þetta sérstaka mál er vegna væntrar lágrar stöðu í lónum á hálendinu, sömu lónum og veita okkur alla jafna það vatn sem framleiðir X mikið af raforku í senn. En við eigum jafn mikið að gera ráð fyrir því að upp geti komið þessar aðstæður í samfélaginu eða í náttúrunni að lónin fyllist ekki með þeim hraða sem vænt er. Því langar mig að spyrja hv. þingmann: Er það ekki hin spurningin? Er ekki full ástæða til þess að gera ráð fyrir því í öllum útreikningum að sú staða geti komið upp sem hér skapast?


Ræðumaður: Bjarkey Olsen Gunnarsdóttir

Frú forseti. Mig langaði bara að koma hérna örstutt upp til að ræða þetta frumvarp til laga um breytingu á lögum um  lögheimili og aðsetur, mannvirki og brunavarnir. Á sínum tíma eftir hinn hörmulega atburð á Bræðraborgarstíg átti ég samtal við þáverandi ráðherra húsnæðismála einmitt um þau mál og hvað væri í farvatninu til að lagfæra í rauninni það ástand sem hefur ríkt. Ég bara fagna þessu frumvarpi og tek undir með slökkviliðsstjóra á höfuðborgarsvæðinu sem orðaði það þannig að það væri afar brýnt að þetta mál færi frekar hratt í gegnum þingið. Ég sé alla vega ekki alla þessa annmarka sem einhverjir hafa reifað hér um þessi mál, en við vonum að umhverfis- og samgöngunefnd taki utan um það.

Það sem er aðalmálið með þessa óleyfisbúsetu er að auðvitað vill enginn að fólk þurfi að búa við þær aðstæður enda er ekki, eins og segir hér og ráðherra fór yfir, gert ráð fyrir að þetta sé eitthvert framtíðarúrræði heldur bara verið að horfast í augu við þær staðreyndir sem við okkur blasa. Það hefur líka komið fram hjá slökkviliðsstjóra að flest þetta húsnæði sem er með þessa svokölluðu óleyfisbúsetu er í ágætisstandi en alls ekki allt og ekki einu sinni vitað um það allt saman. Það var aðeins innt eftir því í morgun á fundi velferðarnefndar hvort það væri til einhvers konar skrá eins og hér er nefnt og það er nú kannski hæpið að það sé hægt einhvern veginn að ná utan um það sökum þess hvernig þetta er. En ég alla vega tel að þetta sé mjög mikið til bóta og að þegar slökkviliðið hefur líka orðið auknar heimildir þá styrki þetta stoð þeirra til eftirlits og eftirfylgni. Auðvitað þurfa sveitarfélögin líka og þeirra nefndir sem eiga að fylgja eftir brunavörnum og öðru slíku að sjá til þess að það sé vitað hvar svona óleyfisbúseta er til staðar.

Það sem er nefnt hérna og er mikilvægt, finnst mér, er að það fylgi engin réttindi og skyldur þessari aðsetursskráningu, af því það er ekki það sama og lögheimilisskráning. Við ræddum aðeins, af því við erum að fjalla um málið í velferðarnefnd sem snýr fyrst og fremst að Grindvíkingum og ráðherrann minntist á hér áðan, það sem varðar m.a. aðsetur í frístundabyggð og í rauninni er verið að tala þar líka um óleyisbúsetu. Ég velti því þá fyrir mér hér að velferðarnefnd taki þann póst til sín og bæti því inn í það mál sem hún er að fást við, af því að það er jú einangrað við Grindvíkinga og af því að við erum ekki að heimila hér búsetu almennt í frístundabyggð eða öðru slíku og ekki heldur í rauninni í óleyfisbúsetu nema fram til 2030. Til þess að hægt sé að afgreiða málið í velferðarnefnd þannig að það stangist ekki á við aðsetursskráningu eða lögheimilisskráningu og Þjóðskrána myndum við kannski flytja það frekar þeim megin frá. En að öðru leyti held ég að það sé ágætt.

Hér er gripið niður í nokkrar umsagnir. Það er líka mikilvægt að fólk átti sig á því að þetta er ekki bara eitthvert stórt atvinnuhúsnæði sem um ræðir. Það er líka, eins og við þekkjum því miður, búið í geymslum fjölbýlishúsa, það er búið í bílskúrum og öðru slíku sem uppfyllir ekki endilega það sem það á að uppfylla. Þetta höfum við horft á til fjölda ára. Það er svo sem mjög margt undir.

En ég vildi bara ítreka með þetta mál, ekki síst af því að ég fjallaði um þetta á sínum tíma þegar þetta vonda mál kom upp, að mér fannst ástæða til að fagna því að hér væri komið fram mál sem tæki utan um þetta með þeim hætti sem hér er gert. Ég vona svo sannarlega, og ég held að það sé mikilvægt almennt burt séð frá hinu málinu sem velferðarnefnd er að fjalla um, að ákall slökkviliðsstjóra og fleiri aðila eftir því að þetta verði afgreitt hratt og vel — ég vona svo sannarlega að umhverfis- og samgöngunefnd geti gert það um leið og að sjálfsögðu er fjallað um það af yfirvegun og til þess fengnir þar til bærir gestir sem þurfa að veita umsögn sína um málið.


Ræðumaður: Katrín Jakobsdóttir

Herra forseti. Þessi yfirlýsing hefur í raun og veru mótað framgöngu íslenskra stjórnvalda frá því að hún var samþykkt. Það fyrsta sem gert var var að upplýsa bæði sendiherra Ísraels og sendiherra Palestínu um ályktun Alþingis. Í hana hefur verið vitnað síðan á alþjóðavettvangi. 10. nóvember var atkvæðagreiðsla í UNESCO þar sem var samþykkt ályktun um neyðaraðstoð til Gaza og einmitt vísað í þessa afstöðu sem birtist í ályktun Alþingis. Það var flutt yfirlýsing á fundi mannréttindastjóra Sameinuðu þjóðanna o.s.frv. Það væri eiginlega of langt mál að telja upp alla þá vettvanga þar sem hefur verið vísað í þessa ályktun. Hún hefur líka haft þau áhrif, sem ég vitnaði til áðan, að framlög Íslands til mannúðaraðstoðar hafa verið aukin eins og kveðið var á um. Ég nefndi viðbótarframlag til alþjóðlega stríðsglæpadómstólsins, enda er sérstaklega fjallað um það að mikilvægt sé að slík rannsókn fari fram á framgöngu ísraelskra stjórnvalda. Þannig að ég hygg nú að þegar þessi saga er skoðuð þá komi það fram að þessi ályktun hefur mótað allt sem íslensk stjórnvöld hafa gert frá samþykkt hennar.


Ræðumaður: Katrín Jakobsdóttir

Herra forseti. Ég þakka hv. þingmanni fyrirspurnina. Það er alveg ljóst að það er skelfilegt ástand á Gaza og einmitt þess vegna hafa íslensk stjórnvöld verið að auka framlög sín til mannúðaraðstoðar á svæðinu, gert það núna tvisvar frá því að þessir atburðir hófust og talað mjög skýrt fyrir mikilvægi þess að kallað verði eftir vopnahléi og að veittur verði aðgangur fyrir mannúðaraðstoð inn á svæðið. Það hefur færst aukinn þungi í okkar málflutning eftir því sem þessum atburðum hefur undið fram. Við höfum sömuleiðis kallað eftir því að framganga ísraelskra stjórnvalda verði rannsökuð og við höfum kallað eftir því að alþjóðalög og mannúðarlög séu virt, þeim fylgja ekki bara réttindi heldur einnig skyldur. Við höfum líka veitt viðbótarframlag til Alþjóðlega stríðsglæpadómstólsins  til þess að tryggja að hann geti sinnt sínu hlutverki.

Hvað varðar flóttafólk og fjölskyldusameiningar er  til ágætlega mótað verklag um þau málefni  þar sem Rauði krossinn vinnur með umsækjendum í nánu samstarfi við Útlendingastofnun. Síðan ef umsagnir eru samþykktar kemur Vinnumálastofnun formlega að málinu og hefur samband við alþjóðastofnunina IOM til að tryggja  framkvæmd slíkra sameininga. Hún er hins vegar flókin þegar um er að ræða ástand eins og við sjáum núna á Gaza og við þekkjum það líka af því að nú fyrst erum við í raun og veru að sjá þá Afgani,  sem ákveðið var að taka á móti á sínum tíma, vera að skila sér til landsins, loksins eftir töluvert langan tíma. En þetta verklag eigum við og fylgjumst auðvitað mjög grannt með þeim málum sem sérstaklega heyra undir mögulegar fjölskyldusameiningar hér á landi.


Ræðumaður: Katrín Jakobsdóttir

Herra forseti. Væntanlega er lögreglan bundin af evrópsku handtökutilskipuninni í þessu máli, af því að spurt er hvaða lögum er verið að fylgja, og við erum auðvitað aðilar að henni. Ég ítreka að við erum með framsalssamninga við tiltekin ríki þannig að eðli máls samkvæmt er löggæslan á Íslandi bundin af slíkum reglum. Hins vegar tek ég undir með hv. þingmanni að það er mjög mikilvægt að hagsmunir barna séu alltaf í fyrirrúmi í slíkum málum og að barnasáttmálanum sé fylgt þegar verið er að takast á við flókin mál. Þannig að ég get ekki sagt annað hér, af því að ég þekki ekki gjörla efnisatriði málsins, en að ég muni grennslast fyrir um þau í kjölfar fyrirspurnar hv. þingmanns.


Ræðumaður: Katrín Jakobsdóttir

Herra forseti. Ég þakka hv. þingmanni þessa fyrirspurn sem  varðar  mál einstaklings sem ég ætla bara að segja hér strax að ég er ekki með neinar nákvæmar upplýsingar um umfram það sem komið hefur fram í fjölmiðlum. Hvað varðar  framsal til Noregs þá byggir það væntanlega á því að Ísland og Noregur eru með framsalssamning sín á milli sem er væntanlega fylgt í þessum efnum. Ef lög hafa verið brotin, eins og hv. þingmaður veltir hér upp í sinni fyrirspurn, þá er það að sjálfsögðu eitthvað sem þarf að taka til skoðunar af hálfu hæstv. dómsmálaráðherra og dómsmálaráðuneytis. En ég verð bara að segja það, því miður, að ég þekki ekki nákvæm efnisatriði málsins og get alls ekki tjáð mig um það hvort að einhverjar reglur hafi verið brotnar því að ég þekki hreinlega ekki efnisatriðin. En að sjálfsögðu mun ég grennslast fyrir um þau í kjölfar þessarar fyrirspurnar hv. þingmanns. Ég leyfi mér þó að segja að svona mál eru auðvitað mjög flókin og viðkvæm. Þetta varðar forræðisdeilu, eins og ég skil fréttir málsins, sem er auðvitað gríðarlega flókið og viðkvæmt mál.


Ræðumaður: Katrín Jakobsdóttir

Herra forseti. Já, þessi ríkisstjórn hefur talað mjög skýrt í þeim efnum að við munum ekki gefa út nein leyfi til olíuleitar í íslenskri efnahagslögsögu. Það liggur algerlega skýrt fyrir og við höfum haldið þeim sjónarmiðum á lofti á alþjóðavettvangi. Það eru auðvitað ýmis mál sem ég vonast til þess að við munum sjá árangur af á næstu árum sem eru nú komin til framkvæmda. Ég nefni sérstaklega löggjöfina um hringrásarhagkerfið sem í raun og veru er fyrst núna kannski að fara að skila þeim árangri sem við viljum sjá og finnum auðvitað sem erum farin að endurvinna okkar lífræna úrgang loksins, sem er auðvitað stór þáttur í að draga úr losun. En eins og ég hef svo sem ítrekað sagt þá verða loftslagsmálin ekki leyst með neinu einu og það hefur mikið verið rætt um orkuskipti í umræðum hér á þingi og þau eru að sjálfsögðu mjög mikilvæg og verða í brennidepli á loftslagsráðstefnunni. En það er svo ótal margt annað sem við þurfum að taka á og nálgunin við uppfærslu aðgerðaáætlunar er að nálgast þetta út frá ólíkum geirum, reyna að vinna þetta út frá landbúnaði, sjávarútvegi, iðnaði o.s.frv. Ég hef trú á því að það verði skilað mjög góðri vinnu við uppfærslu áætlunarinnar.


Ræðumaður: Katrín Jakobsdóttir

Herra forseti. Ég þakka hv. þm. Þórunni Sveinbjarnardóttur fyrirspurnina. Þetta er mjög mikilvægur fundur og ég tek undir með hv. þingmanni að það eru mjög stór mál á dagskrá þessa fundar, hnattræn stöðutaka þar sem lagt verði mat á árangur ríkja. Það liggur fyrir fyrir fundinn að það þarf að herða verulega á aðgerðum, ekki bara á Íslandi heldur í heiminum öllum ef markmið Parísarsamningsins eiga að nást. Hv. þingmaður nefnir hér loftslagshamfarasjóðinn, um tap og tjón eða hvernig sem þýða á það. Það á að ræða tillögur um fyrirkomulag fjármögnunar og skilyrði til úthlutunar á þessum fundi og fyrr í dag voru tekin ákveðin skref, þ.e. það náðist ákveðin samþykkt um stofnun sjóðsins sem gerir það að verkum að það verður unnt að ræða um hann á leiðtogahluta loftslagsráðstefnunnar þannig að ég geri ráð fyrir því að gera grein fyrir því þar hver aðkoma Íslands verður að þessum sjóði. Þetta er að gerast mjög hratt.

Hv. þingmaður spyr um afstöðu og ég tel að ég hafi að einhverju leyti farið yfir það hér áðan. Auðvitað stöndum við algjörlega föst við það markmið sem við undirgengumst í París um að halda hlýnun jarðar innan 1,5°C. Við höfum heyrt ákveðnar efasemdaraddir um það markmið víða um heim en við munum standa algjörlega föst á því og taka skýra afstöðu um útfösun á notkun jarðefnaeldsneytis og að niðurgreiðslum verði hætt. Ég nefndi hérna áðan freðhvolfið og hafið sem við höfum verið að leggja sérstaka áherslu á og meiri áherslu en margar aðrar þjóðir, ekki síst á hlutverk hafsins í því að draga úr losun. Það liggur alveg fyrir að aðgerðaáætlunin frá 2020 þarf að uppfæra og mér skilst að þeirri vinnu verði lokið öðru hvorum megin við áramót af hálfu umhverfisráðuneytisins.


Ræðumaður: Katrín Jakobsdóttir

Herra forseti. Hv. þingmaður veltir fyrir sér upplýsingamiðlun um stefnu stjórnvalda en ég held að hún liggi nú líka mjög skýr fyrir. Ég nefndi hér áðan þær skuldbindingar sem íslensk stjórnvöld hafa undirgengist í samvinnu við Evrópusambandið og Noreg hvað varðar samdrátt í losun, þau sjálfstæðu markmið sem íslensk stjórnvöld hafa kynnt um samdrátt í losun á ábyrgð Íslands og það sjálfstæða markmið sem við höfum samþykkt hér á Alþingi um kolefnishlutleysi og raunar er Ísland eitt af fáum ríkjum í heiminum sem hefur gert það. Allt á þetta að liggja mjög skýrt fyrir. Ég vil segja það hins vegar að ég vona svo sannarlega að niðurstaða þessa fundar verði góð fyrir heiminn því að þetta er gríðarlega mikilvægt mál.

Hvað varðar það hvort umrætt plagg, sem hv. þingmaður vitnar hér til, sé finnanlegt á íslensku þekki ég það einfaldlega ekki. Þetta er væntanlega plagg gefið út af umhverfisráðuneytinu. Almennt eru plögg Stjórnarráðsins gefin út á íslensku en að sjálfsögðu er mikið af efni einnig gefið út á ensku sem nýtt er í alþjóðlegu samstarfi.


Ræðumaður: Katrín Jakobsdóttir

Herra forseti. Ætli það mætti ekki kalla plaggið, sem hv. þm. Bergþór Ólason vísaði í, vegvísi til kolefnishlutleysis? Hv. þingmaður spyr um stefnu stjórnvalda. Hún er auðvitað mjög skýr því að Alþingi Íslendinga, ekki bara ríkisstjórnin heldur Alþingi Íslendinga, hefur lögfest markmið um kolefnishlutleysi eigi síðar en 2040. Það er auðvitað sú stefna sem við vinnum samkvæmt, ásamt því sem við höfum skuldbundið okkur til að gera, m.a. með þátttöku í samningaviðræðum á loftslagsráðstefnum Sameinuðu þjóðanna. Af því að hv. þingmaður spyr um stóru málin fyrir þessa 28. ráðstefnu þá liggur það algerlega fyrir að stefna Íslands er sú að það er mikilvægt að halda sig við markmiðið um að hlýnun fari ekki umfram 1,5°C, markmið sem við Íslendingar gengumst undir í París undir forystu formanns Miðflokksins sem þá var hæstv. forsætisráðherra, enn fremur að Íslendingar standi með þeirri afstöðu að við stefnum að útfösun á notkun jarðefnaeldsneytis, sem er gríðarlega mikilvægt markmið og ég vona svo sannarlega að það skapist samstaða um það á þessari loftslagsráðstefnu, að niðurgreiðslum jarðefnaeldsneytis verði hætt. Allt rímar þetta við stefnu sem íslensk stjórnvöld hafa kynnt. Við leggjum sérstaka áherslu á málefni freðhvolfsins og hafsins, einfaldlega vegna okkar landfræðilegu legu, og við leggjum ríka áherslu á að undirstaða allra loftslagsaðgerða byggi á mannréttindum og jafnrétti. Það eru stóru línurnar í afstöðu Íslands fyrir þessa 28. loftslagsráðstefnu. Að sjálfsögðu er í fullu gildi það sem Alþingi hefur áður samþykkt, eins og að lögfesta markmið um kolefnishlutleysi, það stendur óhaggað. Við munum að sjálfsögðu fara yfir hvað við höfum gert í þeim efnum, t.d. með því að lögfesta lögin um hringrásarhagkerfið, en einnig um þau verkefni sem við höfum verið að vinna að hér, til að mynda um kolefnisbindingu sem á eftir að skipta æ meira máli í þessu verkefni.


Ræðumaður: Orri Páll Jóhannsson

Virðulegi forseti. Það er gaman að sjá þetta plagg fram komið. Eins og hæstv. ráðherra fór yfir í sinni ræðu þá var lögð hér fram fyrir líklega tveimur löggjafarþingum síðan tillaga að viðaukum sem ekki náði fram að ganga. Ég sé ekki betur við hraðlestur og yfirferð á þessari tillögu sem við ræðum hér í dag að margt af því sem hafði verið unnið í mjög ítarlegri og fínni vinnu, m.a. í heimsfaraldri, og það var gaman að fylgjast með Skipulagsstofnun standa sig vel í að ná utan um þá vinnu í ljósi stöðunnar, að geta unnið frekari tillögur þar sem áherslurnar voru landslag, lýðheilsa og loftslagsmál — ég sé ekki betur en að margar af þeim tillögum sem komu fram í því samhengi, og það held ég að hafi komið fram í ræðu hæstv. ráðherra — hafi ratað inn í þetta plagg.  Það er rétt, segir hæstv. ráðherra hér við hliðina á mér. Það er enda gott að nýta góða vinnu og koma henni áfram. Þar er vel farið með opinbert fé.

Það sem mig langaði að undirstrika hér með því að koma stuttlega upp í ræðu er mikilvægi þessa plaggs sem landsskipulagsstefna er, sem hefur núna á tæplega tíu ára tímabili sannað sig sem skýrt leiðarljós í vinnu skipulagsyfirvalda vítt og breitt um landið. Ég hjó eftir því að hv. þm. Njáll Trausti Friðbertsson velti þeirri spurningu upp hvort plaggið eða stefnan sem slík gæti verið íþyngjandi fyrir smærri sveitarfélög. Það kann vel að vera, ekki get ég svarað því hér, en engu að síður held ég að markmiðið með þessari stóru heildrænu sýn sé mikilvægari en svo að við gefum einhverjar undanþágur frá því eða afslætti, frekar verði reynt að veita minni sveitarfélögum stuðning til þess að fást við og takast á við verkefnið.

Í plagginu er komið inn á mörg áhugaverð atriði sem vert er að tína til og lista upp í plaggi eins og landsskipulagsstefnu. Ég get nefnt þar til að mynda áherslur um vernd líffræðilegs fjölbreytileika sem er eitt af lykilviðfangsefnunum í þessari tillögu. Það væri áhugavert að kanna það þegar manni gefst svigrúm til hversu margar þjóðir hafa gert það í ljós aukinnar vigtar í rauninni og mikilvægis verndar líffræðilegs fjölbreytileika og þá endurheimtar í leiðinni þar sem maðurinn hefur sannarlega gengið mjög freklega á gæði. Við erum ekkert undanskilin því hér á Íslandi. Við búum reyndar svo vel að 43% af síðustu ósnortnu víðernum Evrópu er öll að finna á Íslandi og hvergi annars staðar. Það eru verðmæti, rétt eins og sum okkar sjá verðmæti í því að hægt er að brjóta landið frekar og nýta það. Náttúran er jú undirstaða allrar uppbyggingar, þ.e. það hvernig vatnsfallið liggur, hvernig vindurinn blæs eða hvar jarðvarmann er að finna ræður því hvar við getum hugsað okkur að ráðast í einhvers konar nýtingu. Kannski hefur yfirsýnin að einhverju leyti skerpst á undanförnum árum þegar stór samkeppnisaðili í nýtingu á ósnortinni náttúru, ferðaþjónustan, skilar okkur töluvert miklu af útflutningstekjum, eins og það heitir víst í hinum opinberu bókum.

Ég fagna því að við séum að leggja hér áherslu, og gera það með skýrum hætti, á mikilvægi þess að nálgast hlutina af varfærni og yfirvegun og með einhverja sameiginlega sýn að leiðarljósi sem landsskipulagsstefnan er. Á sama tíma erum við að draga inn hitt stóra málið sem skiptir afar miklu máli að við reynum að stilla saman strengi í og gera það með hraði, þ.e. að reyna, með skipulagi, að draga úr losun gróðurhúsalofttegunda. Hv. þm. Þórarinn Ingi Pétursson fór hér lauslega inn á mjög áhugaverðar tillögur þar sem m.a. er talað um vernd líffræðilegs fjölbreytileika og vernd víðernanna á hálendinu og lúta að beitarnýtingu á hálendinu. Það verður gaman að fást við þessa umræðu þegar við fáum þetta mál í umhverfis- og samgöngunefnd.

Með breytingum á lögum um náttúruvernd var kveðið á um að brýnt væri að kortleggja óbyggð víðerni. Ég nefndi hér áðan að 43% af síðustu ósnortnu víðernunum í Evrópu er að finna á Íslandi. Þessari kortlagningu er ekki lokið. En ég skil ekki betur í þessum texta en að gert sé ráð fyrir að leggja hana til grundvallar skipulagsgerð. Kortið sem slíkt er forsenda áframhaldandi vinnu við hlutaðeigandi svæði, Markmiðið er að tryggja vernd víðernanna og koma í veg fyrir röskun þeirra sem er ekkert annað en tap á gæðum. Annað sem ég veit að var lögð áhersla á í viðaukunum og ég hef svo sem ekki alveg séð merki þess í þessu plaggi, en ég hef líka hraðlesið það þannig að ég ætla ekki að fullyrða um að það vanti, er áhersla á landslag og landslagsvernd. Ég veit að hana er að finna að einhverju leyti. Ég tel að það sé ástæða til þess, sér í lagi í ljósi þess að evrópski landslagssáttmálinn hefur tekið gildi á Íslandi, að við skoðum það verkefni sérstaklega í umhverfis- og samgöngunefnd, að horfa til landslags og landslagsverndar út frá svona stórri sýn eða leiðarljósi sem landsskipulagsstefnan er.

Talandi um miðhálendið og áherslur því tengdu í þessu plaggi þá er eigi því að leyna, eins og stundum er sagt í góðum þingflokki hér í húsi, að það girnast mjög margir frekari áform um uppbyggingu mannvirkja á hálendi Íslands. Eitt af því eru mannvirki sem lúta að samgöngum. Ég segi fyrir mitt leyti að það eru hér setningar sem ég hlakka til að kafa örlítið betur ofan í, hvað þær þýða þegar í raun er horft á þetta. Þegar við ætlum að gæta jafnvægis í mismunandi ferðamátum á hálendinu, þýðir það til að mynda stórtæka uppbyggingu á vegum og slóðum? Eins og staðan er í dag þá er vernd hálendisins tryggð að hluta til m.a. vegna þess að aðgengið er ekkert of greitt inn á hálendið. Það hefur ekki verið, eins og sumir segja, Yaris-vætt í þeim skilningi að þú komist eins og á þýskri hraðbraut annaðhvort þvert yfir hálendið eða á einhverja ákveðna staði á hálendinu. Áfangastaðurinn er eitt og hvert þú ætlar sem ferðamaður en ef leiðin þangað er ekki í neinu samræmi við aðstæðurnar sem taka við þá er brýnt að reyna að stilla þetta saman og stundum á bara aukin innviðauppbygging ekki við ef við ætlum á annað borð að tryggja verndina sem á endanum er.

Að lokum þá heyri ég það að aðrir hv. þingmenn hafa komið inn á það og fagnað því að sjá mögulega uppbyggingu á væntri vindorku ávarpaða eða utanumhald um vindorku. Það er verkefni sem bíður okkar líka með sérstökum lagaramma þegar fram í sækir á þessu löggjafarþingi. Ég held að það verði að skoða það mjög vel í samhengi við þær áherslur sem lagðar eru upp hér í landsskipulagsstefnunni og uppleggið í væntu frumvarpi þess efnis og hvernig þetta talar saman, því að það þarf jú að gera það að öllu leyti. En þegar upp er staðið þá er þetta sannarlega skipulagsákvörðun um það hvar hægt sé að reisa orkumannvirki, þar með talið vindorkumannvirki, en það þarf auðvitað að vera í einhverju samhengi stærri sýnar og stærri stefnu.

Eitt sem ég vildi nefna að lokum, virðulegur forseti, er að ég veit að eitt af þeim atriðum sem var lögð áhersla á í vinnunni við viðaukana var lýðheilsa og ég sé þess merki víða í textanum að það hefur ratað áfram inn í þá tillögu sem hér er til umræðu. Ég held að það verði líka áhugavert fyrir okkur að horfa á það sér í lagi með tilliti til borgarskipulags og/eða þéttbýlisskipulagsins, að skipulag styðji við hreyfingu, endurnæringu og samskipti í nærumhverfi. Þetta er það sem þegar upp er staðið styður við velsæld íbúanna á hverjum stað fyrir sig.


Ræðumaður: Jódís Skúladóttir

Virðulegi forseti. Staðan er grafalvarleg og ólíkt því sem við höfum verið að ræða undanfarin ár þá erum við ekki að horfa til framtíðar um afleiðingar loftslagsbreytinga, þær eru löngu komnar fram um allan heim og ekki síst hér á Íslandi. Hamfaraflóð, aurskriður, hækkun sjávar, bráðnun jökla, þetta er eitthvað sem við höfum horft upp á undanfarin ár með tilheyrandi afleiðingum. Má þar nefna aurskriður á Seyðisfirði og fleira. Íslenska ríkið hefur gengist undir ákveðnar skuldbindingar með aðild sinni að loftslagssamningi Sameinuðu þjóðanna. Á COP28 verður farið yfir þann árangur sem ríkin hafa náð í því að draga úr losun gróðurhúsalofttegunda. Þar verður tekist á við það markmið að leita leiða til að halda hlýnun jarðar innan við 1,5°C miðað við fyrir iðnbyltingu. Þetta markmið var samþykkt í Parísarsamkomulaginu um viðnám við loftslagsbreytingum.

Virðulegi forseti. Mér hlotnast sá heiður að sækja loftslagsráðstefnuna, COP28, ásamt öðrum þingmönnum en hún fer fram í Dúbaí á næstu dögum og vikum. Fyrir Íslands hönd fer, auk þingmanna, fjöldi fólks frá bæði stjórnvöldum og atvinnulífinu. Green by Iceland er það vörumerki sem notað er erlendis en við þekkjum betur sem Grænvang, sem hefur það hlutverk að efla samstarfið milli þessara aðila með tilliti til markmiðanna. Það er þó mikilvægt að við missum aldrei sjónar á hinu raunverulega markmiði og með aðkomu atvinnulífsins fái ekki arðsemiskrafan að verða alvarleika loftslagsbreytinganna yfirsterkari. En því miður höfum við séð allt of mörg dæmi um það og það köllum við grænþvott í daglegu tali.

Það ríkir bjartsýni fyrir COP28 gagnvart því að nú verði tímamót í anda Parísarsáttmálans og vona ég svo sannarlega að sú verði niðurstaðan. Það hafa verið tekin mörg góð skref og má þar t.d. nefna samkomulag á milli Kína og Bandaríkjanna. Það sem hefur komið fram, og ekki síst frá sjálfum forseta þingsins, er að nú er tíminn liðinn þar sem við getum verið að marka stefnur og leggja til tillögur, tími aðgerða er kominn. Og það er það sem ég bind miklar vonir við að komi út úr þessum fundi, að við sjáum raunverulegan aðgerðapakka sem hin stóru ríki, sem bera að sjálfsögðu mesta ábyrgð á stöðunni, taki sig saman og bregðist við. Þessi umræða hér í dag hefur verið góð og hér hefur komið fram að við erum langflest sammála um hver staðan er og að við þurfum að hlaupa dálítið hraðar.

Ég vil nýta tækifærið hér og þakka fyrir það traust að fá að fara þarna út. Þessi mál hafa verið mér mjög hugleikin undanfarin ár og ég sérhæfði mig í mínu meistaranámi í viðskiptakerfi Evrópusambandsins með losunarheimildir. Það eru liðin svo mörg ár síðan og    ég var alger eintrjáningur þegar ég sat og skrifaði mína meistararitgerð, það var enginn að tala um loftslagsmál á þeim tíma. En það sem ég gleðst hvað mest yfir  í dag er að loftslagsumræðan er nú samofin allri samfélagsumræðu og ég heyri það þvert á flokka að við skiljum hér öll alvarleika stöðunnar. Ég er bjartsýn og ég held að við séum að gera mjög margt gott  í okkar málum. Auðvitað viljum við gera betur, við viljum geta hlaupið hraðar, við höfum ólíkar áherslur á forgangsröðun og um það tökumst við á í pólitíkinni. En góðu fréttirnar eru þær að við erum meðvituð um stöðuna og erum öll sammála um að við þurfum að byrja að framkvæma hraðar og taka ábyrgð.


Ræðumaður: Jódís Skúladóttir

…ávarpa þingmenn.Forseti minnir hv. þingmenn á að það er einn sem hefur orðið og það er sá sem stendur hér í ræðustól.


Ræðumaður: Orri Páll Jóhannsson

Virðulegi forseti. Ég þakka hv. þingmanni og málshefjanda, Arndísi Önnu Kristínardóttur Gunnarsdóttur, og hæstv. dómsmálaráðherra fyrir þessa umræðu. Hún er mikilvæg, ekki síst í ljósi fréttaflutnings af auknum vopnaburði í samfélaginu og af því hefur lögreglan eðlilega áhyggjur og við hér sem höfum tekið til máls í þessari umræðu deilum þeim. Það er til marks um styrk samfélagsins og Íslands sem réttarríkis að það heyrir til algerra undantekninga að lögreglan þurfi að beita vopnavaldi. Það hefur hingað til ekki þótt ástæða til að almennir lögreglumenn beri á sér skotvopn við skyldustörf og til mikils að vinna fyrir samfélagið allt, að svo megi verða áfram. Í frumvarpi dómsmálaráðherra um breytingar á vopnalögum sem nú liggur fyrir þinginu er lagt upp með að taka á þessum vanda sem hefur farið vaxandi í samfélaginu, m.a. með því að taka fyrir að fleiri hálfsjálfvirk skotvopn og sjálfvirk skotvopn verði flutt til landsins á grundvelli þess að um safnvopn sé að ræða. Þetta atriði sem og önnur í frumvarpi hæstv. ráðherra eru til þess fallin að stemma stigu við auknum líkum á vopnaburði í samfélaginu og er það vel. Öflugt lögreglulið, þ.e. vel fjármögnuð löggæsla, er líka leið til að draga úr því að lögreglan þurfi að bera vopn við sín daglegu störf.

Þingflokkur Vinstrihreyfingarinnar – græns framboðs hefur áður látið þá afstöðu sína í ljós að vopnaburður lögreglu skuli ekki vera almennur hér á landi og að slíkt beri að forðast í lengstu lög. Breytingar á vopnalögum eru því skref í því að ná tökum á vaxandi vanda. Ég treysti því að við leitum allra leiða til að komast hjá því að almennir lögreglumenn beri á sér skotvopn við skyldustörf.


Ræðumaður: Jódís Skúladóttir

Virðulegi forseti. Ég vil byrja á því að þakka hv. þm. Arndísi Önnu Kristínardóttur Gunnarsdóttur og hæstv. ráðherra fyrir þessa umræðu og þau svör sem hér hafa borist. Samfélagið hefur breyst og það breytist hratt. Við hér á Íslandi höfum nú lengi búið við ákveðna menningu sem við þekkjum og er þannig að við höfum mikla skotvopnaeign meðal almennings. Mörg eru alin upp við það að kynnast skotvopnum og umgangast þau í tengslum við bara sjálfbæran lífsstíl og veiðar, en það er allt annað sem við erum að horfa á í dag. Við erum að horfa á, ég man ekki töluna, hvort það voru ákveðnir einstaklingar sem eiga tugi eða hundruð hálfsjálfvirkra vopna sem hafa ekkert með veiðar að gera. Ég hef litið svo á að hæstv. ráðherra sé á góðri leið með breytingu á vopnalögum og hvet hana til dáða og að halda áfram á sömu leið.

Hvað varðar vopnvæðingu lögreglu þá sjáum við öll, eins og ég byrjaði mál mitt á, hversu staðan er breytt, hversu umhverfi lögreglumanna er breytt, en að vopnavæða lögregluna tel ég vera að byrja algerlega á öfugum enda. Við verðum að horfast í augu við það að lögreglan er vanfjármögnuð, lögreglumenn eru of fáir, það er of mikið álag á þeim. Það er misjafnt eftir landsvæðum hvernig staðan er en víða er hún mjög bág. Það að fara inn í starfsstétt þar sem við bjóðum upp á slíkar starfsaðstæður og ætla að leysa einhvern veginn úr málum með því að vopnavæða er ekki góð hugmynd. Það sem ég hvet hæstv. ráðherra til að gera er að halda áfram að standa vörð um lögregluna og tryggja þær starfsaðstæður  sem lögreglan býr við. Það felur í sér meira öryggi en rafbyssa.


Ræðumaður: Bjarkey Olsen Gunnarsdóttir

Virðulegur forseti. Íslenskt grænmeti er iðulega merkt svo ekki sé um villst að það óx í íslenskri storð. Auk þess tel ég almenning átta sig á hvað vex hér á landi og hvað ekki, t.d. að við vitum að appelsínur og epli og Ora-baunir eru innfluttar vörur. Mörkin í kjötvöru eru óljósari. Við framleiðum hér á landi lamb og naut, kjúklinga og svín og jafnvel kalkún. En kalkúnn í sneiðum, framleiddur úr fyrsta flokks íslensku grísakjöti, upprunaland Pólland, með íslensku fánaröndina hliðarsetta á pakkningunni? Þetta bar fyrir augu neytenda nokkurs í matvöruverslun hér á landi fyrir skemmstu og rataði myndin á veraldarvefinn. Hér hefur augljóslega eitthvað misfarist í prentun merkimiðans og atvikið að einhverju leyti spaugilegt, en merkingar eru alvörumál.

Ég hef áður fjallað um neytendamál bæði í ræðu og riti og er þeirrar skoðunar að notkun fánalita íslenska fánans við merkingar á erlendum afurðum sem pakkað er af innlendum framleiðendum ætti að vera með öllu óheimil. Það er of algengt að framleiðendur freistist til þess að nota fánalitina með þeim hætti til að selja vöru sína. Það er hluti af heilnæmi íslenskra matvæla að eftirlit með framleiðslu og hreinleika afurða sé í fyrirrúmi. Það er engum til góðs að neytendur þurfi að lúslesa pakkningar til að sjá hvar varan er framleidd, sér í lagi ef á henni er íslenskur fáni. Við viljum geta treyst því að fáninn okkar hafi einhverja merkingu en sé ekki eitthvert ódýrt sölutrix. Á vefnum Íslenskt staðfest er að finna tölur úr könnun Gallup fyrir Icelandic Lamb frá 2021. Þar kemur fram að 90% svarenda töldu upprunamerkingar mikilvægar, 70% sögðust óánægð með að erlendar kjötafurðir væru seldar undir íslenskum vörumerkjum, 63% vildu að innlendar matvörur væru upprunamerktar og ríflega 80% kjósa íslenskar vörur í verslunum sé þess kostur. Bændasamtökin hafa svarað þessu kalli og reka merkið Íslenskt staðfest sem byggir á áratugareynslu af notkun sambærilegrar merkja á Norðurlöndunum. Eftir sem áður kemur það góða starf ekki í veg fyrir misvísandi merkingar, þó að það sannarlega auðveldi neytendum að versla innlenda matvöru.

Kæra fólk. Höfum augun opin þegar við verslum og styðjum íslenska framleiðslu og íslenska bændur.


Ræðumaður: Steinunn Þóra Árnadóttir

Herra forseti. Ég ætla að tala um kynjajafnréttismál sem er um leið risastórt efnahagsmál. Varða, rannsóknastofnun vinnumarkaðarins, birti í dag niðurstöður sem sýna fram á það hvernig konur bera miklu þyngri hluta af byrðinni þegar kemur að því að sjá um börn og heimili og verja þar með minni tíma á vinnumarkaði, eru líklegri til að vera í hlutastarfi, eiga minna í lífeyrissjóði og eru þannig í verri fjárhagslegri stöðu í gegnum ævina. Þetta er risastórt efnahagslegt mál sem við þurfum að taka mið af og ræða.

Það vill líka svo til að í dag er tveggja ára afmæli annarrar ríkisstjórnar Katrínar Jakobsdóttur og ég vil nú nota tækifærið og óska henni til hamingju með það og okkur öllum. Hæstv. forsætisráðherra nefndi það  í tengslum við kvennaverkfall hér í október að það væri markmiðið að ná fullu jafnrétti eigi síðar en árið 2030 og undir það hljótum við hér á Alþingi að taka og vinna að.

Á fyrsta kjörtímabili þessarar ríkisstjórnarinnar var farið í gríðarlega mikilvægar breytingar á fæðingarorlofinu þar sem við héldum í það að halda þannig skiptingu að karlar og konur taki sem jafnast fæðingarorlof. Þetta er gríðarlega mikilvægt kynjapólitískt mál og við eigum að halda áfram að vinna á slíkan hátt. En það skiptir einnig gríðarlega miklu máli að við brúum umönnunarbilið. Þar hljótum við að horfa til sveitarfélaganna og þeirra ábyrgðar og þetta hlýtur að verða mál sem við öll viljum taka undir og lyfta í komandi kjarasamningum, konum og um leið samfélaginu öllu til góða.


Ræðumaður: Bjarkey Olsen Gunnarsdóttir

Virðulegi forseti. Ég þakka hv. þingmanni andsvarið. Já, það er sannarlega erfitt að setja sig í spor þessa fólks og ég vona svo sannarlega að ekkert okkar þurfi nokkurn tímann að gera það. Þetta er eitthvað sem ég trúi að mjög margir hafi hugsað og velt fyrir sér: Hvað ef maður lent í slíku ástandi eins og þetta er? Maður getur ekkert hugsað þá hugsun til enda. Ég hugsa ekki síst sem kennari um börnin, unga fólkið, sem eru rifin upp með rótum úr sínu daglega umhverfi, það er reynt að ná utan um þau að einhverju leyti í einhverjum safnskóla en svo, eðli máls samkvæmt í svona hamförum, tvístrast þau út um allt.

Þetta er svo snúið að það er bara þyngra en tárum taki að þurfa að horfast í augu við að þetta er eitthvað sem fólk stendur virkilega frammi fyrir og reynir mjög mikið á. Það sem kannski þarf að huga að til lengri tíma og við höfum ákveðið að taka fyrir í velferðarnefnd, svo ég segi það líka hér,  er hvernig framhaldsstuðningi verði háttað varðandi andlegan stuðning við fólk og félagslegan stuðning í framhaldinu, af því að oft kemur slíkt ekki fram fyrr en talsvert seinna. Það er eitthvað sem við þurfum að vera mjög vel vakandi yfir, að það sé búið að hugsa um hvernig við ætlum  að gera það.

Það er líka eitt af því sem er svo dásamlegt við okkar yndislega land hversu samstillt og samhljóða við erum þegar eitthvað bjátar á. Það hefur einhvern veginn átt við í svo ótal mörgum tilfellum í svo mörg ár þegar við höfum verið að glíma við eitt og annað, hvort sem það eru safnanir eða áföll. Því miður höfum við kannski haft of mörg áföll til að glíma við en það hefur samt einhvern veginn alltaf verið þannig að þá stendur fólk saman og leggur öll sín lóð á vogarskálarnar til þess að sinna því og hjálpa til við það verkefni. Við hugsum að sjálfsögðu þannig líka í ríkisstjórninni gagnvart öðrum þegnum þessa lands.


Ræðumaður: Bjarkey Olsen Gunnarsdóttir

Frú forseti. Ég þakka hv. þingmanni fyrir andsvarið. Stundum getur maður kannski sagt: Sem betur fer er reynsla af krísustjórnun. Það getur stundum komið sér vel. Ég held að sannarlega hafi það gerst núna að það var brugðist mjög hratt við og við búum auðvitað að reynslunni eftir Covid og erum að byggja dálítið  á þeirri reynslu og þeim kerfum sem þar voru uppsett. En sannarlega held ég að við getum talað um að það eru öll að standa sig vel sem að þessu koma; almannavarnir, Grindavíkurbær og þeirra starfsfólk, og öll þau sem þar koma að. Þannig að það eru margir sem hafa þurft að leggja hönd á plóginn án þess nánast að hafa haft umhugsunarfrest í upphafi þessarar vár sem yfir landið hefur gengið og yfir Grindavík hefur gengið.

Það er alltaf gott að kunna vel til verka þegar krísa er fyrir höndum og við höfum búið að því núna. Þetta frumvarp er bara partur af því að reyna, eins og ég segi, að bregðast við  bæði þeim sem höllum fæti standa og líka  bara hinum almenna íbúa Grindavíkur. Það er einmitt eitt af því sem hér er undir, það er m.a. húsnæðisstuðningur og annað slíkt sem verður greitt. Það kemur t.d. ekki til skerðingar á bótum almannatrygginga, það er eitt af því sem var tekið fyrir og það er líka hluti af  reynslu sem við höfum öðlast. Ég held því að við séum bara að reyna að taka almennilega utan um þetta verkefni og þar byggjum við auðvitað á góðri reynslu.


Ræðumaður: Bjarkey Olsen Gunnarsdóttir

Frú forseti. Ég mæli fyrir nefndaráliti hv. velferðarnefndar um frumvarp til laga um tímabundinn stuðning til greiðslu launa vegna náttúruhamfara í Grindavíkurbæ. Nefndin fjallaði um málið og fékk á sinn fund góða gesti, m.a. frá Grindavíkurbæ og félagasamtökum launþega, ferðaþjónustu og atvinnurekanda. Þeir gestir sem mættu á fund nefndarinnar voru almennt jákvæðir í garð frumvarpsins og lýstu almennum stuðningi við það.

Frumvarpið er hluti af viðbrögðum ríkisstjórnar Íslands við þeirri óvissu sem ríkir í kjölfar jarðhræringa á Reykjanesskaga og er lagt fram í ljósi alvarlegs ástands í Grindavíkurbæ. Þá var það samið í góðu samráði við bæði Samtök atvinnulífsins og Alþýðusamband Íslands.

Markmið frumvarpsins er að vernda afkomu fólks sem ekki getur gegnt störfum sínum vegna náttúruhamfara í Grindavíkurbæ þar sem starfsstöð þess er í sveitarfélaginu, með því að tryggja launagreiðslur þess upp að ákveðnu hámarki. Er þannig gert ráð fyrir að heimilt verði að veita tímabundinn stuðning vegna greiðslu launa starfsfólks á almennum vinnumarkaði upp að ákveðnu hámarki, enda séu tiltekin skilyrði uppfyllt. Jafnframt er markmið að viðhalda ráðningarsambandi atvinnurekenda og starfsfólks. Fyrir liggur að ríki og Grindavíkurbær munu áfram greiða starfsfólki sínu í Grindavík laun.

Nefndin fjallaði sérstaklega um viðmiðunartímabil við einstaklinga en í 1. mgr. 8. gr. kemur fram að þegar stuðningur er greiddur einstaklingum á grundvelli 2. mgr. 5. gr. eða 6. gr. skal samkvæmt 1. mgr. 8. gr. taka mið af meðallaunum viðkomandi og/eða meðaltali reiknaðs endurgjalds sem greitt hefur verið tryggingagjald af á tímabilinu frá ágúst til október á þessu ári.

Við umfjöllun nefndarinnar var því velt upp hvort það tímabil sem miðað væri við kynni í einhverjum tilfellum að gefa ranga mynd af raunverulegum tekjum fólks með hliðsjón af því að einhverjir kynnu að vera með lægri tekjur yfir sumarmánuðina, svo sem vegna orlofs. Í því sambandi kom fram að miklu máli skipti um skilvirkni úrræðisins að framkvæmdin væri eins einföld og kostur væri á. Þá kemur einnig fram í greinargerð með frumvarpinu að gengið sé út frá því að Vinnumálastofnun sé heimilt að taka tillit til aðstæðna þar sem starfsfólk hafi ekki átt rétt á launagreiðslu nema að hluta á framangreindu tímabili og reikna út meðallaun viðkomandi á grundvelli þeirra mánaða sem hlutaðeigandi starfsfólk fékk greidd laun. Nefndin leggur áherslu á að Vinnumálastofnun taki tillit til aðstæðna og gefi tímabilið ranga mynd af tekjum fólks verði við því brugðist.

Fyrir nefndinni komu fram ábendingar um að frumvarpið tæki ekki til þeirra launatengdu gjalda sem atvinnurekanda ber að standa straum af, utan þeirra 11,5% sem kveðið er á um að greiða skuli vegna mótframlags launagreiðanda í ríkissjóð. Þannig kynni skyldan til að greiða tryggingagjald vegna þess starfsfólks sem ekki getur gegnt störfum sínum að reynast fyrirtækjum á svæðinu íþyngjandi og hafa áhrif á ákvarðanir einhverra fyrirtækja um hversu lengi þau treysti sér að greiða laun þess. Nefndin tekur fram að frumvarpinu er aðeins ætlað að gilda um tímabundinn stuðning til greiðslu launa starfsfólks á almennum vinnumarkaði. Þannig er brugðist við óvissuástandi sem ekki er vitað hvað varir lengi og áhersla verður áfram lögð á að fylgjast með framvindu mála og grípa inn í verði þess þörf að styðja frekar við bæði atvinnurekendur og starfsfólk.

Nefndin fjallaði einnig um kjarasamningsbundin réttindi starfsfólks sem falla undir gildissvið frumvarpsins og vill árétta að starfsfólk haldi öllum áunnum réttindum sínum sem kjarasamningar kveða á um. Nefndin bendir í því sambandi á að í frumvarpinu er ekki gert ráð fyrir að um greiðslur launa atvinnurekanda eða um stuðning vegna tekjutaps starfsfólks fari með öðrum hætti en að um hefðbundin laun sé að ræða. Líta verði þannig á að starfsfólki sé heimilt að viðhalda aðild sinni að stéttarfélagi á grundvelli laga um stéttarfélög og vinnudeilur.

Það var líka talsverð umræða í nefndinni um 11. gr. frumvarpsins sem fjallar um ósamrýmanlegar greiðslur. Í ákvæðinu er kveðið á um að skilyrði um stuðning teljist ekki uppfyllt njóti starfsfólk eða sjálfstætt starfandi einstaklingur greiðslna samkvæmt öðrum lögum eða kjarasamningum sem ætlaðar eru til framfærslu viðkomandi á sama tímabili og greiðslum samkvæmt frumvarpinu, verði það að lögum, er ætlað að ná til.

Við umfjöllun nefndarinnar komu fram álitamál um hvað teldist til ósamrýmanlegra greiðslna. Ábending kom fram um að greiðslur atvinnurekanda til starfsfólks í veikindaleyfi hlytu að teljast til launagreiðslna sem atvinnurekandi verði að standa skil á þrátt fyrir að ekki komi á móti vinnuframlag frá starfsmanni. Með hliðsjón af því væri eðlilegt að atvinnurekandi nyti þess stuðnings sem frumvarpið hefur fram að færa undir þeim kringumstæðum. Við tökum undir þetta sjónarmið og teljum nauðsynlegt að stutt verði við atvinnurekanda til greiðslu launa í veikindaleyfi starfsmanna uppfylli hann önnur skilyrði frumvarpsins.

Þá var talsverð umræða í nefndinni um þau tilvik þegar starfsmaður hefur, samhliða því að vera í ráðningarsambandi við atvinnurekanda á Grindavíkursvæðinu, sinnt hlutastörfum utan svæðisins og tækifæri hans til að halda því áfram en njóta jafnframt stuðnings sem frumvarpið kveður á um. Nefndin áréttar að mikilvægt er að þessum einstaklingum verði veitt nægjanlegt svigrúm til að bregðast við breyttum aðstæðum og að ekki skuli litið svo á að slíkar greiðslur séu ósamrýmanlegar í skilningi 11. gr. frumvarpsins. Með sömu rökum leggur nefndin áherslu á að tekjur starfsmanna vegna hlutastarfa komi ekki til skerðingar greiðslum sem frumvarpið kveður á um.

Að lokum telur nefndin mikilvægt að samhliða gildistöku þess úrræðis sem frumvarpið mælir fyrir um fari fram kynning á því og að tryggt verði að kynningin nái til þeirra hópa sem úrræðið kemur helst til að nýtast. Taka þarf sérstakt tillit til þess að starfsmenn fyrirtækja á Grindavíkursvæðinu eru af ýmsum þjóðernum og því verður að tryggja að upplýsingar um úrræðið verði aðgengilegar á fleiri tungumálum en íslensku. Nefndin hvetur sérstaklega til þess að Vinnumálastofnun birti upplýsingar um það úrræði sem frumvarpið kveður á um a.m.k. á ensku og pólsku auk íslenskunnar.

Herra forseti. Það er mat nefndarinnar að frumvarpið sem hér er til umfjöllunar feli í sér mikilvægt skref í þá átt að tryggja launagreiðslur til þeirra einstaklinga sem búa við mikla óvissu vegna náttúruhamfara sem eiga sér stað í Grindavíkurbæ. Jafnframt telur nefndin mikilvægt að stutt verði við að ráðningarsambandi atvinnurekenda og starfsfólks verði viðhaldið í ljósi þeirrar óvissu sem uppi er. Þá bendir nefndin á að úrræði frumvarpsins hefur takmarkaðan gildistíma og stuðningur samkvæmt því rennur út 29. febrúar á næsta ári. Eins og áður segir ríkir algjör óvissa um hvernig atburðarásin á Grindavíkursvæðinu muni þróast og því er erfitt að spá fyrir um framvindu mála eins og við heyrum jú daglega.

Nefndin undirstrikar mikilvægi þess að stjórnvöld fylgist áfram náið með framvindunni og grípi til aðgerða til að styðja við bakið á starfsfólki og atvinnurekendum á Grindavíkursvæðinu eins lengi og þörf krefur.

Þá telur nefndin nauðsynlegt að fylgst verði með áhrifum þeirra aðgerða sem frumvarpið mælir fyrir um. Mikilvægt sé að taka upplýsta ákvörðun áður en úrræðið rennur sitt skeið um það hvort frekari aðgerða sé þörf til þess að vernda afkomu fólks sem getur ekki gegnt störfum sínum vegna hamfaranna.

Velferðarnefnd leggur til að frumvarpið verði samþykkt óbreytt.

Allir nefndarmenn skrifa undir þetta mál sem eru, ásamt þeirri sem hér stendur, Líneik Anna Sævarsdóttir, Ásmundur Friðriksson, Bryndís Haraldsdóttir, Guðmundur Ingi Kristinsson, Magnús Árni Skjöld Magnússon, Lilja Rannveig Sigurgeirsdóttir og Óli Björn Kárason. Arndís Anna Kristínardóttir Gunnarsdóttir skrifaði undir málið með fyrirvara. Guðbrandur Einarsson, áheyrnarfulltrúi, var fjarverandi við afgreiðslu málsins en er samþykkur áliti þessu.

Ég vil í lok þessarar kynningar á nefndarálitinu þakka hv. velferðarnefnd fyrir afskaplega vönduð störf á skömmum tíma. Við þurfum stundum hér í þinginu að takast á við það þegar brýn mál koma upp að vera dálítið fljót til og við vitum að það er beðið eftir því að þetta mál fari í gegnum þingið því að þrátt fyrir að örlítið hafi róast á svæðinu þá vitum við sannarlega að það er ekki öll vá fyrir vind eins og hægt er að segja, langt í frá. Það verða fleiri mál sem við þurfum að fjalla um hérna á næstu dögum til að styðja við þetta fólk sem hefur þurft að rýma heimili sín og fara af svæðinu og það skiptir máli að geta tryggt framfærslu eins og kostur er á þessum tíma.


Ræðumaður: Svandís Svavarsdóttir

Virðulegi forseti. Ég þakka enn málshefjanda og öðrum þingmönnum sem tóku þátt í þessari umræðu. En það er rétt í lok þessarar umræðu að taka það fram og að það komi fram á þessum vettvangi að það er ekki sjálfsagt að við séum stödd á þessum stað sem við erum stödd á. Það var fólk nefnilega sem hafði trú á því að lausnin væri til. Það voru bændur sem fóru af stað. Það var Karólína í Hvammshlíð, það voru bændur af Þernunesi, það var vísindafólk á Keldum, það voru bændur víðar um land, það var starfsfólk RML og fleiri og fleiri sem höfðu trú á því að lausnin væri þarna. Fyrir það að sú niðurstaða hafi fengist fram, fyrir úthald og þrek og bjartsýni þessa fólks, skulum við þakka. Þá er komið að stjórnvöldum að styðja við þetta frumkvæði, styðja við þetta framtak, kalla saman okkar bestu vísindamenn, búa til áætlun sem er raunhæf, fjármagna hana eins og hægt er. En um leið að ræða það og nefna hér og halda því til haga að þau sem framkvæma áætlunina eru bændurnir sjálfir. Það er algjör forsenda þess að það takist vel til að stjórnvöld, bændur og vísindasamfélagið snúi bökum saman og losni við riðu úr íslenskum sauðfjárbúskap. Það er hægt. Við erum með verkfærin fyrir framan okkur. Við erum með sameiginlegan skilning hér í þinginu. Ég þakka þeim þingmönnum sem halda mér við efnið, styðja meginmarkmiðin og geta sannarlega verið hér með íslenskum bændum í því að ná raunverulega sögulegu markmiði.


Ræðumaður: Orri Páll Jóhannsson

Virðulegi forseti. Ég vil þakka hv. þingmanni og málshefjanda, Teiti Birni Einarssyni og hæstv. matvælaráðherra fyrir þessa umræðu. Sjúkdómar í búfé hérlendis hafa oft og tíðum valdið gríðarlegum þjáningum og tjóni, efnahagslegu sem og tilfinningalegu. Riðuveiki, sem talin er hafa borist hingað til lands með kynbótahrúti sem fluttur var hingað frá Danmörku fyrir aldamótin 1900, breiddist í fyrstu hægt út en varð síðar að faraldri sem náði um nær allt landið, eins og við þekkjum, með tilheyrandi áföllum og tjóni sem varð stórfelldara hérlendis en annars staðar.

Aðgerðir stjórnvalda gegn riðu hafa lengst af snúist um stórfelldan niðurskurð á sýktum hjörðum. Nú eru teikn um að hægt sé að  rækta verndandi arfgerð og væntanlega verndandi arfgerð í sauðfé, sem vissulega lofar góðu.

Hv. þingmaður spyr m.a. um niðurstöður starfshóps sem hæstv. matvælaráðherra skipaði og skilaði af sér í byrjun þessa mánaðar. Niðurstöður starfshópsins eru greinargóðar. Mikill árangur hefur náðst hér á landi í baráttunni gegn riðu og miklar fórnir fyrri kynslóða hafa verið færðar, eins og segir í skýrslunni. Í henni er m.a. lagt upp með að hvika ekki frá niðurskurðarstefnunni, þó með breytingum þar sem verulega mikil hætta er á að úthald til margra ára bresti. Eins getur það tekið mörg ár að fá afgerandi niðurstöður rannsókna um hvort tiltekin  arfgerð sé í rauninni verndandi og hljóti þannig viðurkenningu sem verndandi  arfgerð.

Það eru tímamót í þessari baráttu, eins og hæstv. ráðherra kom inn á. Það er gleðilegt að heyra að það hafi verið mikil þátttaka meðal bænda í arfgerðargreiningum og að það stefni í að bændur hafi tekið um 30.000 sýni í ár.

Virðulegi forseti. Þótt brýnt sé að hreyfa sig hratt í þessum málum, og það hefur hæstv. ráðherra gert, þá borgar sig líka í ljósi sögunnar að við förum að öllu með gát. Því treysti ég hæstv. ráðherra fyrir.


Ræðumaður: Svandís Svavarsdóttir

Virðulegi forseti. Ég þakka hv. þingmanni fyrir frumkvæði hans að þessari sérstöku umræðu hér og áhuga á þessum mikilvæga málaflokki. Málið er mjög brýnt sem hv. þingmaður tekur hér upp, en um leið held ég að við getum ekki rætt þetta öðruvísi en að halda því til haga að við erum á stórkostlegum tímamótum — stórkostlegum tímamótum: Eftir 150 ára glímu við riðu þá sjáum við fram á það í fyrsta skipti að baráttunni ljúki með lokasigri. En samkvæmt okkar færasta fólki er unnt að fjölga verndandi arfgerðum það hratt á áhættusvæðum að líkur á riðusmitum fari hratt lækkandi á næstu árum og það eru, virðulegur forseti, stórtíðindi fyrir sauðfjárbændur.

Varðandi fyrstu spurningu hv. þingmanns um vinnu starfshóps um aðgerðir gegn riðuveiki, þó að hv. þingmaður hafi ekki lagt á það megináherslu í sinni framsögu, þá ætla ég að halda því til haga hér að þessi sérfræðingahópur var samsettur af okkar sterkasta fólki á þessu sviði: Erlu Sturludóttur, dósent við Landbúnaðarháskólann á Hvanneyri, Hákoni Hanssyni dýralækni, Jóni Hjalta Eiríkssyni, lektor við Landbúnaðarháskólann á Hvanneyri, Ólafi Jónssyni, héraðsdýralækni, Stefaníu Þorgeirsdóttur, líffræðingi hjá Tilraunastöð HÍ að Keldum, Vilhjálmi Svanssyni, dýralækni hjá Tilraunastöð HÍ að Keldum og Thor Aspelund, prófessor við HÍ í líftölfræði. Þessi sérfræðingahópur hefur skilað af sér skýrslu um þessi málefni, fór yfir tillögur sem komu frá sauðfjárbændum sjálfum og lagði til aðgerðir sem ég hef ákveðið að gera að mínum.

Hv. þingmaður velti því upp hvort hópurinn hafi farið yfir tilteknar leiðir. Já, það var farið yfir þessi atriði og þetta er auðvitað býsna tæknilegt. Þessi skýrsla liggur á síðu ráðuneytisins en ég ætla ekki að fara í tæknilegar umræður um hana. Í stuttu máli má segja að það hafi verið ákveðið að breyta nálgun varðandi niðurskurð á þann veg að yfirdýralækni er heimilt að leggja til við ráðherra að hlífa tilteknum arfgerðum frá niðurskurði. Þetta er grundvallarbreyting. Þessi reglugerð var birt í Stjórnartíðindum í byrjun nóvember.

Varðandi þriðju spurningu hv. þingmanns um afstöðu mína um að ráðast í endurskoðun á IV. kafla reglugerðar um útrýmingu riðuveiki og bætur vegna niðurskurðar þá ráðleggur sérfræðingahópurinn að markmið um upprætingu smitefnis á riðubæjum verði endurskoðað í ljósi nýrrar nálgunar. Af því leiðir að nauðsynlegt er að ráðast í endurskoðun á gildandi regluverki. Þetta er í undirbúningi í ráðuneytinu og ég tek fagnandi áherslum hv. þingmanns og hvatningu í þá veru að það gangi hratt og vel.

Þá spyr þingmaðurinn hvort gildandi ákvæði laga og reglugerðir tryggi nægilega vel að komið sé að fullu til móts við þau sem verða fyrir því að nauðsynlegt sé að skera niður. Því er til að svara að sú sem hér stendur telur að tjónið sem orðið hefur af riðuveiki á síðustu áratugum sé nánast ómögulegt að bæta að fullu þó svo að efnislegt tjón sem verði af niðurskurði verði bætt, en samkvæmt því sem hefur verið gert síðustu áratugi eru greiddar bætur til að koma til móts við bændur þar sem riðuveiki kemur upp. Það er greitt vegna ýmiss konar efnislegs tjóns ásamt því sem bændur halda greiðslum samkvæmt búvörusamningi á tímabili fjárleysis. En ég held að dæmin sanni að kostnaðurinn er umtalsvert meiri en bara þessi efnislegi. Hann er líka samfélagslegur, hann er tilfinningalegur og hann er þeirrar gerðar að hann hefur áhrif á fólk í langan tíma.

Loks spyr hv. þingmaður út í það hvernig réttindi og hagsmunir séu tryggðir, en Bændasamtök Íslands hafa veitt bændum lögfræðiráðgjöf og verið þeim innan handar við uppgjör og við samningagerð. Náist ekki samningar er unnt að fela matsnefnd eignarnámsbóta að fara með málið, en samkvæmt mínu ráðuneyti þá fóru samningar við bændur í Miðfirði í undirritun á föstudaginn var þannig að því er lokið, eftir því sem mér er sagt.

Að lokum spyr hv. þingmaður út í stöðu arfgerðargreininga. Þar hefur verið ákveðið að niðurgreiða hluta kostnaðar sem er af arfgerðargreiningum á þessu ári, en samkvæmt RML hafa verið tekin á þriðja tug þúsunda sýna og næstu árin er gert ráð fyrir 110 millj. kr. framlagi til að hraða innleiðingu verndandi arfgerða.

Að síðustu vil ég nefna að einnig hefur verið ákveðið að niðurgreiða að öllu leyti notkun á sæðingahrútum núna í vetur sem bera verndandi arfgerð og vona ég að þetta leiði til þess að notkun þeirra verði með mesta móti þannig að við getum flýtt fyrir að lokasigur vinnist gegn riðuveiki á Íslandi.


Ræðumaður: Svandís Svavarsdóttir

Virðulegi forseti. Eins og hv. þingmaður veit þá er hvorki við hæfi né rétt að ég tjái mig um einstök mál og allra síst þau sem eru til meðferðar hjá lögreglu. Um frumvarp til nýrra heildarlaga segir m.a.:

„Frumvarpinu er […] ætlað að bregðast við þeim athugasemdum sem fram komu í stjórnsýsluúttekt Ríkisendurskoðunar svo skapa megi lagareldi skilyrði til aukinnar verðmætasköpunar með sjálfbæra nýtingu og vistkerfisnálgun að leiðarljósi. Þannig verður í frumvarpinu að finna ákvæði sem taka meðal annars til hertara eftirlits, aukinna rannsókna, leyfisveitinga og gjaldtöku af sjókvíaeldi og skiptingu tekna.“

Það var löngu tímabært að taka til hendinni í þessum málaflokki og ég vænti þess að skýrari rammi og ábyrgari umgjörð um þessa starfsgrein líti dagsins ljós hér á vorþingi og vænti þess að eiga gott samstarf við Alþingi þar um.


Ræðumaður: Svandís Svavarsdóttir

Virðulegi forseti. Ég þakka hv. þingmanni fyrir fyrirspurnina. Það er auðvitað rétt sem kemur fram í fyrirspurn hv. þingmanns að það er ákveðin áskorun sem atvinnugrein eins og sú sem hér er undir er í þegar stendur til og standa yfir breytingar á laga- og regluumhverfi. Það er hins vegar þannig að þegar Matvælastofnun metur hvort endurskoða skuli rekstrarleyfið þá ber stofnuninni að líta til gildandi laga þar sem segir:

„Við lok gildistíma rekstrarleyfis er heimilt, að framkominni umsókn, að úthluta eldissvæðum að nýju til hlutaðeigandi. Sé um endurúthlutun að ræða skal Matvælastofnun endurmeta hvort umsækjandi uppfylli kröfur sem gerðar eru til rekstursins skv. 2. mgr.“

Þær kröfur sem settar eru fram þar eru að umsækjandinn skuli uppfylla kröfur sem gerðar eru um heilbrigði lagareldisdýra og afurða þeirra, um forvarnir og varnir gegn tilteknum sjúkdómum í lagardýrum og um velferð lagareldisdýra. Við matið ber Matvælastofnun að líta til reglugerðar og reglu og gildandi laga. Áður en Matvælastofnun auglýsti tillöguna lagði stofnunin mat á það hvort umsækjandinn uppfyllti kröfur framangreindra reglugerða.

Það er hins vegar þannig varðandi leyfið, eins og hv. þingmaður kemst að orði þegar hann spyr um það hvort ég telji að rétt sé að leyfið gildi lengur eða skemur., þá er það náttúrlega svo, eins og fram hefur komið, bæði í þingsal og frammi fyrir nefndum þingsins, að ég tel tímabært að endurskoða og endurmeta bæði laga- og reglugerðarumhverfi utan um þessa atvinnugrein og ég tel að það sé almennt mikill stuðningur við það í landinu. Það breytir því ekki að í gildi eru tiltekin lög og tilteknar reglur á meðan á þessari stefnumótun stendur  en ég vænti þess að hv. þingmaður standi með mér og fleirum í því að bæta úr.


Ræðumaður: Svandís Svavarsdóttir

Virðulegur forseti. Ég hef ítrekað bent á það í umræðu um landbúnað og fæðuframleiðslu á Íslandi að landbúnaður, bæði til skemmri og lengri tíma, á ekki að vera tvíhliða samtal, þ.e. milli frumframleiðanda, bænda, annars vegar og stjórnvalda hins vegar. Landbúnaður er samfélagsleg ákvörðun um fæðuöryggi og hluti af því er líka samtalið við neytendur og við þá sem hafa ýmiss konar aðkomu að matvælaframleiðslu og matvælauppbyggingu hér í landinu. Við höfum stórkostleg tækifæri en við höfum líka miklar skyldur. Við höfum líka skyldur við það fólk sem vill taka þátt í því að halda landbúnaði hér áfram og við eigum að koma að því með þessu þríhliða samtali stjórnvalda, neytenda og bænda að tryggja það að ungt og öflugt fólk  taki þátt í því sem eru þessi stórkostlegu tækifæri, forseti, sem byggja á því að við erum bæði með landgæði, vatn, orku og öflugt fólk. Við eigum alla möguleika  fyrir íslenskan landbúnað.


Ræðumaður: Svandís Svavarsdóttir

Virðulegi forseti. Ég þakka hv. þingmanni fyrir brýna fyrirspurn. Bændur eru auðvitað í þeirri sérstöku stöðu að þeir ráða ekki aðfangaverðinu. Þeir ráða ekki verðinu frá sér sem þýðir að allar þeirra kjarabætur eru sóttar í annað af tvennu; að auka framleiðnina eða að hækka afurðaverðið. Framleiðniaukningin verður ekki af sjálfu sér, hún verður með fjárfestingum. Margir kúabændur sem hafa fjárfest á undanförnum árum hafa gert það vegna þess að þeir hafa trú á framtíðinni. Svo gerist það að aðfangaverðið fer allt á versta veg vegna Covid og innrásar Rússa í Úkraínu eins og við þekkjum og í þokkabót hefur vaxtastigið verið með þeim hætti sem við þekkjum öll og erum að ræða hér. Þetta allt hefur sett mikla pressu á bændur. Það er mikilvægt að horfa á þessa stöðu þegar við erum að ræða mikilvægi þess að bregðast við bráðavanda. Ég hef hins vegar sagt það bæði hér í ræðustóli Alþingis og ég hef líka sagt það í fjölmiðlum að það er til staðar bráðavandi hjá þeim sem hafa fjárfest eða tekið við búum á síðustu árum en hins vegar liggur það algjörlega fyrir að við sem hér erum stödd og bændur sjálfir og samfélagið allt þurfum að hafa þrek í þá umræðu að tala um kerfin sjálf. Við höfum núna landbúnaðarstefnu sem við samþykktum hér í þinginu á vordögum sem er leiðarljósið um það hvert við skulum stefna. En við þurfum að tryggja það að stjórntækin sem við höfum hér séu réttu tækin til að ná þeim markmiðum. Það er sannarlega umhugsunarefni að við skulum vera í þeirri stöðu ítrekað, eins og hv. þingmaður bendir hér réttilega á, að við þurfum í raun og veru að grípa til þess að kalla saman hópa, sama hvort þeir heita spretthópar eða ráðuneytisstjórahópar, og við það verður ekki unað að við séum í bráðaaðgerðum hér ár eftir ár. Ég tek því undir með hv. þingmanni um að við þurfum að horfa til lengri framtíðar og það verður að vera hluti af umræðunni líka í kringum viðbrögðin núna á þessu ári.


Ræðumaður: Bjarkey Olsen Gunnarsdóttir

Virðulegi forseti. Ég vildi aðeins koma inn í þessa umræðu um þetta mikilvæga mál. Hef ég talsvert talað um Sjúkrahúsið á Akureyri frá því að ég byrjaði á þingi og kannski ekki óeðlilegt þegar maður situr í fjárlaganefnd og fjallar um þessi helstu mál sem standa heilbrigðisþjónustunni, og hafa gert, fyrir þrifum þrátt fyrir að því sé ekki að leyna að það hafa aldrei verið settir jafn miklir fjármunir í heilbrigðiskerfið, fyrir utan auðvitað bygginguna, eins og hefur verið gert á þessu eina og hálfa kjörtímabili þessarar ríkisstjórnar.

Þessi tillaga hér um að búa til aðgerðaáætlun til að efla Sjúkrahúsið á Akureyri og starfsemi þess er gríðarlega mikilvæg, alveg sama hvernig á það er litið. Við höfum svo sem rætt margt sem hér er tekið fram áður inni á þingi, ekki síst þessi álitamál um hvort þetta eigi að vera kennslusjúkrahús, hvort þetta eigi  að vera háskólasjúkrahús og hvað þurfi til þess með þennan öfluga háskóla á Akureyri. Við þingmenn kjördæmisins höfum a.m.k. viljað horfa til hans því að með því að auka nám í heilbrigðistengdum vísindum erum við að styrkja gríðarlega stórt svæði. Það eru engin ný sannindi, eins og hér hefur verið rakið, að fólk sem lærir nær heimabæ sínum, hvort sem það er á Akureyri eða víðar á svæðinu, skilar sér betur til vinnu. Það eykur menntunarstig eðli máls samkvæmt á svæðinu og skiptir bara máli fyrir það að fólk geti valið sér hvar það vill búa.

Talsverðum fjármunum hefur verið varið til að styrkja heilsugæslurnar til þess einmitt að létta á þessari dýrari þjónustu sem sjúkrahúsinu eru. En við þurfum að hafa það í lagi, ég held að það sé alveg ljóst, ekki síst sáum við það nú þegar sjúkraflugvél þurfti að hverfa frá í gær, gat ekki lent sökum þess hve hvasst var og búið að leggja af þá braut sem oftast var nýtt þegar svona háttaði til. Þá skiptir máli að vera með mjög vel búið sjúkrahús á Akureyri með góða þjónustu. Það skiptir máli líka að geta laðað að gott starfsfólk, fjölbreytt starfsfólk. Þó að við vitum að mönnunin hefur verið áskorun og heldur áfram að vera á alþjóðavísu, það er ekki bara hjá okkur, þá myndi allt svona styrkja starfsemina að mjög miklu leyti, þegar við getum boðið upp á fjölbreyttari þjónustu.

Ég hef talað mikið um fjarheilbrigðisþjónustu og Sjúkrahúsið á Akureyri var hér með um daginn, ég veit ekki hvort við eigum að segja tilraun, það var alla vega með starfsemi þar sem læknir frá Bandaríkjunum sinnti þjónustu í gegnum fjarþjónustu. Þar þótti þurfa að lagfæra þau mál sem snúa að persónuverndaröryggi og ég trúi því að það náist að gera, því að það er mjög mikilvægt þar sem við náum ekki að manna með fólki á staðnum að við getum a.m.k. leyst það sem hægt er að leysa með þessum hætti. Ég held að við séum öll sammála um það, og ég veit það. Við töluðum held ég flest í kosningabaráttunni, og höfum gert það áður og gerum nú aftur segi ég bara hafandi verið hér í tíu ár, um bygginguna á nýrri legudeildarálmu. Það þokast í rólegheitunum. Þó að það þokist of hægt fyrir minn smekk þá þokast þetta samt sem áður áfram. Við erum nýbúin að vera á mjög upplýsandi fundi varðandi sjúkraflug og annað slíkt með starfsfólki Sjúkrahússins á Akureyri og það sýnir manni að þetta er sjúkrahús sem getur verið og er í fremstu röð í þeirri þjónustu sem snýr að slíku flugi. Það þurfum við að efla og við þurfum að fara aftur yfir þann samning sem undirritaður var síðast og vita hvort við getum ekki gert hann betri.

Hér var verið að ræða um hjartaþræðingarnar sem við höfum einmitt rætt líka talsvert áður og við þekkjum liðskiptaaðgerðirnar og annað slíkt sem hefur verið og léttir þá undir í rauninni með Landspítalanum. Sjúkrahúsið á Akureyri er vel til þess fallið að sinna miklu fjölbreyttari þjónustu en þau ná að gera, kannski fyrst og fremst vegna fjármuna en svo auðvitað vegna þess að mannskapur hefur ekki fengist til starfa út af mörgum ástæðum.

Svo fékk ég áhugavert svar sem ég hvet fólk til að lesa um kæfisvefnsrannsóknir á sjúkrahúsinu. Það er umhugsunarefni að sjúkrahúsið treystir sér til þess að framkvæma um 600 rannsóknir á ári en fái bara fjármuni til að sinna 200. Það þýðir auðvitað að fólk fer annað, og hvert fer það? Það fer til Reykjavíkur, a.m.k. eitthvað af þessu fólki og annað nær sér jafnvel ekki í þessa þjónustu heldur bara geymir hana. Það er auðvitað ekki gott. Það er líka eitt af því sem þetta svar sýndi mér, að við getum aðeins reynt að stjaka við því. Í svarinu er dregið fram að einhverju leyti, þó ekki nógu skýrt að mínu mati, hver kostnaðurinn er af því fólki sem kemur hingað af því að það fær ekki þjónustuna fyrir norðan.

Málið er bara þetta: Við þurfum að styrkja Sjúkrahúsið á Akureyri til þess að það geti sinnt því sem það treystir sér til að sinna, og þá meira að segja með þann mannafla sem það hefur núna, en er ekki að gera í dag. Við þurfum að mínu mati að fylgja því vel eftir og þess vegna held ég að þessi tillaga, nái hún fram að ganga, geti sýnt fram á að þetta sé sparnaður þegar horft er til lengri tíma. Við erum svo mikið, eins og framsögumaður kom hér inn á í sínu máli, að færa fólkið til en ekki fagaðilana sem er það sem við eigum að gera. Þó að okkur hafi tekist það að einhverju leyti er það alls ekki nóg. Ég þreytist aldrei á því að minnast á það og monta mig af því fyrir hönd Sjúkrahússins á Akureyri að það var fyrsta stofnunin sem fékk vottun samkvæmt alþjóðlega gæðastaðlinum ISO-9001, fyrsta heilbrigðisstofnunin sem fékk slíka viðurkenningu. Það segir okkur mikið og okkur var kynnt á sínum tíma í hverju það fælist. Það er mjög ítarlegt sem þar fer fram og er undir því og snýr að gæðavottun og það á auðvitað að geta skipt máli þegar verið er að fjalla um hvort stofnun sé tilbúin til að takast á við verkefni.

Eins og ég segi þá átta ég mig á því eins og allir hinir að þetta snýst um fjármuni og hvernig við verjum þeim en þá þurfum við að horfa alla leið til enda, ekki bara á fjárhagsárið fram undan, ekki einu sinni bara á fjármálaáætlunina fram undan heldur til talsvert lengri tíma, því að þetta er þjónusta sem byggist upp til lengri tíma og sinnir gríðarlega stóru svæði. Ég held og ég vona að við getum náð utan um það að þetta sýni fram á að þetta sé sparnaður í kerfinu sem ég held að við séum mörg til í að ná fram, ekki síst að við náum fram betri þjónustu. Ég vona svo sannarlega að þessi tillaga nái fram að ganga, hvort heldur, eins og ég hef sagt áður, eins og hún er lögð fram eða hreinlega að ráðherrann leggi sig fram um að láta skoða þetta.


Ræðumaður: Steinunn Þóra Árnadóttir

Herra forseti. Ég vil í lokin á þessari umræðu þakka hv. þingmönnum sem hafa tekið þátt. Það er alltaf gaman þegar það verða fjörlegar umræður hér í þingsal og ýmis sjónarmið koma fram. Flest sem hafa talað hafa lýst sig fylgjandi málinu og komið með ýmsar ábendingar inn í það sem ég vil bara þakka fyrir. Ég er sammála hv. þm. Magnúsi Árna Skjöld Magnússyni um að það er ekkert einfalt mál að fá börn og ungmenni til að borða þann mat sem er á boðstólum hverju sinni. Það er vandasamt að framreiða mat fyrir stóra hópa af fólki í einu og þá er alveg sama á hvaða aldri neytendur matarins eru. Þetta er að sjálfsögðu atriði sem er ekki auðvelt en hins vegar svo gríðarlega mikilvægt að standa vel að.

Mig langar líka að þakka hv. þm. Birgi Þórarinssyni fyrir ábendinguna varðandi Voga á Vatnsleysuströnd. Það er rétt að það sveitarfélag er ekki talið upp í greinargerðinni, einfaldlega vegna þess að mér var ekki kunnugt um það, og líkt og tekið er fram þá taldi ég upp þau sveitarfélög sem okkur flutningsmönnum var kunnugt um að væru með gjaldfrjálsar skólamáltíðir. Ég held að það gæti verið mjög áhugavert í meðferð velferðarnefndar með þetta mál að kalla sveitarfélagið Voga á Vatnsleysuströnd til fundar við nefndina til að segja frá sinni reynslu.

Varðandi atriðið sem lýtur að sjónarmiði um dýravelferð og minni kjötneyslu þá er þetta atriði, líkt og talað er um í greinargerðinni, sem kom fram á barnaþingi. Þetta er í rauninni ekki mín tillaga heldur erum við flutningsmenn eingöngu að vekja athygli á því að þetta er atriði sem hefur komið til umræðu á barnaþingi, og mér finnst mikilvægt að byggja á þeim sjónarmiðum sem við þó þekkjum um afstöðu þeirra sem málið tekur til.

Hv. þm. Bryndís Haraldsdóttir telur það ekki hlutverk ríkisins eða ráðherra að koma inn á þessi efni og það kemur kannski ekki á óvart að þar eru ég og hv. þingmaður ósammála, vegna þess að ég tel að hæstv. mennta- og barnamálaráðherra hafi ákveðið stefnumótandi hlutverk í þessum málum. Ég geri alls ekki lítið úr því að mörg sveitarfélög eru að vinna mjög vel með skólamat og ýmsar ólíkar leiðir sem verið er að fara. Með þessari tillögu er ekki verið að leggja til að allir eigi að borða það sama alla daga heldur að móta umgjörðina betur, umgjörð sem er að einhverju leyti þegar fyrir hendi í námskrá grunnskóla en ég held að hægt að sé prjóna við. Ég er alveg sammála því að auðvitað er það meginhlutverk foreldra að fæða og klæða börn sín en hið opinbera kemur að umgjörð barna með margvíslegum hætti og ég tel að gjaldfrjálsar skólamáltíðir séu mikilvægt jöfnunartæki, eins og hér hefur verið komið inn á, og að skólarnir geti hér verið í styðjandi hlutverki við foreldrana, að sjálfsögðu ekki að þeir taki einhvern veginn fram fyrir hendurnar á þeim heldur geti einmitt stutt við með margvíslegum hætti og þá ekki síður við þau börn sem jafnvel eiga ekki forráðamenn eða eru ekki gripin af því kerfi sem við erum með núna. Ég ætla alls ekki að segja að það kerfi sé ómögulegt, því að ég held að það sé bara um margt mjög gott, en ég held hins vegar að það sé hægt að gera það betra með því að gera skólamáltíðirnar gjaldfrjálsar.

Svo vil ég bara að lokum þakka fyrir hrósið í garð greinargerðarinnar. Ég hef lent í algjörlega andstæðum hlut, verið sammála tillögutexta en algerlega á móti greinargerðinni, þannig að þetta getur verið alls konar. Ég vona hins vegar að þessi umræða sem hér hefur verið í dag, auk þeirra atriða sem talin eru upp í greinargerðinni og eru auðvitað ekkert endilega tæmandi, á þessu máli eru enn fleiri hliðar, verði velferðarnefnd þingsins gott veganesti í það að vinna þetta mál áfram. Ég ætla að leyfa mér að vona að síðar á þessu þingi gætum við jafnvel fengið það aftur inn í þennan þingsal til síðari umræðu og vonandi samþykktar.


Ræðumaður: Bjarni Jónsson

Virðulegi forseti. Hér ræðum við mjög gott mál. Þær tillögur sem hér eru lagðar til snúa vissulega að sveitarfélögunum og nærsamfélaginu og hvernig þetta snýr að sveitarstjórnarstiginu. Það er vissulega verkefni sveitarfélaganna að veita þjónustu og búa vel að íbúum og þau sækja til þess tekjur, skatttekjur og ýmis önnur gjöld til að standa undir margvíslegri þjónustu. Það er hins vegar svolítill mælikvarði á stjórnarhætti hver forgangsröðun þar er. Hvar hækkar fólk frekar gjöldin eða heldur þeim niðri og fyrir hverja er forgangsraðað þegar kemur að því bæði að veita þjónustu og sækja tekjur til að standa undir henni? Þar skilur svolítið í milli hjá mörgum sveitarstjórnarmönnum.

Sú tillaga sem hér liggur fyrir miðar að því að jafna stöðu barna til náms því að það er algerlega ljóst að það að fá góðan og hollan mat eru grundvallarmannréttindi, það eru grundvallarmannréttindi að öll börn njóti aðgangs að góðum og hollum mat, óháð efnahag og aðstæðum foreldra og umsjónarfólks. Ekki síður horfum við til gæða máltíðanna og lýðheilsumarkmiða í þeim efnum, að þetta sé mest eins og hægt er matur sem er eldaður frá grunni á stöðunum sjálfum þar sem því verður við komið. Það er ekki góð þróun að það sé verið að fara með það langar leiðir, tilbúnar máltíðir og meira unnar til upphitunar í skólunum. Þetta ætti að vera keppikefli og líka þar sem því verður við komið, ég tala nú ekki um í öflugum matvælahéruðum með fjölbreytta matvælastarfsemi, að geta boðið upp á fjölbreytt matvæli úr heimabyggð. Í minni heimabyggð í Skagafirði höfum við mjög fjölbreytta matvælaframleiðslu, til að mynda kjöt, fisk, grænmeti o.s.frv., og aldeilis tækifærin þar enda lagði það sveitarfélag talsverða áherslu einmitt á þetta, sem gott er, og við höfðum góða samstöðu um það. Ég sat þar í sveitarstjórn í 20 ár áður en ég mætti hér til vinnu og á þeim tíma, ef ég horfi aðeins til baka, talandi um þessa forgangsröðun, þá vildum við og við viljum jú fjölskylduvæn samfélög og geta búið fólki sem bestar aðstæður í gegnum lífið en ekki síst að geta búið vel að börnunum okkar og forgangsraðað í þeirra þágu og barnafjölskyldna. Og hvernig gerum við það? Það er alls konar aðbúnaður í þeim efnum, bæði sú þjónusta sem er í boði og umbúnaður og slíkt en ekki síður hvernig við nálgumst þetta til að mynda í gjaldtökunni.

Við, í því framboði sem ég tók þátt í, VG og óháð í Skagafirði, stóðum fyrir því og í okkar meirihlutasamvinnu við Framsóknarmenn á þeim tíma, að leikskólagjöld urðu þau lægstu á landinu í okkar stjórnartíð. Síðan hafa þau reyndar farið upp úr rjáfrinu. En þetta er hluti af þessu og líka að skólamáltíðirnar í leikskólanum séu gjaldfrjálsar og sömuleiðis í grunnskólanum. Síðan börðumst við fyrir því þar árum saman að leggja upp með það að fella niður kostnað við skólamáltíðir í áföngum, sem sagt bjóða upp á gjaldfríar skólamáltíðir og því yrði komið á í áföngum og tekjur væru með öðrum hætti og kannski gætt að útgjöldum sem voru ekki forgangsefni hjá sveitarfélaginu að jafnvel sólunda í. Þetta voru áherslur og hafa verið áherslur þar hjá okkar fólki að fara þá leið sem hér er lögð til sem ég tel heilladrjúga. Ég vil leyfa mér, með leyfi forseta, að vitna hér í smáklippu úr bókun við fjárhagsáætlun ársins 2022, sem var síðasti sveitarstjórnarfundur sem ég tók þátt í um þessi efni í því fyrra lífi. Þar segir m.a.:

„Sveitarfélagið má ekki missa fótanna í að efla enn frekar fjölskylduvænt samfélag í Skagafirði og því leggja VG og óháð áherslu á að sveitarfélagið bjóði upp á góða og ódýra þjónustu við börn og barnafólk. Við styðjum því ekki gjaldskrárhækkanir meiri hlutans og Byggðarlistans hvort sem er í leikskólum eða fæðisgjöldum grunn- og leikskóla og að auknum kostnaði sé þannig velt yfir á fjölskyldufólk. Leikskólagjöld í Skagafirði hafa farið frá því undanfarin ár að vera þau lægstu á landinu líkt og þau voru undir forystu VG og óháðra í þáverandi meiri hluta, yfir að vera með þeim hæstu eins og nýleg úttekt ASÍ á leikskólagjöldum greinir frá.“

Þetta var 15. desember 2021. Þetta er eitthvað sem ég talað fyrir lengi og margt fólk sem ég hef unnið með og þess vegna finnst mér mjög ljúft að vera meðflutningsmaður á þessari tillögu hjá hv. þm. Steinunni Þóru. Við þurfum að fylgja þessu eftir og þetta er áfram stefna þar. Núna óttast ég það sem er að gerast, við erum að fá fréttir af því í tengslum við fjárhagsáætlanagerð sveitarfélaganna að þau séu mörg einmitt að hækka þessi gjöld. Það er verið að hækka verulega leikskólagjöld eða fara í einhverja leikfimi með því að bjóða upp á einhverja viðunandi gjaldskrá fyrir jafnvel sex stundir en setja svo okurtaxta á þær stundir sem fólk þarf til að geta sinnt vinnu sinni, það sé verið að hrekja jafnvel annað foreldrið heim úr starfi sem gjarnan því miður endar oft með því að vera konan. Það er ekki góð þróun heldur eins og við heyrum frá Kópavogi, Akureyri, til að mynda, sem voru að stilla fólki upp með þessum hætti.

Þessi gjöld á barnafólk og skólamáltíðirnar — þetta allt helst í hendur. Núna hafa verkalýðsleiðtogar talað sérstaklega um að ríkið þurfi að horfa til alls kyns aðgerða til að liðka fyrir samningum núna í janúar, varðandi gjaldskrárhækkanir sem að ríkinu standa og stofnunum þess og fyrirtækjum. En svo eru það ekki síður sveitarfélögin því að stór hluti af útgjöldum þessa fólks sem er síðan að fara að semja um laun sín og kjör fer einmitt til þess að greiða fyrir þjónustu og annað sem það þarf að sækja hjá sínum sveitarfélögum. Við erum hér að ræða um að fara að fella niður þessi gjöld vegna skólamáltíða, hversu hratt við gerum það er svo úrvinnsluatriði, en því miður er staðan sú að það eru mörg sveitarfélög sem eru bara að fara í algerlega öfuga átt og eru að fara að ráðast í stórfelldar hækkanir á þessum gjöldum núna, gersamlega í andlitið á því fólki sem þarf að komast af og er að fara að semja um kaup sín og kjör í upphafi næsta árs. Það er nöturleg staða. Þess vegna er mjög mikilvægt að fá þetta mál hér fram og með það sé unnið til að undirstrika mikilvægi þess að hér séu allir með og horfi til þess að við þurfum öll að sameinast um að taka þátt í að skapa sem bestar aðstæður þannig að við getum náð hagfelldum samningum og með ráðstöfunum sem koma fólki sem best sem á þarf að halda og hér sé undirstaða fjölskylduvæns samfélags í forgrunni og samfélag jöfnuðar. Ég styð eindregið þessa tillögu og vænti þess að hún fái greiða og góða meðferð nefndar og þings.


Ræðumaður: Bjarkey Olsen Gunnarsdóttir

Virðulegi forseti. Ég vil aðeins taka til máls í þessari umræðu um gjaldfrjálsar skólamáltíðir og umgjörð þeirra og þessa þingsályktunartillögu um að Alþingi álykti að fela mennta- og barnamálaráðherra að vinna stefnu um þetta. Ég held að þetta skipti gríðarlega miklu máli, hafandi eins og fleiri setið einmitt í sveitarstjórn. Ég man þegar var verið að fresta því árið 2007 að innleiða skólamáltíðir í grunnskólanum í mínum heimabæ vegna þess að bæjarstjórnin treysti sér ekki til að setja það á dagskrá sökum kostnaðar. Það var svo tekið upp skömmu síðar, sem betur fer, því bara það að geta yfir höfuð boðið upp á máltíðir í skóla skiptir máli. Það er út af fyrir sig eitthvað sem við áttum að gera á þeim tíma og sem betur fer held ég að allir skólar geri það í dag.

Það sem mér finnst vera kannski stærsti þátturinn í þessu er einmitt jöfnunin sem í þessu felst. Jú, jú, peningarnir koma ekki af himnum ofan, við vitum það alveg. Það eru íbúar sem greiða þetta með sínu útsvari, það er nú bara þannig. En þetta er tilraun til að jafna stöðu og bjóða um leið upp á hollan og næringarríkan mat og við getum ekkert horft fram hjá þeirri staðreynd, hvað sem fólki finnst um það, eins og hér hefur aðeins verið farið inn á, að aukin óhollusta, aukin neysla á unnum matvörum, offita — allt er þetta eitthvað sem skiptir hér máli. Við höfum stundum talað um svokallaðan sykurskatt hér á Alþingi og það er eitt af því sem ég hef gjarnan verið stuðningsmaður við að verði gert af því að við stöndum frammi fyrir því að óhollustan er oft ódýrari heldur en að kaupa sér holl matvæli. Það sem er kannski áhugavert og er rakið í þessari tillögu er einmitt þegar vel hefur tekist til við bæði að innleiða umfjöllun og hugsun og þátttöku nemendanna sjálfra í því að stúdera það hvað lýðheilsa er, hvað næring er og af hverju hún skiptir máli. Það er eitt af því sem mér finnst mikil þörf á að velta upp. Núna þekkjum við að það er mikið rætt um grænt fæði, minnkandi kjötneyslu o.s.frv. Þetta er eitt af því sem ég tel mikilvægt að ræða við ung börn alveg niður í leikskóla, af hverju eitthvað eitt er betra en annað og í rauninni að kynna líka fyrir þeim fjölbreytnina.

Hafandi líka starfað hinum megin við borðið, þ.e. fengið þetta verkefni til útvistunar og sinnt þessari þjónustu, að elda ofan í grunnskólabörn, þá er líka talsverður lærdómur í því fólginn að átta sig á því að það skiptir máli hvernig þú berð matinn fram með því hugarfari að reyna að fá þau til að prófa og smakka eitt og annað sem þau kynnast kannski bara alls ekki heima hjá sér. Það er alveg út af fyrir sig eitthvað sem mér alla vega fannst mjög áhugavert að fara í gegnum. Þetta skiptir máli. Maður sá það að hægt og rólega voru sum börn farin að borða eitthvað sem þau fussuðu við í upphafi fyrir utan það auðvitað að kynna fyrir þeim ýmsan mat. Leikskólarnir hafa margir hverjir verið mjög duglegir við að kynna börnum mat sem kannski er ekki á borðum heima hjá þeim og þennan þjóðlega þá helst. Auk þess er hægt að kynna þeim þann mat sem er í nærsamfélaginu okkar og það sem við í rauninni erum að framleiða, við sem erum í sjávarútvegsplássum, hvað kemur á land þar og hvers konar fiskur, og þeir sem eru í landbúnaðarhéruðum eitthvað annað, grænmeti og annað slíkt. Þetta skiptir allt miklu máli til þess að gera þau meðvitaðri, ekki síst í ljósi þess að flestar stærstu verslanirnar eru smekkfullar af tilbúnum mat og ég ætla að leyfa mér að segja að það er ekki endilega allt saman fullt af hollustu, það eru alls konar aukefni og dót sem í því er, sem er ekki endilega það allra besta eða samsetningin á því sem í boði er. Þannig að ég held að fyrir utan að jafna aðstöðu barna og hafa aðgengi að góðri fæðu, sem mér finnst vera númer eitt, tvö og þrjú í þessu, þá kemur þessi fræðsla sem er svo mikilvæg í kjölfarið, einmitt til þess, eins og ég sagði, að gera börnin meðvitaðri um það af hverju það er gott að borða svona en ekki hinsegin og svo að ég tali nú ekki um það sem er í umræðunni í dag um kolefnisspor matvæla og allt það sem þau eru kannski ekkert endilega að velta fyrir sér en er svo sannarlega þörf á að gera þau meðvituð um enn frekar.

Það sem rakið er í þessari þingsályktunartillögu og vitnað til Norðurlandanna er áhugavert, hversu misjafnt það er, það verður sannast sagna að segja. Þar hafa Finnar náð kannski hvað bestum árangri. Ef maður hugsar um það, en það var árið 1948 sem þeir tóku ákvörðun um að gera skólamáltíðir ókeypis fyrir alla nemendur, þá erum við kannski dálítið langt á eftir og getum kannski illa hengt okkur í það að sveitarfélögin séu svo illa stödd að þau geti ekki tekist á við þetta. Um leið og ég segi það þá veit ég vel að við þurfum að búa til fleiri kosti í tekjustofnum sveitarfélaga og hef alltaf talað fyrir því.

En fyrst og fremst eru afleiðingarnar af því sem hér er rakið ótvíræðar, það eykur lýðheilsu að fá eina næringarríka máltíð a.m.k. á dag. Þetta kemur í veg fyrir að fátæk börn fái þá a.m.k. ekki eina máltíð á dag. Það er talað um að námsárangur sé mælanlega betri. Það er talað um að mæting sé líka betri og þetta, hafandi, eins og ég segi, starfað í skóla sem kennari þá hefur maður því miður séð hvernig eitt og annað hefur áhrif á námsáhuga, mætingu og annað slíkt. Og þetta er klárlega eitt af því, að þú sért ekki með svanga nemendur í skólanum.

Mér finnst þetta afskaplega gott mál og ég vona svo sannarlega að það komist áfram og jafnvel þó að það kæmist ekki áfram einu sinni í þinginu, þótt ég voni það og hlakki til að takast á við það í nefndinni, þá er þetta eitt af því sem ég myndi bara mælast til að ráðherrann tæki upp hjá sjálfum sér og færi í að skoða því að ég held að þetta sé þess eðlis, því um leið og verið er að stuðla að aukinni lýðheilsu nemenda er verið að minnka álag á kerfið einhvers staðar annars staðar. Þannig að ég vona svo sannarlega að hvernig sem fer þá nái þetta mál fram að ganga


Ræðumaður: Steinunn Þóra Árnadóttir

Herra forseti. Ég held að til framtíðar, og raunar líka núna í okkar samtíma, þá ættu stjórnvöld að hafa hugann meira við það að það hefur skapast, og allt útlit er fyrir að það haldi áfram að aukast, félags- og menningarlegur munur þegar kemur að næringarríkum mat. Ég tel að þar sé sérstök ástæða til þess að hafa sérstaklega áhyggjur af þeim sem koma frá efnaminni heimilum þar sem kannski er ekki sami fjárhagur til þess að kaupa dýrari, hreinni, minna unna matvöru og þar geti skólarnir með gjaldfrjálsum máltíðum komið sterkt inn og verið ákveðið grunnnet sem veitir hollan mat og verið þannig stuðningur og partur af í rauninni félagslegum stuðningi stjórnvalda. En að sjálfsögðu held ég að það sé bara alltaf til bóta að fá umsögn og sýn landlæknis á það hvað það er svo sem máltíðin í skólanum þarf að uppfylla til að teljast holl og næringarrík og um að gera að velferðarnefnd fái það sjónarhorn inn og taki það með í sína umfjöllun.


Ræðumaður: Steinunn Þóra Árnadóttir

Virðulegi forseti. Ég þakka hv. þingmanni fyrir spurninguna. Það er ýmislegt mjög spennandi að gerast í ýmsum grunnskólum landsins þegar kemur að matarmálum skólanna. Tímans vegna þá náði ég ekki að rekja allt það sem nefnt er í greinargerðinni með frumvarpinu, því að hún er nokkuð löng og ítarleg og skemmtileg og fræðandi vil ég leyfa mér að halda fram, en þar eru einmitt tekin sem dæmi verkefni sem grunnskólinn á Grenivík er að vinna og einnig fjallað um það starf sem er í gangi í grunnskólanum á Djúpavogi. Efalaust eru verkefnin mun fleiri víða um land en þetta voru ábendingar sem ég fékk við vinnslu þessa frumvarps og væri bara gaman að vita ef fleira bættist í sarpinn við meðferð málsins á Alþingi.

Já, það er örugglega hægt að ná ýmsu fram í að bæta matarmenningu í skólum án þess að skólamáltíðirnar séu gerðar gjaldfrjálsar. Ég vil hins vegar nefna að með því að gera það ekki þá næst ekki fram markmiðið um jöfnuð þar sem allir nemendur fái gjaldfrjálsar máltíðir og það þurfi ekkert að koma til eitthvert sérstakt kerfi þar sem þau sem um það sækja þurfi ekki að greiða, því að við vitum að það hafa ekki öll börn alltaf forráðamann sem endilega fattar að standa í slíku.


Ræðumaður: Steinunn Þóra Árnadóttir

Frú forseti. Mér virðist nú að hv. þingmaður ætli að reyna að snúa einhvern veginn ævintýralega út úr orðum mínum þar sem ég tók jákvætt í hans mál, hafði rakið það í minni framsögu að í Finnlandi væri þetta upp í menntaskólann en lagði engu að síður áherslu á að ég teldi hitt mikilvægara vegna þess að þar erum við að ná til barna sem eru yngri. Það að ég segi það þýðir ekki að ég sé á einhvern hátt að reyna að fría ríkisstjórnina ábyrgð á því að koma inn í hin málin, svo sannarlega ekki. Ég er hins vegar hér að tala fyrir máli sem snýst um gjaldfrjálsar skólamáltíðir fyrir grunnskóla. Það er það sem ég er fyrst og fremst að tala fyrir hér.

Hins vegar finnst mér mál hv. þingmanns um gjaldfrjálsar skólamáltíðir — það er rétt, greinargerðin fjallar að langmestu leyti um stöðu grunnskólanna og þar held ég að megináherslan eigi að vera. Ég held að það skipti líka máli að máltíðirnar séu gjaldfrjálsar í leikskólum. Þetta held ég að séu allt atriði sem þurfi að koma til skoðunar. En á sama tíma og ég er algerlega á því að það eigi að skoða það að vera með niðurgreiðslu og bæta næringarinntöku barna á framhaldsskólaaldri þá er minn punktur sá að ég held að grunnskólastigið sé það stig sem mesta áherslan þurfi að vera á. Þar með er ekki sagt að áherslan eigi ekki að vera á fleiri stigum.


Ræðumaður: Steinunn Þóra Árnadóttir

Frú forseti. Ég vil byrja á að þakka hv. þingmanni fyrir að taka efnislega undir markmið þessarar þingsályktunartillögu. Ég hafði ekki tekið eftir þessu máli frá hv. þingmanni sem ég tel allrar skoðunar virði því að sjálfsögðu skiptir næring framhaldsskólanema líka máli. Ég verð þó að viðurkenna að ég held að það sé mikilvægara að byrja á yngri börnunum. En um leið og ég segi það þá vil ég ekki gera lítið úr mikilvægi hins því ég er alveg sannfærð um að það er einnig mikið. Ástæðan fyrir því að ég legg þetta mál fram í formi þingsályktunartillögu en ekki einhvers konar lagafrumvarps, sem væri þá í meiri boðhætti, ef við getum sagt svo, til sveitarfélaganna, er að ég átta mig alveg á því að það þarf að huga að útfærslunni. Sveitarfélögin eru mörg og misjöfn en eins og ég nefndi eru ákveðin sveitarfélög sem eru nú þegar farin að bjóða upp á gjaldfrjálsar máltíðir. En líkt og ég sagði þá tel ég að það eigi að skoða mál hv. þingmanns með jákvæðum augum því að næring framhaldsskólanemana skiptir máli. Ég held þó að í uppeldislegum og þeim samfélagslega skilningi þá séu grunnskólamálin brýnni og það sést m.a. á því að annars staðar í Evrópu er það sá aldur sem verið er að leggja megináherslu á.


Ræðumaður: Steinunn Þóra Árnadóttir

Frú forseti. Ég mæli hér fyrir tillögu til þingsályktunar um gjaldfrjálsar skólamáltíðir og umgjörð þeirra. Flutningsmenn ásamt mér eru hv. þingmenn Orri Páll Jóhannsson, Bjarni Jónsson, Jódís Skúladóttir og Bjarkey Olsen Gunnarsdóttir. Tillögutextinn sjálfur er stuttur og einfaldur og hljómar svona:

„Alþingi ályktar að fela mennta- og barnamálaráðherra að vinna heildstæða stefnu um daglegar, gjaldfrjálsar, næringarríkar skólamáltíðir og umgjörð þeirra.“

Með þessari stuttu og skorinortu tillögu fylgir allnokkur greinargerð þar sem rakið er og rökstutt hvers vegna við teljum þetta góða og mikilvæga tillögu.

Holl og góð næring er grunnþáttur í þroska barna og ungmenna og mikilvæg fyrir vöxt þeirra. Gjaldfrjálsar skólamáltíðir stuðla að jafnrétti þar sem allir nemendur fá hollan og næringarríkan mat óháð stöðu forráðafólks. Matarmenning og viðhorf til matar mótast einnig í grundvallaratriðum á skólaaldri. Því er matur og stuðningur skólanna við mataruppeldi einkar mikilvægur þáttur í þroska nemenda og getur haft afgerandi áhrif á heilsufar til framtíðar.

Með tillögunni er barna- og menntamálaráðherra sem sagt falið að vinna heildstæða stefnu um þessi mál en með tillögunni er jafnframt horft til þess að útvíkka hlutverk matmálstíma í skólum með þeim hætti að þeir verði einnig gagnvirkur hluti af námi þar sem nemendur fræðast um mat og mataræði í samræmi við þau markmið sem eru nú þegar í aðalnámskrá grunnskóla í heimilisfræði. Sé vel á málum haldið styðja skólamáltíðir við námsárangur barna, næringu, heilsu og almenna vellíðan. Þannig verður matur sem borðaður er í skólanum ekki einungis mikilvægur næringar- og orkugjafi heldur einnig hluti af sjálfbærnikennslu, næringarfræði og lífsleikni.

Tillöguflytjendum er kunnugt um það að nú þegar bjóða sveitarfélögin Fjarðabyggð og Þingeyjarsveit upp á gjaldfrjálsar skólamáltíðir í grunnskólum og í Þingeyjarsveit á það sama raunar einnig við um leikskóla sveitarfélagsins. Það kann að vera að þetta sé einnig í fleiri sveitarfélögum og það væri nú bara gaman ef það kæmi þá fram í meðferð nefndar um málið.

Það er hins vegar staðreynd að skólamáltíðir eru ekki gjaldfrjálsar á flestum stöðum í landinu og raunar liggja fyrir tillögur allvíða um það að skólamáltíðir muni koma til með að hækka umtalsvert á milli ára og það sama gildir um síðdegishressingar, þær munu einnig hækka í verði. Á það hefur til að mynda verið bent að fyrirhugað er á Seltjarnarnesi að hækka skólamatinn um 45% og í Reykjanesbæ um 18%. Munurinn á milli einstakra sveitarfélaga er umtalsverður og á milli hæsta og lægsta verðs sem forráðamenn greiða fyrir skólamáltíðir er munurinn þar sem hann er mestur 71% og 152% þegar kemur að síðdegishressingunum. Framkvæmdastjóri Heimilis og skóla hefur bent á að þetta sé áhyggjuefni og lýsir yfir áhyggjum af þessari þróun, að afleiðingarnar geti verið mjög alvarlegar og það megi reikna með því að foreldrar sjái sér mögulega ekki annað fært en að segja upp mataráskriftum.  Ég myndi því segja að hér sé mál sem talar algerlega inn í okkar samtíma.

En það er fleira en það að máltíðirnar verði gjaldfrjálsar sem skiptir máli. Matartími í skólum skiptir máli þegar kemur að bættum matarvenjum og umgengni við mat og matvæli. Matmálstímana má til að mynda nýta til þess að auka þekkingu nemenda og meðvitund um áhrif daglegar neyslu matvæla. Með góðu og heilnæmu umhverfi og næringarríkum skólamáltíðum er hægt að stuðla að góðum matarvenjum og auka matargleði. Mér finnst mikilvægt að börn eins og annað fólk geti borðað í ró og notið matarins í skólanum, jafnframt því að kynnast matvælum og læra að borða heilsusamlega. Það er of algengt að matartími barna í grunnskólum einkennist af tímaskorti og að neita þurfi matarins í flýti til að komast í frímínútur.

Ég ræddi þetta, auðvitað ekki við eitthvert vísindalega tekið úrtak, en ég hef í aðdraganda undirbúnings þessa máls rætt þetta við nemendur í grunnskólum eða sem nýlega hafa lokið grunnskóla og mörg þeirra einmitt minntust á að það væri oft þessi hamagangur í matartímanum sem einnig hefði áhrif á það hvernig þau njóta matar síns. Það er of algengt að börn þrói með sér slæmt samband við mat sem getur leitt til alvarlegra og langvinnra veikinda sem einkennast af truflun á mataræði og eru samspil líkamlegra, félagslegra og sálrænna þátta í formi átraskana og ofþyngdar. Það er nánar fjallað um þessi atriði í greinargerðinni án þess að ég ætli að rekja þau eitthvað frekar hér í þessari framsöguræðu.

Sjálfbærni er líka einn af grunnþáttum menntunar samkvæmt aðalnámskrá. Menntun til sjálfbærni miðar að því að gera fólki kleift að takast á við viðfangsefni sem lúta að samspili umhverfis, félagslegra þátta og efnahags í þróun samfélags. Matmálstíma með hollum og næringarríkum mat má nota sem undirstöðu í kennsluefni í sjálfbærni, svo sem um það hvaðan maturinn kemur, hvernig hann er ræktaður, hvernig vinna má gegn matarsóun og nýta afganga í moltugerð. Þetta eru einnig þættir sem er mikilvægt að börn fræðist um. Hér held ég að ef vel myndi til takast gætu skólarnir orðið uppalendum mikilvægt styðjandi afl til þess að fræða börn, ekki aðeins um mikilvægi hollrar næringar heldur einnig um það hvaðan maturinn kemur, hvert hann fer og hvernig megi nýta hann með betri hætti.

Frú forseti. Ég vil aðeins nefna sjónarmið ungmenna en samkvæmt upplýsingum frá umboðsmanni barna hefur töluvert verið rætt um skólamál og skólamáltíðir á barnaþingum liðinna ára. Þar hefur áhersla m.a. verið lögð á að öll börn ættu að fá mat, að hollur og góður matur eigi að vera ódýrari og að boðið sé upp á fjölbreyttara og betra fæði. Mér finnst gaman að segja frá því að á því borði sem ég fékk að taka þátt í umræðum á barnaþingi, sem var haldið síðastliðinn föstudag, þá voru einmitt gjaldfrjálsar skólamáltíðir einn af punktunum sem krakkarnir á því borði nefndu og töldu mikilvægt.

Við vinnslu þessa máls aflaði ég upplýsinga um fyrirkomulag skólamáltíða á hinum Norðurlöndunum en umgjörð og skipulag skólamáltíða er mjög misjafnt þar. Stefnan í Svíþjóð og Finnlandi er að bjóða upp á ókeypis og næringarríkan hádegismat fyrir alla nemendur á meðan í Noregi og Danmörku er meira um það að nemendur komi með eigið nesti. Að einhverju leyti má segja að okkar kerfi svipi til Danmerkur en ekki er samt hægt að segja að hér sé um sömu kerfin að ræða. Þetta er allt rakið í greinargerðinni en mig langar að nefna það hér að ég tel að Finnland ætti að vera okkar fyrirmynd þegar kemur að þessum efnum. Skólamáltíðir eiga sér langa hefð í Finnlandi og í meira en 70 ár hefur verið boðið upp á gjaldfrjálsar máltíðir fyrir alla. Þar er litið á þetta sem mikilvægan þátt í jafnrétti til menntunar en árið 1948 tóku gildi lög um ókeypis máltíðir fyrir alla nemendur og þar er þetta raunar allt frá leikskólum og upp í framhaldsskóla.

Í Svíþjóð var farið að veita ríkisstyrki til sveitarfélaga árið 1946 svo hægt væri að bjóða upp á ókeypis og næringarríkar máltíðir í skólum fyrir alla nemendur. Það kerfi hefur svo þróast áfram og nú er það svo að skólamáltíðir í Svíþjóð eru fjármagnaðar með útsvarsgreiðslum. Í Noregi er hins vegar ekkert almennt fyrirkomulag um gjaldfrjálsar skólamáltíðir en þar hafa menn verið að skoða ýmsar leiðir í þessum efnum og í Danmörku er heldur engin skólamáltíðastefna. Í Kaupmannahöfn er hins vegar verið að skoða hvernig hægt sé að innleiða skólamáltíðir og á sama tíma gera það hluta af náminu. Þetta er ekki ósvipuð hugmynd, þótt ég þekki hana ekki alveg til hlítar, og sú sem verið að leggja hér til. Kaupmannahöfn tekur þátt í alþjóðlegri tilraun þar sem sveitarfélagið er hluti af verkefninu Schoolfood4change þar sem markmiðið er að breyta 3.000 skólum í svokallaða matarskóla í 16 borgum í 12 löndum Evrópu. Það er hlekkur á þessa heimasíðu en þeir sem leita á netinu eftir Schoolfood4change geta þar kynnt sér þær hugmyndir sem er verið að vinna með.

Frú forseti. Víða er hugað að samfélagslegum ávinningi af daglegum, gjaldfrjálsum, næringarríkum skólamáltíðum og sérfræðingar sem hafa tekið þátt í áðurnefndu verkefni, Schoolfood4change, hafa t.d. bent á að ef stjórnvöld vilji ná tökum á vaxandi offitu barna þá verði börn í Evrópu að fá a.m.k. eina næringarríka skólamáltíð á dag. Bent hefur verið á að um þriðjungur grunnskólanema í Evrópu sé annaðhvort of þungur eða glími við offitu en um fjórðungur eigi á hættu að lifa við fátækt og félagslega útilokun. Það er heldur ekki vænlegt þegar kemur að árangri og þess að geta einbeitt sér og liðið vel í skóla.

Ég tel að ég hafi hér rökstutt hversu mikilvægt það er að öll börn eigi kost á hollum og staðgóðum skólamáltíðum. Þetta er ekki aðeins brýnt til að draga úr ójöfnuði og stuðla að því að öll börn séu södd og fái næringarríka máltíð í skólunum heldur er einnig um heilsufarslegt og uppeldislegt atriði að ræða, auk þess sem þetta styður við sjálfbærniviðmið og getur hjálpað til við að gera börn meðvituð um mikilvægi sjálfbærni þegar kemur að matarmálum.

Frú forseti. Ég vona að þetta mál hljóti jákvæðar viðtökur hér á Alþingi og legg til að að lokinni þessari umræðu verði málinu vísað til hv. velferðarnefndar.


Ræðumaður: Bjarni Jónsson

Virðulegi forseti. Við höfum lært að lifa með náttúruöflunum og bregðast við þegar við mætum slæmum veðrum eða náttúruhamförum, standa saman og gera það sem er í okkar valdi til að vernda líf fólks og heilsu, búa þannig um hnútana að fólk viti, hvar sem það býr á landinu eða ferðast um það, sjófarendur, að við höfum öryggisnet til að bregðast við óvæntum aðstæðum, veikindum eða slysum. Þar koma margir að til að tryggja grunninnviði búsetuöryggis. Hér gegnir Landhelgisgæslan algeru lykil- og grundvallarhlutverki. Landhelgisgæslan sinnir ekki einungis öryggisgæslu á hafinu í kringum Ísland og öryggisviðbragði og eftirliti á sjó og landi fyrir okkur sem hér búum, heldur ber einnig að uppfylla alþjóðlegar skyldur og skuldbindingar Íslands varðandi öryggisgæslu og björgun á hafi úti í samræmi við alþjóðlegar skuldbindingar landsins, samninga við önnur ríki og ákvæði íslenskra laga.

2Við erum eyþjóð með leitar- og björgunarsvæði sem telur 1,9 milljónir km. Til þess að Landhelgisgæslan geti uppfyllt skyldur sínar samkvæmt lögum um Landhelgisgæsluna og alþjóðlegar skuldbindingar verður hún að hafa tiltæka sérútbúna flugvél sem við eigum í TF-SIF. TF-SIF gegnir margþættu ómissandi öryggishlutverki fyrir Ísland, lykilhlutverki vegna sjúkraflugs, björgunarstarfs og eftirlits á hafsvæðinu í kringum landið. Það varðar þjóðaröryggi okkar á breiðum grunni að til staðar séu flugvélar eins og TF-SIF og þeim, ásamt tækjum, sé vel við haldið. Vel útbúin varðskip og öflugar sjúkraþyrlur skipta einnig sköpum. Því er mikilvægt að sjúkraþyrla, búnaður og áhafnir séu staðsettar á Norðurlandi. Helsta vaxtarsvæði landsins fjarri höfuðborgarsvæðinu er einmitt í Skagafirði og Eyjafirði. Ég tek því heils hugar undir tillögu hv. þm. Njáls Trausta Friðbertssonar um að Landhelgisgæslan komi upp fastri starfsstöð fyrir eina af þyrlum sínum á Akureyri og er meðflutningsmaður að henni ásamt fleiri þingmönnum. Svo að Landhelgisgæslan geti gegnt hlutverki sínu er kristaltært að fjárhagslegur grundvöllur starfseminnar verður að vera bæði traustur og tryggður.


Ræðumaður: Bjarkey Olsen Gunnarsdóttir

Virðulegi forseti. Ég vil þakka málshefjanda fyrir þessa þörfu umræðu um stöðu Landhelgisgæslunnar og sömuleiðis þakka ég hæstv. dómsmálaráðherra fyrir greinargóð svör. Á síðasta þingi ollu áform um sölu TF-Lífar úlfaþyt í þessum sal og víðar í samfélaginu, eðlilega. Enn fremur held ég að það hafi komið mörgum á óvart hversu veigamikill þáttur útleiga vélarinnar til Landamæra- og strandgæslustofnunar Evrópu, Frontex, var í leigutekjum Landhelgisgæslunnar og jafnvel hafi það komið mörgum á óvart að hún væri yfir höfuð í útleigu og að Gæslan fjármagnaði sig að hluta með slíkum tekjum. Hvort tveggja kom í það minnsta fjármálum Gæslunnar kirfilega á dagskrá. Það er því eðlilegt að hér sé spurt til hvaða ráða skuli grípa til að tryggja nauðsynlega fjármögnun Landhelgisgæslunnar núna. Við þinglega meðferð núgildandi fjárlaga bar svo við að þingið tók málið í sínar hendur, eðlilega eftir það sem á undan hafði gengið og stöðu Gæslunnar þá. Það var ekki síst vegna þess mikilvæga hlutverks sem Landhelgisgæslan sinnir með tilliti til öryggis íbúa að tryggð voru fjárframlög til hennar og það verðum við að gera áfram og þess vegna var gott að heyra ráðherrann svara því hér að rekstur Gæslunnar yrði tryggður á komandi árum og vonandi sjáum við þess merki í næstu fjármálaáætlun. Á sama tíma verðum við að horfa til þess hvernig þeim fjármunum er best varið og hvert við beinum fjárfestingum. Fjárfesting í framförum, til að mynda með fastri starfsstöð Landhelgisgæslunnar á Akureyri eins og lagt er til í nýlegri þingsályktunartillögu hv. þm. Njáls Trausta Friðbertssonar sem allir þingmenn Norðausturkjördæmis eru meðflutningsmenn á, er dæmi um skynsamlega fjárfestingu sem eykur öryggi landsmanna til frambúðar. Með þeirri breytingu værum við auka viðbragðsgetu Gæslunnar svo um munar, ekki síst fyrir íbúa Norðurlands og Austurlands auk sjómanna og ferðamanna sem fara um hálendið. Hugmyndin hefur víða mælst vel fyrir enda falin í því verðmæti að bæta öryggi íbúa landsins. Gæslan er okkur öllum dýrmæt í öllum öryggismálum og því ber okkur skylda til þess að gera betur en við höfum verið að gera.


Ræðumaður: Katrín Jakobsdóttir

Herra forseti. Það hefur ekki skort á samtali af minni hálfu um þessi mál allt frá árinu 2019 þegar hér gekk yfir mikið óveður sem í raun og veru tók rafmagnið af hálfu landinu. Í kjölfarið var lagt af stað í gríðarlega umfangsmikla vinnu um innviði landsins sem var rædd hér mjög ítarlega. Það hefur verið staðið við það sem þar kom fram. Þar var sett fram tímasett áætlun um það hvernig við gætum tryggt betur innviði hringinn í kringum landið til að geta brugðist við. Það hefur svo sannarlega ótrúlega mikið starf verið unnið hér út frá þeim forsendum að við þurfum að styrkja áfallaþol og innviði samfélagsins og fyrir því hefur verið gert ráð í fjármálaáætlun. Það hefur líka verið unnið með það breytta fyrirkomulag, sem hefur verið frá því að lög um opinber fjármál tóku gildi, að við erum með varasjóði sem að sjálfsögðu nýtast í þessi mál því að gallinn er, þó að við séum alltaf að vinna að því að styrkja betur til að mynda raforkukerfið, hitaveitu, vatnsveitu og aðra nauðsynlega innviði, að óvissan er alltaf mikil. En ef hv. þingmaður er að vísa til þess að það sé þörf á öllum þverpólitísku samtali þá lýsi ég mig algerlega tilbúna í það því að þetta er mikilvægt mál og það varðar engan einn pólitískan flokk umfram annan. Þetta er okkar allra mál.


Ræðumaður: Katrín Jakobsdóttir

Herra forseti. Það er rétt sem kemur fram hjá hv. þm. Þorgerði Katrínu Gunnarsdóttur, við búum í landi þar sem er mikil eldvirkni. Að sumu leyti hefur það nú verið okkar gæfa að búa við til að mynda hitaveitu sem beinlínis er nátengd eldvirkni. Það er hluti af því að búa á þessu landi. Hv. þingmaður nefndi hér ýmsar eldstöðvar nánast hringinn í kringum landið, enda fá svæði nema elstu svæðin jarðfræðilega sem eru nokkurn veginn ósnortin af mögulegum jarðhræringum. Ég tel hins vegar að það hafi verið ráðist í — af því að hv. þingmaður nefndi það í sinni fyrirspurn — það var auðvitað ráðist strax í undirbúning um leið og eldvirkni hófst að nýju á Reykjanesskaga, og það hefur verið unnið að því allt frá því að hún birtist fyrst. Óróatímabil hófst í árslok 2019. Það hefur verið mikil umfjöllun í stjórnkerfinu og í raun og veru allt frá árinu 2020, þrátt fyrir heimsfaraldur sem þá gekk yfir, um þessi mál.

Ég ætlaði að taka undir hins vegar með hv. þingmanni að það sem hefði mátt mögulega gera betur er að eiga þverpólitískara samtal um þau málefni. Við höfum vissulega rætt þetta í þjóðaröryggisráði allnokkrum sinnum, rætt þetta í ríkisstjórn og ráðherranefndum. Það er búið að greina mjög vel mögulega áhættu á þessu svæði. Það er búið að setja niður ólíkar sviðsmyndir. Hins vegar er staðan auðvitað sú, og það kemur til að mynda fram í mjög nýlegri skýrslu Veðurstofunnar, að til að mynda það að ráðast í forvarnaaðgerðir eins og við ákváðum að gera núna í kringum Svartsengi er alltaf hættuspil vegna óvissu og ekki rétt að ráðast í slíkar aðgerðir bara nánast út í bláinn, samkvæmt mati Veðurstofunnar.

En spurning hv. þingmanns var í raun og veru: Er hægt að eiga betra þverpólitískt samtal um þessi mál? Já, ég tek undir það. Þótt það hafi að einhverju leyti átt sér stað á vettvangi þjóðaröryggisráðs, tel ég að það séu full rök til þess að útvíkka það samtal enda held ég að við höfum ekki, því miður, séð það síðasta af jarðhræringum á Reykjanesskaga né annars staðar á landinu.




Ræðumaður: Katrín Jakobsdóttir

Herra forseti. Ég held að það skipti einmitt miklu máli að hæstv. forsætisráðherra fái að tjá sig um það hvað henni þyki um þessi mál því að við gerðum kerfisbreytingu á barnabótakerfinu. Ég veit svo sem ekki hvað hv. þingmanni þótti um þá kerfisbreytingu sem felur í sér að það nær til fleiri. Við það var stuðningur í þessum sal. Ég vil líka minna á það að stuðningur við barnafjölskyldur er hlutfallslega mikill á Íslandi þegar borið er saman við önnur Norðurlönd en hann er ólíkur og þá er ég að tala um niðurgreiðslu á þjónustu. Þetta birtist í samanburði OECD á stuðningi ríkja við barnafjölskyldur þar sem við tölum um stuðning við barnafjölskyldur, fæðingarorlof og auðvitað leikskólakerfi. Það er það sem við höfum verið að ræða á vettvangi þjóðhagsráðs, þ.e. hvernig við styðjum best við barnafjölskyldur á þessum erfiðu tímum. Er þetta umönnunarbil sem því miður hefur ekki breyst árum saman ekki orðið raunverulegur vandi fyrir barnafjölskyldur? Við sjáum tölur um að tekjur foreldra og sérstaklega mæðra lækka eftir að þær eignast börn. Erum við sátt við það kerfi? Þetta er það sem við þurfum að taka á hér í þessum sal. Hvað varðar fjárlögin þá er það vissulega vandasamt verkefni að tryggja aðhaldssöm fjárlög sem ekki ýta undir þenslu og verðbólgu á sama tíma og við þurfum að halda áfram að hlúa að þeim sem þess þurfa.


Ræðumaður: Katrín Jakobsdóttir

Herra forseti. Hv. þm. Kristrún Frostadóttir fór um víðan völl í sinni fyrirspurn. Bæði nefndi hún stöðuna í Grindavík vegna náttúruhamfara en líka stöðuna almennt. Ef ég fer fyrst yfir stöðuna í Grindavík þá liggur fyrir að vonandi er hv. velferðarnefnd að ljúka vinnu við frumvarp til að tryggja afkomu Grindvíkinga. Hvað varðar húsnæðismálin, því að hér eru um 1.200 fjölskyldur sem hafa misst heimili sitt tímabundið, þá hefur verið unnið að því, í raun og veru allt frá því að ákveðið var að rýma þetta bæjarfélag sem nemur 1% þjóðarinnar, að tryggja stuðning vegna aukins húsnæðiskostnaðar Grindvíkinga og að tryggja framboð. Við áttum góðan fundi í ráðherranefnd um efnahagsmál með fulltrúum fjármálafyrirtækja í gær og þau kynntu þá ákvörðun sína að leggja ekki vexti og verðbætur á lán til Grindvíkinga næstu þrjá mánuði, mikilvæg ákvörðun inn í heildarlausnina. Húsnæðisstuðningur hefur verið til umræðu gagnvart þeim sem búa nú við aukinn húsnæðiskostnað og framboðsmálin. Almennt vil ég hins vegar segja það, af því að hv. þingmaður fór líka almennt yfir málin og þá gefst kannski ekki tími til að ræða það, en hér er auðvitað búið að vera að vinna að ýmsum kerfisbreytingum sem m.a. hafa verið til umræðu hér í þessum sal. Ég nefni til að mynda þær kerfisbreytingar sem ráðist var í á barnabótakerfinu en framlag til barnabóta hækkar um 1,4 milljarða á næsta ári. Vissulega er verið að breyta kerfinu. Áherslan er á að útvíkka kerfið sem er í takt við þá umræðu sem bæði hefur verið í þessum sal og á vettvangi þjóðhagsráðs af hálfu verkalýðshreyfingar og það þýðir að barnabæturnar ná til fleiri. Þar sem ég myndi hins vegar telja mikilvægt að við ræddum þegar kemur að stuðningi við barnafjölskyldur er stuðningurinn heildstætt og við vitum að hann felst ekki eingöngu í barnabótakerfinu, þó að það sé mjög mikilvægt, heldur líka stuðningi við leikskólamál, umönnunarbilið og fleira sem ég held að við þurfum að ræða miklu meira í þessum sal.


Ræðumaður: Steinunn Þóra Árnadóttir

Herra forseti. Síðan ég tók sæti á þingi, árið 2015 líklega, hefur verið allur gangur á því hversu mikið er fjallað um þingmannamál og auðvitað er það alltaf þannig að maður myndi helst vilja fá sín mál samþykkt, enda held ég að við leggjum okkur fram um að leggja fram mál sem okkur finnst góð. En ég get ekki séð að þarna hafi orðið einhver stórkostleg breyting á. Ég vil bara aftur koma hér upp og mótmæla því að ríkisstjórnin sé ekkert að gera til að hugsa um hag fólksins hér í landinu. Þetta er endurtekið sí og æ meðan staðreyndin er sú að hér er verið að leggja fram fjárlög sem eru til þess gerð að reyna að ná tökum á verðbólgunni. Það getur alveg verið að einhverjir myndu vilja ganga lengra eða skemur í einhverjum málum, það er bara eins og pólitíkin er, en að tala eins og það sé ekkert gert er einfaldlega ekki rétt. Svo vil ég minna á þær aðgerðir, sem hefur verið farið í  til að koma sérstaklega til móts við örorkulífeyrisþega, sem er sá hópur  sem hefur það hvað verst, eru einmitt aðgerðir til að koma til móts við illa stæðan hóp og þær skipta máli og þær á að tala upp en ekki niður.

Forseti minnir enn á ræðutímann sem er aðeins ein mínúta þegar þingmenn taka til máls um fundarstjórn forseta.


Ræðumaður: Steinunn Þóra Árnadóttir

Herra forseti. Það hefur ekki verið mikið um það að fundir hafi fallið niður í þeim nefndum sem ég hef setið í þó svo að það hafi vissulega gerst. Mig langar bara að benda á það að síðasta föstudag féllu niður fundir í ansi mörgum nefndum einmitt til þess að þingmenn gætu sótt barnaþing, þannig að það eru ýmsar ástæður fyrir því sem er gert. Það var m.a. vegna þess að forseti hvatti okkur til að taka þátt í því þingi.

Einmitt þess vegna sem ég segi þetta.Heyr, heyr.Annars kvaddi ég mér fyrst og fremst hljóðs til að mótmæla því að ríkisstjórnin sé ekki að gera neitt til að koma til móts við áhyggjur almennings af stöðunni. Hefur fólk ekki verið að fylgjast með því hvað er verið að gera í vinnu varðandi til að mynda fjárlög eða tekjuöflun ríkisins í tekjubandormi? Hefur enginn verið að fylgjast með því hvað er verið að gera varðandi stöðu fólks í Grindavík? Vegna þess að það er verið að vinna í þessum málum er aðeins að dragast að við getum tekið fjárlög til 2. umræðu og það er vegna þess að hér er verið að vanda sig, af því að ætlunin er  að létta á áhyggjum almennings og koma með tillögur sem halda fram í tímann. Þá þarf að vanda sig, ekki bara kalla eftir því að hlutirnir gerist hratt og hraðar en hægt er að vinna þá.




Ræðumaður: Bjarkey Olsen Gunnarsdóttir

Virðulegi forseti. Ég ætla að taka undir með mörgum þeim þingmönnum sem hér hafa talað, mér finnst það ekki góð staða að við skulum ekki vera komin með fleiri mál inn sem ætlunin var að fá hér inn. Hins vegar vil ég líka taka undir með innviðaráðherra og ég veit að hæstv. forsætisráðherra hefur talað mjög fyrir því í ríkisstjórninni að fækka málum. Það held ég að sé miklu raunhæfara í stað þess að vera sífellt að breyta og uppfæra þingmálaskrá ríkisstjórnar, að ráðherrar átti sig á því að þeir komi ekki öllum málunum sínum í gegn sem þá þó langar til að gera og ég skil það svo sannarlega vel, að þá langi að koma mörgum málum í gegn.

En ég vil líka árétta það hér, af því að ég veit að fundir hafa fallið niður, og það hefur líka gerst í þeirri nefnd sem ég fer fyrir, að við erum þó farin að taka fyrir þingmannamál og ekki bara í þeirri nefnd sem ég stýri heldur einnig í atvinnuveganefnd, og eðlilega. Við eigum að gera það og þá vinnu höfum við hafið. Þannig að ég vil nú alla vega bíta það af mér að við séum ekki að sinna því þótt við getum örugglega gert betur en við höfum gert fram til þessa.


Ræðumaður: Orri Páll Jóhannsson

Virðulegur forseti. Ég ætla ekki að lengja þessa umræðu en ég má til, í ljósi orða hv. þingmanns og andsvörum var lokið, að segja þetta að lokum í ljósi þeirra áhyggna sem ég hef haft af þeirri þróun sem við höfum horft upp á: Margt af því sem fram kemur í ræðu hv. þingmanns er alveg satt og rétt og nú er ég ekkert að segja að Íslandspóstur ohf. sé eina leiðin til að mæta þróuninni þó að sannarlega hafi hið opinbera fyrirtæki reynt að gera sitt besta til að gera það. En stundum þvælast, hvað eigum við að segja, skoðanir eða afstaða þar sem við höfum ofurtrú á markaðnum fyrir í því að hann geti náð þessum árangri. Ég hefði haldið að það gæti alveg verið gagnlegt eins og tillagan kveður á um að fara í einhvers konar athugun á þessu en þá tel ég líka að það þurfi að horfa á þau sjónarmið sem ég benti á í andsvari mínu áðan um þá hópa sem sérstaklega þarf að sinna svo við gætum jafnræðis í samfélaginu. Bara svo því sé til haga haldið þá hef ég áhyggjur af orðræðunni um þessa þjónustu sem einu sinni var sjálfsögð grunnþjónusta. Hún hefur breyst og það er tímanna tákn en hún er ekki alfarið farin frá okkur sem sjálfsögð grunnþjónusta. En við höfum að mörgu leyti saumað verulega að henni sem hefur líka gert það að verkum að við töpum einhverjum öðrum gæðum á meðan. Ég stend á því fastar en fótunum að það sé afar mikilvægt að við allar ákvarðanir, hvert svo sem það leiðir og það verður þá kannski tilefni til þess, nái þessi þingsályktunartillaga um frumathugun fram að ganga, þá horfum við sérstaklega á stöðu viðkvæmra hópa og ef sú fyrirætlan sem fram kemur í greinargerðinni næðist fram, um að þegar upp er staðið verði ríkisfyrirtækið Íslandspóstur ohf. selt, þá verður að vera hægt að tryggja þjónustuna með einhverjum öðrum hætti. Þetta er bara það sem ég vildi koma á framfæri, virðulegi forseti, en annars ætla ég ekki að lengja þessa umræðu frekar.


Ræðumaður: Orri Páll Jóhannsson

Virðulegi forseti. Þarna er nú hv. þingmaður líka að lýsa þjónustu sem einmitt Íslandspóstur býður upp með á svokölluðum póstboxum, svo það sé sagt. En mig langar aðeins að grípa hérna niður í setningu í greinargerðinni, með leyfi forseta, hvar segir:

„Það virðist alveg ljóst að hægt er að ná fram stærðarhagkvæmni við veitingu lágmarkspóstþjónustu með útvistun verkefna Íslandspósts ohf. til sambærilegra aðila sem sérhæfa sig í mismunandi þáttum póstþjónustu víða um landið.“

Fyrir það fyrsta vil ég spyrja hv. þingmann: Á hverju byggir þessi fullyrðing að það virðist vera alveg ljóst að svo sé hægt að gera? Hv. þingmaður kom hérna með dæmi, sem á sannarlega við í einhverjum tilfellum, að við sem einstaklingar í samfélaginu sækjum alls kyns þjónustu út fyrir heimilið okkar og fáum hana ekki inn um lúguna eða alveg heim að dyrum. En það eru alltaf einhverjir hópar samfélagsins sem ekki geta það og þurfa að reiða sig á aðra einstaklinga til þess að sinna þessu. Og það er nú kannski atriði sem ég vil horfa sérstaklega til og velti því upp spurningunni: Treystum við því eða eru forsendur fyrir því, sem kannski kemur í ljós með einhvers konar frumathugun sem málið fjallar um, að þegar upp er staðið með skilgreiningu á lágmarksþjónustu getum við tryggt að einstaklingar sem eiga þess ekki kost að sækja þessa þjónustu — nú er ég að tala t.d. um lögblinda og/eða fatlaða eða einstaklinga sem með einhverjum hætti eiga rétt á þessari þjónustu á jafnræðisgrunni, svo ég vísi aftur til orðskýringarinnar sem ég fór yfir í fyrra andsvari. Getum við treyst því og telur hv. þingmaður að markaðurinn geti leyst þetta mál? Eða erum við í einhverjum tilfellum að hafa þá ofurtrú á markaðnum að við leyfum okkur bara að láta þessa hópa sem minna fer fyrir í samfélaginu falla á milli skips og bryggju?


Ræðumaður: Orri Páll Jóhannsson

Virðulegi forseti. Ég þakka hv. þingmanni framsöguna á þessu máli og skil það sem svo að þetta lúti fyrst og fremst að framkvæmd markaðskönnunar. Ég hnýt þó um setningu í greinargerð sem segir, með leyfi forseta: „Í kjölfar útboðs er mikilvægt að ráðist verði í sölu á Íslandspósti ohf.“ Ég er örlítið hugsi, virðulegi forseti, yfir tillögunni og þá hugsanlega undirliggjandi markmiðum hennar sem mig langaði að spyrja hv. þingmann út í, sem kom inn á það að það hefur auðvitað verið mikið kvartað undan lakari póstþjónustu víða um land, ekki bara í þéttbýli heldur í dreifbýli. Póstþjónusta hefur sannarlega tekið miklum breytingum á þeim árum sem hafa liðið síðan frumvarpið varð að lögum árið 2019. Hér er talað um lágmarkspóstþjónustu og hún er skilgreind svo í lögum um póstþjónustu í 4. gr., með leyfi forseta:

„Alþjónusta: Lágmarkspóstþjónusta sem notendum póstþjónustu skal standa til boða á jafnræðisgrundvelli.“

Getur hv. þingmaður svarað mér því hér, umfram það sem lögin kveða á um, hvað er ásættanleg lágmarkspóstþjónusta? Segjum sem svo að þetta næði allt fram að ganga, að hér yrði þetta bara allt að einum stórum samkeppnismarkaði sem póstþjónustan er að einhverju leyti, ég geri mér grein fyrir því. Getur hv. þingmaður sagt mér hvað í hans huga telst vera lágmarkspóstþjónusta?


Ræðumaður: Orri Páll Jóhannsson

Frú forseti. Ég þakka hv. þingmanni svarið. Ég átta mig á því og skil það sem svo að við skiljum þetta með sama hætti, þ.e. afmörkunin í tillögunni sjálfri kveður ekki endilega á um akkúrat þetta, að þetta gæti hugsanlega orðið afleiðingin í framhaldi af því að fyrir liggi gögn sem hægt verður að leggja til grundvallar frekari ákvarðanatöku. Í því samhengi langar mig að spyrja hv. þingmann. Í allra síðasta kafla greinargerðarinnar um upplýsingar um landfræðilega dreifingu starfa segir, með leyfi forseta, „gætu gagnast fagaðilum sem vegna starfsemi sinnar, eða skyldu að lögum, vinna að fjárfestingum og ákvarðanatöku á sviði samgangna og byggðaþróunar.“ Má í ljósi þessa skilja greinargerðina með tillögunni og mögulega orð hv. þingmanns þannig að gögn sem yrðu til í framhaldi af samþykkt þessarar tillögu gætu gagnast okkur, þá kannski hinu opinbera þegar kemur að forgangsröðun fjármuna hins opinbera varðandi uppbyggingu á innviðum, þ.e. hvar liggur hinn raunverulegi fjöldi í notkun innviðanna?


Ræðumaður: Orri Páll Jóhannsson

Virðulegi forseti. Ég vil nú byrja á því að þakka hv. þm. Hönnu Katrínu Friðriksson fyrir mjög áhugaverða tillögu sem ber heitið Dreifing starfa. Þetta er held ég mjög spennandi verkefni og ég skil vel að það er kannski ekkert endilega afmarkað eða skilgreint, eins og hv. þingmaður kom inn á í lok síns máls, niður á hugsanlegar afleiðingar af því að geta nálgast þessi gögn og nýtt sér þau í þeim tilgangi sem hv. þingmaður rakti mjög ágætlega. Ég vil þó segja af tilefninu að mér finnst þetta mjög spennandi tillaga og ég held að það yrði um margt til bóta að hafa aðgengi að þessum gögnum til þess einmitt að byggja ákvarðanatöku á og leggja mat á og eins líka úrvinnslu. Það yrði til allra bóta.

Mig langar hins vegar að gamni, ef maður leyfir sér að hugsa aðeins áfram, að spyrja hv. þingmann. Þessi umræða, þ.e. um það hvar störfin eru staðsett og þetta sem við þekkjum með störf án staðsetningar og störf með staðsetningu og allt þetta, sem verður oft í samhengi að einhvers konar pólaríseringu í umræðu á milli höfuðborgarsvæðis og landsbyggðar — sem ég held að ég og hv. þingmaður deilum að við höfum ekki mikinn áhuga á, akkúrat þessari pólaríseringu, hún hjálpar engum — hefur oft á tíðum snúist um það að fjöldi starfanna, sér í lagi í ákveðnum sveitarfélögum, snúist í rauninni um getu sveitarfélaganna til þess að innheimta útsvar. Þau eru nefnilega mýmörg dæmin um tímabundin störf eða störf sem sannarlega eru bundin ákveðinni starfsstöð stofnunar sem hugsanlega er með höfuðstöðvar einhvers staðar annars staðar en akkúrat í hlutaðeigandi sveitarfélagi. Þetta er spurningin: Sæi hv. þingmaður flöt á því í framhaldinu að það yrði einhvers konar sveigjanleiki á skráningu viðkomandi, þó svo að útsvarið rynni að hluta til hlutaðeigandi sveitarfélags þar sem starfið sannarlega er unnið, í framhaldi af því að gögnin liggja fyrir?


Ræðumaður: Steinunn Þóra Árnadóttir

Frú forseti. Ég vildi bara koma hér upp í örstutta ræðu til þess að fagna því að þessi stefna sé komin fram. Húsnæðismál eru meðal þess stóra sem brenna á landsmönnum og það er mikilvægt að sjá fram á stefnumótun fram í tímann. Við vitum að húsnæðismál eru einn af lykilþáttunum í því að hér ríki velferð og að fólk hafi það gott, það byggir á því að hér sé húsnæðisöryggi. Ég veit það og treysti að sú þingnefnd sem fær þetta til meðhöndlunar muni  kafa ofan í alla þætti áætlunarinnar og skoða hvort þar séu einhverjar skrúfur sem þarf að herða eitthvað betur.

Mig langaði í því samhengi að vekja sérstaklega máls á aðgengismálum vegna þess að mér hefur fundist allt of oft hér í þessum þingsal og eins í almennri umræðu úti í samfélaginu menn tala mjög um það að við þurfum að gera betur þegar kemur að málefnum fatlaðs fólks. Það er svo sannarlega rétt að margt er verið að gera gott en það er líka margt sem þarf að gera betur. En það er þá yfirleitt talað um það í einhverjum sértækum málum, sem auðvitað skipta öll máli, svo sem notendastýrð persónuleg aðstoð. Já, ég er alveg hjartanlega sammála því að það er gríðarlega mikilvæg þjónusta sem hefur fest sig í sessi og hefur sýnt fram á hversu mikið hún eykur lífsgæði fólks. Eða þá að það er talað um þessi mál í öðrum svona niðurhólfuðum umræðum. Svo er hins vegar í öðrum umræðum mjög oft talað um að það þurfi að einfalda regluverk og mjög oft litið til þess að m.a. að byggingarreglugerðir séu íþyngjandi.

Frú forseti. Hér fara bara ekki saman hljóð og mynd ef fólki er í alvörunni umhugað um það að bæta stöðu fatlaðs fólks í samfélaginu, og raunar líka að bæta stöðu eldra fólks í samfélaginu, því að staðreyndin er einfaldlega sú að það er ekki skortur á óaðgengilegu húsnæði. Það held ég að við vitum öll, eins og átak eins og Römpum upp Reykjavík og Römpum upp Ísland hafa algerlega bent á. En þar erum við samt bara tala um opinbert húsnæði, ekki allt hið óaðgengilega íbúðarhúsnæði sem er að finna um allt land og gerir það að verkum að fólk sem fatlast, verður fyrir slysi eða er með sjúkdóma sem breyta líkamlegri getu þess, eða eldra fólk, sem vegna minnkandi líkamlegrar getu, sem tengist því einfaldlega að lifa lengur, getur ekki búið heima hjá sér og verður að flytja og á í erfiðleikum með að finna húsnæði sem hentar. Jafnvel þannig að það þarf að fara út í sérgreindar lausnir í húsnæðismálum fyrir þetta fólk. Þetta er í algerri andstöðu við samning Sameinuðu þjóðanna um réttindi fatlaðs fólks sem gerir ráð fyrir því að fatlað fólk búi í almennu húsnæði í jafn ríkum mæli og annað fólk og mögulega er hægt.

Heyr, heyr.Mig langar þess vegna að brýna þingið í því að hugsa þessi mál í samhengi og muna það að málefni fatlaðs fólks eiga að heyra undir alla  málaflokka, ekki bara þegar við tölum um einhver tiltekin sérgreind mál, vegna þess að þegar upp er staðið er fatlað fólk fólk og það á að búa við sama öryggi í þessu samfélagi og öll hin. Mér finnst mikilvægt að það komi fram í umræðu um húsnæðismál til framtíðar.


Ræðumaður: Orri Páll Jóhannsson

Virðulegi forseti. Að einhverju leyti voru tíðindi morgunsins jákvæð um að peningastefnunefnd Seðlabankans hafi ákveðið að halda stýrivöxtum óbreyttum í 9,25%, ekki síst vegna þeirrar óvissu sem ríkir um efnahagsleg áhrif jarðhræringa á Reykjanesskaga. Mörg okkar hefðu viljað sjá lækkun stýrivaxta en sýnum ákvörðuninni skilning og þökkum fyrir að þeir hækkuðu þó ekki. Það er brýnasta mál efnahagsstjórnarinnar að ná niður verðbólgunni. Hún bítur okkur öll en þó mest þau efnaminni í samfélaginu. Hér hefur ríkisstjórnin lagt áherslu á að tryggja að hagstjórnartækin tali saman, þ.e. ríkisfjármálin og þau verkfæri sem Seðlabankinn hefur. Í tekjubandorminum sem fylgir fjárlagafrumvarpinu er til að mynda lagt upp með 3,5% hækkun á svokölluðum krónutölusköttum í samræmi við forsendur tekjuáætlunar fjárlagafrumvarpsins. Það er ekki raunhækkun á milli ára og lóðbeint til að styðja við hagstjórnina. Hér er hið opinbera að gera sitt. Hvað á það að þýða, virðulegi forseti, að hvert sveitarfélagið á fætur öðru kynni nú gjaldskrárhækkanir sínar fyrir næsta ár, sem eru frá 5,5% upp í allt að 10%, ásamt því að einstaka liðir eins og skólamáltíðir eru að hækka um allt að 20%, og af því berast fréttir að til standi að öll stærstu sveitarfélög landsins hækki gjaldskrá sína milli ára, þar með talið á grunnskólaþjónustu? Þessar hækkanir koma langverst niður á þeim sem verst standa og geta vart talist vera í ætt við félagslegt réttlæti.

Virðulegur forseti. Til að ná niður verðbólgunni verðum við að róa í sömu átt. Ég get ekki séð að sveitarfélögin séu að gera það með sínum gjaldskrárhækkunum og hvet þau til þess að taka þátt í mótvægisaðgerðum gegn verðbólgu.


Ræðumaður: Svandís Svavarsdóttir

Virðulegur forseti. Ég vil hér í lok þessarar umræðu þakka fyrir góða þátttöku í umræðunni og þar með góðar viðtökur gagnvart þessu máli sem hér er mælt fyrir. Ég held að við  öll sem hér erum séum sammála um að það þarf að treysta umgjörðina fyrir innlenda matvælaframleiðslu og ekki síst landbúnaðinn. Mig langar aðeins í lokin að rifja upp með hv. þingheimi að staðreyndin er sú að markmið búvörulaga hafa verið nánast óbreytt frá 1947. Þau hafa verið þannig að tekjur þeirra sem stunda landbúnað séu í sem mestu samræmi við tekjur annarra stétta. Þetta hefur verið upplegg okkar, þings og þjóðar, um áratugaskeið og nánast alveg frá lýðveldisstofnun. Þannig höfum við verið sammála um það og meðvituð um það að það eru forsendur fyrir því að landbúnaður þrífist á Íslandi, að bændur séu í sama efnahagslega veruleika og þjóðin að öðru leyti. Það hefur gengið misvel, svo ekki sé fastar að orði kveðið. Lengi vel var framkvæmdin í landbúnaðarmálum sú að ríkið ákvað verð á öllum landbúnaðarvörum, nánast, það ákvað framleiðslumagnið og bætti upp tap af útflutningi með útflutningsbótum. Það var veruleikinn. Það kerfi var lagt niður í skrefum, enda var það algjörlega með öllu ósjálfbært og ég held við höfum öll verið sammála um það líka á sínum tíma. Þá tók við tímabil kvótakerfa og samdráttar í framleiðslu. Verðlagningin var gefin frjáls á flestum búvörum og félagasamtök bænda beitt viðurlögum fyrir það að álykta um að það þyrfti að hækka verð í samræmi við aukinn tilkostnað. Við þessi kerfi býr hluti landbúnaðarins enn í dag þannig að það má eiginlega segja að við séum að horfast í augu við áhrifin af mjög stórri pendúlhreyfingu í því hvernig haldið er utan um þessi mál.

Lengi vel voru afurðafélög í eigu bænda í gegnum samvinnufélög en í tímans rás hefur þessi staða líka breyst í mismunandi búgreinum. Núna eru afurðastöðvar í ýmsum formum og misjafnt hvort þær séu í eigu bænda eða undir stjórn þeirra. Þannig að við erum í raun og veru komin núna að — og ég tek undir það sem kemur fram í máli margra hv. þingmanna að það er ákveðið lag til að taka stuðningskerfið við innlendan landbúnað til endurskoðunar og við eigum að hafa þrek til þess, en það er ekki beinlínis umræðuefnið í þessu máli hérna. Hérna er einn hluti umhverfisins til umræðu, en ég tek undir að það er mikilvægt að horfa til heildarinnar í þessu efni.

Ég vil líka nefna eitt annað mál sem   hefur verið að breytast í áranna rás og það er það að við vorum áður með sérstaka skilgreinda sjóði sem voru lánasjóðir sem voru hugsaðir fyrir landbúnað. Þeir voru félagslegir sjóðir. Það var Stofnlánadeild landbúnaðarins, það var Lánasjóður landbúnaðarins þar sem samfélagið, þingið, horfðist í augu við það að landbúnaðurinn sem slíkur þyrfti annars konar lánaumhverfi heldur en allur almenningur í landinu. Þessir sjóðir voru markaðsvæddir fyrir hrun og heyra núna sögunni til. En núna erum við, einmitt þegar við erum að horfast í augu við stöðu innlends landbúnaðar í dag, að segja sem svo hvert við annað, við erum að segja það á fundi með ungum bændum og við erum að segja hvert við annað hér í þinginu,  að það er ástæða til að endurmeta þá afstöðu að markaðurinn einn dugi til þess að skapa innlendri matvælaframleiðslu fullnægjandi umhverfi, að samkeppnin ein dugi til, að venjuleg lánakjör, þau sem  boðin eru fólki í bönkum, dugi til, að við þurfum að endurskoða þetta umhverfi út frá félagslegum sjónarmiðum, út frá þeim sjónarmiðum að samfélagið þurfi að taka um það ákvörðun að þessari stétt fólks sé búinn viðunandi rekstrargrundvöllur og viðunandi afkoma.

Hér hefur líka verið nefnt að nýliðun er mikilvægur þáttur í þessu. Hv. þm. Eyjólfur Ármannsson nefndi það og hv. þm. Jakob Frímann Magnússon og fleiri. Nýliðun er ekki bara mikilvægur þáttur heldur lífsnauðsynleg til að við horfumst ekki í augu við það sem er að gerast víða um heim, að hefðbundinn landbúnaður á alls staðar við nýliðunarvanda að eiga og það er vegna þess að starfskjör eru í ríkari mæli farin að snúast um fleiri þætti heldur en beinlínis innkomuna. Það er vinnutími, það er tækifæri til þróunar og nýsköpunar, tækninýjunga o.s.frv. Ungt fólk setur spurningarmerki við það að gangast inn á starfsumhverfi sem gerir ráð fyrir því að við séum í vinnunni allan sólarhringinn alla daga. Í Þýskalandi er meðalaldur bænda 61 ár — 61 ár, meðalaldur bænda. Hér erum við að nálgast 60 árin á Íslandi.

Það út af fyrir sig verður ekki bætt bara með því að setja inn spretthópa, viðbótargreiðslur, stuðning við nýliðun o.s.frv. Þetta verður gert með því að hafa þrek í það að fara í endurmat á fyrirkomulagi þar sem við eigum bara sóknarfæri og ég held að það sé mjög mikilvægt að við tölum ekki niður landsins gæði. Hér erum við með orku, við erum með vatn, við erum með gríðarmikið landrými og það sem meira er, við erum með óvenjulega vel menntað og öflugt ungt fólk, kraftmikið ungt fólk sem vill stunda landbúnað. Þar  er auðlegð sem við þurfum að fylgja eftir og styðja og ekki bara með því að tryggja afkomu núna heldur ekki síður með því að búa þannig um greinina að það sé tækifæri til  samstarfs, það sé tækifæri til sveigjanleika, að vera í fleiri en einni grein, að færa sig á milli greina o.s.frv.

Við erum að sjá núna, virðulegur forseti, og við verðum að tala um landið og vatnið og orkuna, að uppskera af korni á tilraunareitum í haust var í líkingu við það sem við sjáum á Norðurlöndunum. Á Íslandi fyrir örfáum árum síðan sögðum við: Það er ekki hægt að rækta korn á Íslandi. Fyrir nokkrum áratugum síðan efuðumst við um að það væri hægt að rækta tré hérna. Núna höfum við í fyrsta skipti um langt árabil ráðstafað nýju fjármagni í rannsóknir á nýjum innlendum yrkjum í landbúnaði til að nýta í kornrækt. Við erum að setja nýja peninga til þess að elta þróttinn, til að elta bjartsýnina, til að elta huginn sem er hjá þeim bændum sem vilja vera ekki bara þátttakendur í framtíðinni heldur skapa hana.

Þannig að sú sem hér stendur vill standa undir nafni og rísa undir því að vera landbúnaðarráðherra en ekki bara vegna þess að landbúnaður skiptir máli, heldur vegna þess að landbúnaðurinn er þáttur í þeirri gríðarlegu sókn sem við eigum möguleika á að taka þátt í og byggja upp í innlendri matvælaframleiðslu þar sem landbúnaður, sjávarútvegur, grænmetisræktun o.s.frv. er partur af þeirri heild sem við getum farið í í hringrásarhagkerfi, í sjálfbærri nýtingu og í alvöruframtíðarsýn fyrir ungt fólk sem vill vera þátttakendur í matvælaframleiðslu.

Þetta vil ég segja sem almenna brýningu til okkar allra og að lokum að þakka fyrir ábendingar sem komu fram hjá ýmsum þingmönnum; Eyjólfi Ármannssyni, Þórarni Inga Péturssyni og fleirum, um mikilvægi þess að skoða hér einstaka þætti frumvarpsins, hvort sem það lýtur að skilgreiningum, reglugerðarheimildum eða öðrum þáttum frumvarpsins. Ég held að þetta sé gott dæmi um mál sem þingið á að taka til kostanna og sýna hvað í því býr og sýna hvað frumvarpið hefur að geyma þegar það er dregið úr því það mesta og mikilvægasta sem kemur til með að styðja við markmiðin sem við erum sammála um hér.

Ég vil þakka hv. þm. Birgi Þórarinssyni sömuleiðis fyrir að styðja markmið frumvarpsins og draga hér fram áherslumun sem mikilvægt er að nefndin fari yfir. Þingið fær að glíma við þetta.  Þingið fær að sýna hvað í því býr. Og aðalatriðið er það að nú heyri ég þá tóna sem ég vil þakka þinginu fyrir en ekki síður ungum bændum fyrir að hafa sett það svo kirfilega á dagskrá hversu mikilvæg innlend matvælaframleiðsla er, að við getum ekki vikið okkur undan því að vera þátttakendur í því með þeim fríða hópi.


Ræðumaður: Svandís Svavarsdóttir

Virðulegur forseti. Fjármögnun eftirlitsstofnananna er viðfangsefni sem er stöðugt umfjöllunarefni hér í þinginu og ég deili þeirri sýn hv. þingmanns að þar þurfi að gæta að því að lögbundin verkefni stofnananna séu þannig að þau séu fjármögnuð svo sómi sé að.

Mig langar að víkja aftur að spurningunni um  frumvarpið sem slíkt, vegna þess að það skiptir máli að halda því til haga að vinnandi fólk sækir bætt kjör í gegnum samstöðu til atvinnurekenda. En í núverandi kerfi er framleiðendum búvara, þ.e. bændum, óheimilt að nýta sína samstöðu til kjarabóta. Þetta er í raun og veru grundvallarútgangspunkturinn í því frumvarpi sem hér er til umræðu. Því má  í raun og veru segja að einu leiðirnar til kjarabóta fyrir bændur séu annars vegar aukin framleiðni og hins vegar hækkað afurðaverð. Sambærilegar heimildir fyrir félög framleiðenda og í nágrannalöndunum munu hjálpa þeim til þess að ná aukinni samlegð með því að standa saman til að bæta þessa stöðu.

Félög framleiðenda í Evrópu eru mjög fjölbreytt og þau eru með öllu mögulegu móti. Sums staðar eru þetta samþætt félög sem eiga og reka ýmiss konar starfsemi. Stundum eru þetta félög sem eiga engar tilteknar eignir en beita sér í krafti sameiginlegrar kröfugerðar, og við sjáum það sums staðar í Evrópu, þar sem er í raun og veru meiri hefð fyrir slíku, að frumframleiðendur leggja saman sína krafta í því skyni að bæta sína afkomu. Öll þessi félög hafa sína stöðu og sitt hlutverk, en ég held að það sé bara mjög mikilvægt að nefndin fái ráðrúm til þess að skoða þetta mjög víðtækt.

Þessi tillaga sem hér kemur fram er ein tilraun til að nálgast þetta út frá því sem er heimilt í nágrannalandi  og þar sem það hefur gefist vel án athugasemda frá samkeppnisyfirvöldum.   Ég tel að það sé kominn tími til að íslenska þingið fái að glíma við þetta sem eitt af mörgum skrefum til að bæta hag bænda.


Ræðumaður: Svandís Svavarsdóttir

Virðulegur forseti. Ég þakka hv. þingmanni spurninguna og raunar átti ég von á að fá spurningu af þessu tagi úr þingflokki hv. þingmanns sem hefur haldið mjög vel til haga þeim sjónarmiðum sem lúta að ákveðnum efasemdum sem varða einmitt samstarf og samráð. Hér er verið að fara leið sem er leiðin sem Finnar framkvæma og gera með þessum hætti og hafa ekki fengið athugasemdir frá samkeppnisyfirvöldum þar. Okkur taldist til að það yrði árennilegri nálgun heldur en sú sem áður hafði komið fyrir sjónir samfélagsins í samráðsgátt og voru gerðar miklar athugasemdir við.

Mér skilst í sjálfu sér að vinnan gangi vel. Eins og hv. þingmaður veit þá eru ráðuneytisstjórar sem eru að funda með ýmsum hagaðilum, m.a. Bændasamtökunum og lánastofnunum, og gagnasöfnun hefur gengið vel o.s.frv.

Mótun tillagna er í vinnslu og það má eiginlega segja að milliuppgjör, ef við getum sagt sem svo, eða það sem ég hef séð hingað til, bendi til þess að staðan sé umtalsvert mismunandi eftir hópum innan Bændasamtakanna og mismunandi búgreina. Það verður að greiða úr þeirri stöðu eins og hægt er en ég geri ráð fyrir að fá tillögur núna í lok mánaðarins. En það breytir því ekki, sem hv. þingmaður sannarlega kemur að í sinni fyrirspurn, að fyrirkomulagið sem við búum við núna, sem að hluta til kallar á að við séum í raun og veru ítrekað að standa frammi fyrir því að það þurfi að grípa til einhvers konar skyndiráðstafana, er ekki fyrirkomulag sem er viðunandi fyrir íslenskan landbúnað þegar til lengri tíma er litið. Ég kem vonandi betur að því í mínu seinna andsvari. En ég held að það sem er núna fram undan og ekki í fyrsta skipti  sé tilefni til að skoða kjör og umhverfi innlends landbúnaðar frá grunni.


Ræðumaður: Svandís Svavarsdóttir

Virðulegur forseti. Ég mæli hér fyrir frumvarpi á þskj. 565, máli nr. 505. Um er að ræða frumvarp þar sem mælt er fyrir um heimild til handa fyrirtækjum í eigu eða undir meirihlutastjórn frumframleiðenda, bænda, að eiga með sér samstarf um afmarkaða þætti líkt og tíðkast í nágrannalöndum. Frumvarpið er samið í matvælaráðuneytinu.

Hinn 1. júní 2023 var þingsályktun um landbúnaðarstefnu fyrir Ísland til ársins 2040 samþykkt á Alþingi, sbr. ályktun 21/153, og í lið 6.2 í stefnunni er sérstaklega tekið fram að tryggt verði með löggjöf að innlendir framleiðendur hafi ekki lakara svigrúm til hagræðingar og samstarfs en framleiðendur í nágrannalöndum þar sem starfað er samkvæmt EES-löggjöf.

Undanfarin misseri hefur verið bent á að svigrúm frumframleiðanda hér til samstarfs er ólíkt því umhverfi sem ríkir um slíkt í nágrannalöndunum. Þetta kemur m.a. fram í skýrslu Lagastofnunar HÍ frá árinu 2020. Þá hafa samtök í atvinnulífinu óskað eftir því að afurðastöðvar í slátrun sauðfjár og stórgripa og kjötvinnslu fái undanþágu frá ákvæðum samkeppnislaga til samruna, aukins samstarfs og verkaskiptingar. Hafa samtökin lagt áherslu á að með þessu megi jafna stöðu bænda á svipaðan hátt og gerist erlendis.

Frumvarpið sem nú er lagt fram heimilar fyrirtækjum í eigu eða undir meirihlutastjórn frumframleiðanda að eiga með sér samstarf um afmarkaða þætti líkt og tíðkast í nágrannalöndum. Þá getur félag talist til framleiðendafélags ef frumframleiðendur ráða að lágmarki yfir 51% atkvæða í félaginu. Einkum er horft til reglna ESB á þessu sviði. Með því er stefnt að því að styrkja stöðu framleiðenda búvara og skapa tækifæri til aukinnar samvinnu og verðmætasköpunar. Stefnt er að því að innlendir framleiðendur hafi ekki lakara svigrúm til hagræðingar en tíðkast í nágrannalöndum okkar eins og fram kemur í áðurnefndri landbúnaðarstefnu.

Við vinnslu frumvarpsins var aflað upplýsinga frá Danmörku, Svíþjóð og Finnlandi til að fá gleggri mynd af því hvernig nágrannalönd okkar framfylgja framangreindu regluverki ESB. Áður hefur verið aflað upplýsinga frá Noregi en umrætt regluverk gildir ekki þar í landi þar sem Noregur stendur utan ESB. Í Noregi gilda þó einnig ákveðnar undanþágur fyrir landbúnað gagnvart samkeppnislögum en þær reglur sem gilda innan ESB þykja falla betur að fyrirkomulaginu hér á landi og þar af leiðandi er lagt til að horft verði til þeirra. Í Svíþjóð eru þrjú starfandi framleiðendafélög, öll í garðyrkju og ávaxtarækt. Í Danmörku eru tvö framleiðendafélög starfandi og einnig í garðyrkju og ávaxtarækt. Ítarlegri kröfur eru gerðar til framleiðendafélaga í garðyrkju og ávaxtarækt í reglum ESB, m.a. vegna þess að þau eiga kost á styrkjum til starfsemi sinnar sem félögum í öðrum greinum bjóðast ekki. Í Finnlandi eru flest framleiðendafélög af þeim þremur löndum Norðurlanda sem eru aðildarríki ESB, alls 11 talsins, og þau starfa jafnframt í fleiri greinum en í Danmörku og Svíþjóð, þ.e. í garðyrkju, mjólkurframleiðslu, kornrækt, eggjaframleiðslu, sauðfjárrækt og kartöflurækt.

Í frumvarpinu er lagt til að hér á landi verði horft til þess fyrirkomulags sem gildir í Finnlandi og að til framleiðendafélaga teljist félög sem eru í eigu eða undir stjórn frumframleiðenda, þ.e. fyrsta framleiðanda búvöru. Sé hluti félags í eigu eða undir stjórn óskyldra aðila geti félag engu að síður talist til félags frumframleiðenda, enda ráði frumframleiðendur að lágmarki yfir 51% atkvæða í félaginu og eðlileg takmörk verði reist við ávöxtunarkröfu hlutafjár eða stofnfjár óskyldra aðila. Um þetta þurfa þá að vera ákvæði í samþykktum viðkomandi félags. Sama gildir um samtök slíkra félaga sem hugsanlegt er að verði til.

Í frumvarpinu er gert ráð fyrir því að matvælaráðuneytið muni sjálft annast skráningu framleiðendafélaga hér á landi. Gerð er tillaga um að nánari skilyrði um m.a. ákvarðanatöku, lágmarksfjölda félaga, félagsaðild, skyldur framleiðenda gagnvart félagi og að upplýsingagjöf verði sett með reglugerð.

Meginmarkmið frumvarpsins er að stuðla að hagfelldari starfsskilyrðum í landbúnaði og stefnt er að því að styrkja stöðu framleiðenda búvara og skapa tækifæri til aukinnar samvinnu og verðmætasköpunar. Styrking á stöðu bænda, þ.e. frumframleiðanda, í virðiskeðjunni þykir líkleg til að leiða til breyttrar dreifingar á afkomu og sanngjarnari skiptingu hennar innan virðiskeðjunnar. Með því er stutt við framleiðslu heilnæmra matvæla sem er til hagsbóta fyrir neytendur. Eins og umræða síðustu ára og áratuga bendir til er afkoma bænda af framleiðslu matvæla ekki til marks um valdastöðu innan virðiskeðjunnar, svo vægt sé til orða tekið. Innlendar afurðastöðvar eru að nokkru eða verulegu leyti í eigu bænda þótt það sé sannarlega misjafnt eftir fyrirtækjum en ekki er hægt að fullyrða um að þær uppfylli þau skilyrði sem þetta frumvarp felur í sér án breytinga. Í einhverjum tilvikum kann að þurfa að endurskipuleggja þær til að uppfylla þau skilyrði sem lögð eru til í frumvarpinu, ekki síst til að tryggja að þær séu undir stjórn frumframleiðenda, þ.e. bænda.

Virðulegur forseti. Ég tel mikilvægt að heimildir bænda á Íslandi til samstarfs og samvinnu í afurðasölumálum sé formfestar og að þær heimildir séu ekki lakari en tíðkast í nágrannalöndum okkar. Ég hef ekki þá trú á markaðsöflunum að treysta þeim til að skipuleggja virðiskeðju matvæla á hátt sem tryggir bændum réttláta afkomu. Raunar tel ég að sú staða sem hefur verið uppi um áratugaskeið, að laun bænda hafa dregist aftur úr miðað við aðrar stéttir, sé eitt af þeim sönnunargögnum þess efnis að ekki sé rétt skipt. Fyrir því eru auðvitað ýmsar ástæður og engar töfralausnir til. En þetta er skref, þetta er eitt af mörgum skrefum. Þetta er bútur í þessari heildarmynd því að núverandi staða er sannarlega óásættanleg. Með þessu frumvarpi sem hér er mælt fyrir hef ég þá trú að við getum skapað skilyrði fyrir bændur til að nýta samstöðu og samvinnu til að bæta sinn hlut, ekki á kostnað neytenda eða á kostnað neins yfir höfuð heldur til að rétta sinn hlut.

Ég vil að öðru leyti vísa til greinargerðar þeirrar sem fylgir frumvarpinu þar sem finna má ítarlega umfjöllun um efni þess.

Að lokinni þessari umræðu legg ég til að frumvarpinu verði vísað til 2. umræðu og hv. atvinnuveganefndar.


Ræðumaður: Steinunn Þóra Árnadóttir

Virðulegi forseti. Það er að ýmsu að hyggja í þingstörfunum þessa daga. Ég tel að umræðan um viðskiptabann á Ísrael sé bæði áleitin og vaxandi í ljósi yfirgengilegra árása Ísraels á Gaza að undanförnu og þingmenn sem fylgjast með tölvupóstinum sínum sjá það glöggt að það er vaxandi umræða um þetta í samfélaginu. Þingflokkur Vinstrihreyfingarinnar – græns framboðs bauð Félaginu Íslandi-Palestínu á sinn fund til þess að ræða aðgerðir sem Ísland ætti að beita sér fyrir og þar bar margt á góma. Meðal þess er þingsályktunartillaga sem liggur nú þegar fyrir þinginu og snýst um að merkja vörur sem eiga uppruna sinn að rekja til hernuminna svæða í Palestínu. Það er vissulega ekki það sama og að fara í viðskiptabann en ég held hins vegar að það sé aðgerð sem skiptir gríðarlega miklu máli. Það er mál sem nú þegar liggur fyrir þinginu. Það liggur fyrir úrskurður frá Evrópudómstólnum um að þetta sé algerlega tæk leið og ekkert henni til fyrirstöðu. Ég vil líka hvetja íslenska neytendur til að skoða hvar vörurnar sem þeir kaupa eiga uppruna sinn.  Það eru til að mynda seld vín í áfengisverslun ríkisins sem eiga uppruna sinn á hernumdum svæðum Palestínu — aldrei ættum við að kaupa slíkar vörur.


Ræðumaður: Guðmundur Ingi Guðbrandsson

Hæstv. forseti. Ég vil byrja á því að þakka hv. þingmönnum fyrir góðar viðtökur við frumvarpi mínu og þessar ágætu umræður sem hér hafa orðið. Þingmönnum hefur orðið tíðrætt um m.a. mikilvægi þess að eyða óvissu og ég vil fá að taka sérstaklega undir það sem margur hv. þingmaður hefur sagt um það, að óvissunni þurfi að eyða. Við erum stödd í miðri atburðarás, jarðfræðilegri atburðarás sem við vitum ekki hvar mun enda. Það er óvissa sem við ráðum ekki við en óvissa sem snýr að afkomu fólks, sem snýr að húsnæðismálum, óvissa sem snýr að því að búa til félagslegt og sálrænt öryggi fyrir fólk er eitthvað sem við getum í sameiningu haft áhrif á. Þetta frumvarp er mikilvægt vegna þess að það er hluti af því að eyða þessari óvissu.

Það þarf fleira að koma til. Það er verið að vinna að húsnæðismálum. Grindavíkurbær, í samstarfi við ríkið, er að vinna í þeim málum. Þegar er búið að úthluta yfir 100 fjölskyldum húsnæði en a.m.k. 600 fjölskyldur bíða. Það er verið að kortleggja þann þátt sérstaklega sem snýr að húsnæðinu þannig að það megi koma fólki í húsnæði sem helst hentar og ég sé ekki annað en að þessi mál ættu að ganga ágætlega fyrir sig í þessari viku og næstu, hvort sem við lítum þá til skemmri eða lengri tíma hvað varðar húsnæðismálin. Þá eru stjórnvöld líka að vinna að því með hvaða hætti er hægt að koma að frekari húsnæðisstuðningi sem er mikilvægur hluti af því að eyða óvissu um afkomu og þar koma inn fleiri aðilar eins og hér hefur verið tekið til umræðu í dag, m.a. bankar og lánastofnanir.

Svo vil ég nefna að lokum að verið er að taka sérstaklega utan um þá þætti sem snúa að samfélagslegum þáttum, ekki síst í Tollhúsinu hér í Reykjavík þar sem Rauði krossinn veitir aðstoð og tekur fólk í viðtöl sem það vilja. Þetta eru mikilvægir þættir einmitt til þess að draga úr þeirri óvissu sem óhjákvæmilega er fylgifiskur þeirra atburða sem hér hafa átt sér stað.

Mér finnst mjög gott að sjá samstöðuna hér á þingi í þessu máli og ég vil fá að þakka hv. þingmönnum kærlega fyrir þá samstöðu og segja að lokum að ég veit að bæði ríkisstjórnin og Alþingi munu grípa Grindvíkinga.


Ræðumaður: Orri Páll Jóhannsson

Frú forseti. Ég vil byrja á því að þakka hæstv. ráðherra fyrir hans framsögu og öðrum hv. þingmönnum fyrir þeirra innkomu hér. Ég skynja ekkert annað í þessum ágæta þingsal og í umræðum sem við höfum átt um þetta mál á öðrum vettvangi þingsins en að það sé ríkur vilji til að greiða götu þessa máls hratt og örugglega, enda ríður mikið á. Ég fagna því hvað þetta mál er hratt fram komið. Hæstv. ráðherra bendir á að þetta er forgangsmál, það hefur verið forgangsmál hjá ríkisstjórninni að taka á því sem lýtur að greiðslu launa, þ.e. innkomu fólks, ásamt mjög mörgum öðrum verkefnum sem liggja fyrir hjá hinu opinbera en fyrst og fremst hjá Grindvíkingum sjálfum. Það sem við getum gert er að reyna að leggja eins mikið lið og við lifandi getum, m.a. með því að vinna hratt að þeim málum sem fram eru komin en vissulega af vandvirkni. Ég veit að það hefur verið gert í þessu máli, unnið hratt en að sama skapi liggur góð vinna þarna að baki af hálfu hæstv. ráðherra og hans ráðuneytis í ríkri samvinnu við aðila vinnumarkaðarins, eins og hæstv. ráðherra kom inn á í sinni framsögu, og önnur ráðuneyti sem hlut eiga að máli og er það vel. Ég vona, frú forseti, að atvinnurekendur geti nýtt sér þetta úrræði til stuðnings fullum launagreiðslum til launþega sinna í þessu ástandi sem ríkir. Það er brýnt að þessir einstaklingar sem um ræðir haldi ráðningarsambandi sínu og verði ekki fyrir tekjutapi á þessum tímum. Hér er hið opinbera að gera sitt og við hér á þingi munum ekki láta standa á okkur að gera okkar til þess að leggja þessu stóra verkefni lið og ég fagna því sem ég heyri hér hjá öðrum hv. þingmönnum, mér heyrist við öll vera í því sama liði.


Ræðumaður: Guðmundur Ingi Guðbrandsson

Hæstv. forseti. Þetta er rétt hjá hv. þingmanni. Ef viðkomandi launamaður er undir hámarkinu, 633.000 kr., þá fær hann borguð 100% laun, t.d. ef hann er með 500.000 kr. Það á þá við hvort sem viðkomandi er að vinna hjá atvinnurekanda sem greiðir full laun eða ef viðkomandi þarf sjálfur að sækja um af einhverjum ástæðum, til að mynda ef atvinnurekandi tekur hann af launaskrá. Ef viðkomandi er í 50% vinnu er hámarkið 50% af 633.000 kr. Með þessum hætti er reynt að halda fullri sanngirni í þessu máli.


Ræðumaður: Guðmundur Ingi Guðbrandsson

Hæstv. forseti. Ég þakka hv. þingmanni andsvarið. Ég vil taka undir það með honum hversu mikilvægt er að eyða óvissu og þetta frumvarp er einn liður í því, þannig að það er mjög jákvætt. Hv. þingmaður nefndi líka að mikilvægt sé að enginn falli hér á milli skips og bryggju og ég held að ef við berum þetta frumvarp, verði það að lögum, saman við t.d. atvinnuleysistryggingakerfið þá séum við að grípa fleiri með þessu og með betri hætti, þ.e. fólk er að fá meiri greiðslur heldur en myndi vera ef við værum að byggja á atvinnuleysistryggingakerfinu eingöngu. Hv. þingmaður spyr: Er samkomulag um það atriði sem snýr að skilyrði fyrir arðgreiðslum? Það er ekki hægt að semja um þetta við gerð frumvarpsins, því að í fyrsta lagi vitum við ekki nákvæmlega hvernig það endar eftir meðferð þingsins, en það var sátt á meðal aðila vinnumarkaðarins um það orðalag sem fór inn í frumvarpið. Ég hvet síðan að sjálfsögðu hv. velferðarnefnd til að ræða þetta mál mjög vel við aðila vinnumarkaðarins vegna þeirra þátta sem hv. þingmaður dregur hér fram. Það eru þeir þættir sem snúa að því að atvinnurekandi í þessu tilfelli, því að hér eru sérstakar aðstæður uppi, geti tekið fólk af launaskrá út af force majeure-aðstæðum án þess að ráðningarsamband rofni. Þetta fórum við ágætlega yfir í velferðarnefnd í morgun og ég hvet nefndina til að ræða þetta atriði sérstaklega við aðila vinnumarkaðarins því að líkt og hv. þingmaður og tveir síðustu hv. þingmenn sem í andsvörum hér í dag hafa komið inn á er mikilvægt að þetta atriði gangi ekki mót markmiðum frumvarpsins.


Ræðumaður: Guðmundur Ingi Guðbrandsson

Hæstv. forseti. Já, ég skil hv. þingmann og hvert hún er að fara. Auðvitað er þetta atriði sem skiptir miklu máli, þ.e. tímalengdin, en þó ekki meira máli en svo að það er auðvelt að breyta þessu. Ég held að það sé lykilatriði að við munum breyta þessu ef á þarf að halda og ég held að það sé mikilvægt að það komi fram.

Aðeins aftur þar sem frá var horfið áðan, um það ef einhverjum er sagt upp. Við erum auðvitað að vonast til þess að með þessu frumvarpi komum við í veg fyrir uppsagnir. Við getum ekki útilokað það en það ætti að skipta máli að ríkið komi inn og aðstoði í rauninni atvinnurekendur við að greiða hluta af launum.

Síðan vil ég segja varðandi arðinn að ég veit hvað hv. þingmaður er að fara með því en vil nefna hér að frumvarpið er samið í samráði við aðila vinnumarkaðarins og þeir voru sáttir við þessa útfærslu á málinu, sem ég held að sé mikilvægt. Komi til einhverra breytinga sem þetta atriði varða þá tel ég að það sé mjög mikilvægt að það verði rætt ítarlega við aðila vinnumarkaðarins.


Ræðumaður: Guðmundur Ingi Guðbrandsson

Hæstv. forseti. Ég þakka hv. þingmanni fyrir andsvarið. Fyrst varðandi tímamörkin og þá hugsum hvort þau séu stutt eða löng. Ég tek alveg undir með þingmanni að þrír mánuðir eru ekki mjög langur tími en við töldum þó skynsamlegra að hafa þetta frekar styttra en lengra, þó svo að þrír mánuðir sé talsvert langt, það eru tveir mánuðir inn í næsta ár, vegna þess að óvissan er mjög mikil, þ.e. óvissan um hvað muni gerast. Þess vegna er gott að geta aðlagað þetta úrræði ef á þarf að halda eftir því sem málum vindur fram. Ég veit að þingheimur mun taka mjög vel í það ef það kemur til þess að þurfa annaðhvort að gera einhverjar breytingar, sníða af einhverja agnúa eða hreinlega framlengja þetta. Þá held ég að muni ekki standa á neinum hérna inni þannig að ég hef í sjálfu sér ekki áhyggjur af því.

Varðandi samspil við atvinnuleysistryggingarnar ætla ég að byrja á því að taka það skýrt fram að þetta er sértæk aðgerð. Hún tengist í rauninni ekki atvinnuleysistryggingakerfinu beint. Hins vegar, líkt og fram kom í máli hv. þingmanns, ef einstaklingi er sagt upp, ef fyrirtæki t.d. fer í þrot eða ákveður að hætta starfsemi, þá náttúrlega kemur inn uppsagnarfrestur sem gæti verið einn til þrír mánuðir og á þeim tíma grípur þetta úrræði fólk. En eftir að uppsagnarfrestinum lýkur myndi atvinnuleysistryggingakerfið grípa það og þá til að byrja með þriggja mánaða tekjutengdar bætur, sem eru 522.000 kr. á mánuði. — Mér sýnist ég þurfa að koma inn á arðinn í síðara svari til hv. þingmanns.


Ræðumaður: Guðmundur Ingi Guðbrandsson

Hæstv. forseti. Ég tek bara undir þá brýningu hv. þm. Guðmundar Inga Kristinssonar að það þurfi að auglýsa þetta úrræði vel því að það skiptir mjög miklu máli að fólk viti rétt sinn og að það geti leitað á réttan stað til að fá réttar og góðar upplýsingar. Ég ætla ekki að lengja þetta frekar en tek undir með hv. þingmanni.


Ræðumaður: Guðmundur Ingi Guðbrandsson

Hæstv. forseti. Ég þakka hv. þingmanni andsvarið. Ég held að það sé alveg rétt að það muni koma upp álitamál í þessu líkt og mörgum öðrum málum. Við viljum þó meina að við séum að ná utan um ansi stóran hóp þeirra sem þetta á við um, þ.e. fólk sem hefur starfsstöð í Grindavík. Spurning hv. þingmanns um hvert fólk geti leitað er mjög góð og það er mikilvægt að fólk viti svarið við henni. Vinnumálastofnun fer með framkvæmdina og þau eru þegar byrjuð að undirbúa hana, þ.e. tölvukerfin hjá sér. Ég geri ráð fyrir því að það verði upplýsingar um þetta á vefnum island.is og það verði hægt að nálgast upplýsingar niðri í Tollhúsi, eins og hv. þingmaður kom inn á, en þar er Vinnumálastofnun að koma sér upp aðstöðu og þau verða þar á einhverjum tilteknum tímum. Ég geri líka ráð fyrir að hægt verði að fara á skrifstofu Vinnumálastofnunar sem er á Grensásveginum. Ég geri ráð fyrir því að þar verði opið líka og auðvitað hægt að hringja inn til að fá upplýsingar. Hvað varðar síðan kæruleiðir þá eru það mjög mikilvæg réttindi einstaklingsins að geta skotið ákvörðun stjórnvalda til æðri ákvörðunar. Kæruleiðin var líka til úrskurðarnefndar velferðarmála í Covid, svo dæmi sé tekið. Þannig að ég sé ekki í fljótu bragði með hvaða móti við gætum tryggt þessi mikilvægu réttindi fólks án þess að fara þessa leið, enda hefur hún kannski sýnt sig og sannað og hún hefur hingað til gengið vel.


Ræðumaður: Guðmundur Ingi Guðbrandsson

Hæstv. forseti. Ég mæli hér fyrir frumvarpi til laga um tímabundinn stuðning til greiðslu launa vegna náttúruhamfara í Grindavík. Það er ekki léttvæg ástæða sem veldur því að nauðsynlegt er að taka slíkt frumvarp til meðferðar hér á Alþingi Íslendinga en náttúran hefur enn og aftur minnt á sig á Reykjanesskaga og ljóst er að í þetta sinn er um að ræða náttúruhamfarir af stærðargráðu sem á síðari tímum hefur ekki þekkst hér á landi. Hugur okkar allra er hjá Grindvíkingum sem nú takast á við nýjan veruleika fjarri heimilum sínum og ofan á allt annað geta mörg ekki sinnt vinnu sinni þar sem starfsstöðin er í Grindavík. Við erum stödd í jarðfræðilegri atburðarás sem við vitum ekki hvernig mun enda. Þetta skapar nagandi óvissu fyrir Grindvíkinga sem hafa þurft að yfirgefa heimili sín og sjá ekki fram á að fara aftur heim alveg í bráð.

Við ráðum ekki við óvissu sem tengist náttúruöflunum en þeirri óvissu sem tengist afkomu fólks, húsnæði, skólagöngu barna og fleiri atriðum getum við og eigum að draga úr og eyða og búa til aukna vissu og von hjá Grindvíkingum. Eitt af því er að draga úr áhyggjum fólks í Grindavík af afkomu sinni. Það er fjölmargt sem hefur áhrif á afkomu fólks; húsnæðislán heima fyrir í Grindavík, leiga á nýju húsnæði, matur og aðrar nauðsynjar frá degi til dags. Það hefur því verið forgangsverkefni hjá ríkisstjórninni að grípa strax til aðgerða er lúta að stuðningi til greiðslu launa vegna náttúruhamfaranna og reyna þannig að draga úr áhyggjum fólks af afkomu sinni.

Markmið þess frumvarps sem ég mæli hér fyrir er að tryggja fólki launagreiðslur upp að ákveðnu hámarki á meðan náttúruhamfarir koma í veg fyrir að það geti sinnt vinnu sinni þar sem starfsstöðin er í Grindavíkurbæ. Markmið frumvarpsins er jafnframt að viðhalda ráðningarsambandi atvinnurekenda og starfsfólks. Við erum enn í atburðarásinni miðri en vonum auðvitað öll að aðstæður fólks skýrist sem mest á næstu vikum og mánuðum. Í ljósi þess er gert ráð fyrir að sá stuðningur sem frumvarpið felur í sér geti komið til á tímabilinu frá 11. nóvember síðastliðnum og til loka febrúarmánaðar á næsta ári. Stjórnvöld munu hér eftir sem hingað til fylgjast náið með framvindu mála og grípa til aðgerða til að styðja við bakið á Grindvíkingum eins lengi og þörf krefur.

Virðulegi forseti. Með frumvarpinu er gert ráð fyrir að heimilt verði að veita tímabundinn stuðning upp að ákveðnu hámarki til greiðslu launa starfsfólks á almennum vinnumarkaði í Grindavíkurbæ en ljóst er aðríkiðog sveitarfélagið sjálft munu greiða starfsfólki sínu laun þrátt fyrir að ekki komi til stuðnings frá ríkinu. Skilyrði fyrir því að atvinnurekandi geti óskað eftir stuðningi vegna greiðslu launa starfsfólks er að atvinnurekandinn hafi sannanlega greitt starfsfólki sínu laun og að starfsstöðvar starfsfólksins séu í Grindavíkurbæ þannig að starfsfólkið hafi af þeim sökum ekki geta sinnt vinnu sinni.

Ég bind miklar vonir við að fyrirtækin á svæðinu muni halda áfram að greiða starfsfólki sínu laun og forðist það að beita heimildum til að taka starfsfólk af launaskrá við þessar aðstæður. Að sjálfsögðu vona ég einnig að ekki þurfi að koma til uppsagna. Þrátt fyrir framangreint er gert ráð fyrir því í frumvarpinu að það geti komið til stuðnings til einstaklinga sem ekki geta sinnt störfum sínum í Grindavíkurbæ og fá af einhverjum ástæðum ekki greidd laun frá atvinnurekanda. Jafnframt er með frumvarpinu tryggður stuðningur til sjálfstætt starfandi einstaklinga sem eru með starfsstöðvar í Grindavík. Gert er ráð fyrir að stuðningur samkvæmt frumvarpinu geti aldrei numið hærri fjárhæð en 633.000 kr. miðað við heilan almanaksmánuð en það er sama hámarksfjárhæð og greidd er á grundvelli laga um Ábyrgðasjóð launa. Auk þess yrði veittur 11,5% viðbótarstuðningur af greiddri fjárhæð hverju sinni vegna mótframlags í lífeyrissjóð. Þannig getur stuðningurinn að hámarki numið rúmlega 705.000 kr. á mánuði vegna hvers einstaklings. Vinnumálastofnun mun annast framkvæmdina en stofnunin hefur að mínu mati margsannað sig þegar kemur að því að leysa flókin verkefni á stuttum tíma. Ég er þess fullviss að stofnunin muni sjá til þess að framkvæmdin hvað varðar fyrirhugaðan stuðning vegna launa muni ganga hratt og vel fyrir sig. Þá ber þess að geta að stofnunin hefur þegar hafið undirbúning framkvæmdarinnar.

Virðulegi forseti. Þetta frumvarp snýst um að tryggja launagreiðslur til næstu mánaða til þeirra einstaklinga sem nú búa við mikla óvissu vegna þeirra náttúruhamfara sem geisa í Grindavíkurbæ. Á sama tíma og ég hvet fyrirtækin á svæðinu til að leita allra mögulegra leiða til að greiða laun starfsfólks síns svo lengi sem mögulegt er þannig að einstaklingarnir verði fyrir sem minnstu tekjutapi tel ég að ekki verði hjá því komist að setja einhvers konar hömlur á heimild fyrirtækja til að greiða út arð eftir að hafa þegið umræddan stuðning frá stjórnvöldum. Er þannig í frumvarpinu gert ráð fyrir að ef atvinnurekandi sem fengið hefur stuðning til greiðslu launa tekur ákvörðun um úthlutun arðs á tímabilinu mars 2024 til og með febrúar 2025 þá skuli hann endurgreiða Vinnumálastofnun þann stuðning sem hann hefur fengið frá ríkinu áður en til úthlutunar arðs kemur. Að mínu mati er þetta eðlileg krafa sem hér er gert ráð fyrir að gerð verði til þeirra fyrirtækja sem um ræðir og ég tel hana mikilvæga, enda er sá stuðningur sem um ræðir ráðstöfun á almannafé.

Virðulegi forseti. Ljóst er að sú staða sem komin er upp tekur á okkur öll en fyrst og fremst tekur hún á hjá Grindvíkingum. Það er nauðsynlegt að bregðast hratt og örugglega við til að koma til móts við samfélagið í Grindavík og þetta frumvarp er liður í því.

Áður en ég lýk máli mínu vil ég árétta það að frumvarpið er unnið í samráði við forsætisráðuneyti og fjármála- og efnahagsráðuneyti, í samráði við Vinnumálastofnun, ASÍ og Samtök atvinnulífsins. Vil ég þakka öllum þessum aðilum fyrir framlag þeirra og skjót viðbrögð í hvívetna. Ég óska líka eftir góðri samvinnu við hv. þingmenn um skjóta afgreiðslu þessa mikilvæga máls, enda desembermánuður rétt handan við hornið. Við getum ekki haft áhrif á náttúruöflin en við getum samþykkt þetta frumvarp og lagt þannig lóð á vogarskálarnar með því fólki sem stendur nú í auga stormsins.

Að lokum þessari umræðu í dag legg ég til að frumvarpinu verði vísað til hv. velferðarnefndar.


Ræðumaður: Steinunn Þóra Árnadóttir

Frú forseti. Þetta er mikilvæg umræða um samspil vaxta og verðlags á heimilin. Mig langar að byrja á að minna á það að greiðslur til örorku- og ellilífeyrisþega hafa verið hækkaðar tvisvar á ári undanfarin tvö ár, nokkuð sem venjulega er gert einu sinni á ári, einmitt vegna verðbólgunnar og að ríkisstjórnin hefur nú þegar lagt til eingreiðslu til örorku- og endurhæfingarlífeyrisþega í desember. Það eru aðgerðir sem svo sannarlega skipta miklu máli fyrir þau heimili sem þar eru undir. Ég er sammála þeim sem hafa talað hér um að það verði að skoða sérstaklega stöðu barnafólks sem oft er líka fyrstu kaupendur, en hækkun vaxta hefur lent mjög illa á þessum hópi. En það er einnig fleira sem hefur áhrif á laun þeirra. Þau eru t.d. lægri en þau þyrftu að vera vegna skorts á leikskólaplássum. Það er alvöruatriði sem hefur áhrif á ráðstöfunartekjur ungs barnafólks og mér finnst mikilvægt að hafa augun líka á því.

Frú forseti. Það eru ýmis orð sögð í svona umræðu eins og minna bruðl og ekki að eyða óþarflega miklu. Ég ætla bara rétt að vona að þar sé ekki verið að vísa í heilbrigðis- eða velferðarkerfið okkar og að það eigi að fara í einhvern niðurskurð þar. Mig langar bara að minna á að hv. þingmaður, sem er samflokksmaður hv. þingmanns sem hóf þessa mikilvægu umræðu, vísaði í það fyrr í dag að þessi kerfi þyrftu m.a. að grípa Grindvíkinga. Ég er svo hjartanlega sammála því og þess vegna þarf í öllum aðgerðum til að ná niður verðbólgunni að standa vörð um grunninnviði okkar á sama tíma.


Ræðumaður: Jódís Skúladóttir

Virðulegi forseti. Ég vil þakka hv. þm. Þorbjörgu Sigríði Gunnlaugsdóttur fyrir að vekja máls á vöxtum, verðbólgu og  samspili þessara þátta við húsnæðismál. Sömuleiðis vil ég þakka hæstv. fjármálaráðherra Þórdísi Kolbrúnu Reykfjörð Gylfadóttur fyrir hennar svör hér. Að mínu mati er stefna ríkisstjórnarinnar skýr og styður við peningastefnu Seðlabankans. Raunhæf og ábyrg fjármálastefna sem gagnast fólkinu í landinu snýst um forgangsröðun. Það dylst engum að það er flókið að forgangsraða þegar verðbólgan er eins og hún er. Þrátt fyrir það tel ég að mikilvægustu málaflokkarnir hafi verið í forgrunni síðustu ár. Við höfum með aðgerðum mætt þeim hópum samfélagsins sem verða fyrir mestum áhrifum af verðbólgunni. Ríkisstjórnin hefur á miðju ári síðustu tvö ár ráðist í hækkanir í gegnum almannatryggingar, t.d. með hækkun leigubóta og breytingum á barnabótum sem ná nú til fleiri fjölskyldna en áður. Þá er ýmislegt í bígerð sem mun bæta stöðu annarra hópa sem hafa minna á milli handanna. Þar vil ég sérstaklega koma inn á heildarendurskoðun á málefnum örorkulífeyrisþega sem ég held að verði eitt stærsta skrefið  okkar á þessu kjörtímabili til að jafna kjör í samfélaginu.

Hvað húsnæðismálin varðar er stefnt að því að tvöfalda stofnframlög til uppbyggingar leiguíbúða innan almenna íbúðakerfisins og byggja 2.000 íbúðir á næstu tveimur árum. Þá eru einnig áform um að horfa til frekari fjárheimilda til hlutdeildarlána, sem aftur eru aðgerðir sem nýtast ungu fólki sem er að stíga sín fyrstu skref á fasteignamarkaðnum. Það eru teikn á lofti um að verðbólgan sé að lækka. Við fögnum því og höldum áfram á sömu braut.


Ræðumaður: Jódís Skúladóttir

Virðulegi forseti. Ég þakka hæstv. ráðherra svörin og vil nýta tækifærið og brýna hann áfram til góðra verka í þágu kvenna sem sitja almennt skör neðar innan heilbrigðiskerfisins. Nú eru rannsóknir sem sýna fram á það að konur fá alla jafna styttri tíma inni hjá lækni, fá oft lakari þjónustu. Það er þess vegna sem ég er að ávarpa þetta hér, að það er samfélagsins alls að taka ábyrgð á kvennamisrétti hvar sem það birtist okkur, hvort heldur það er í launum, hvað varðar ofbeldi og áreiti en ekki síst hvað varðar almenna þjónustu til borgaranna. Þá þurfum við að standa fast á því að þar séum við ekki að veita ólík gæði þjónustu eftir kynjum.


Ræðumaður: Jódís Skúladóttir

Virðulegi forseti. Á síðasta kjörtímabili setti þáverandi hæstv. heilbrigðisráðherra, Svandís Svavarsdóttir, af stað tilraunaverkefni um sérstaka móttöku fyrir konur innan heilsugæslunnar. Þetta var gert eftir samtal um að þörfum kvenna fyrir heilbrigðisþjónustu þegar um ræðir sértæk heilsufarsvandamál kvenna væri ekki mætt sem skyldi. Dæmi um þetta eru breytingaskeið kvenna, upplýsingar um getnaðarvarnir, ráðgjöf um ofbeldi og afleiðingar þess og ýmsir sjúkdómar sem herja sérstaklega á konur, svo eitthvað sé nefnt.

Í skriflegu svari hæstv. ráðherra á 152. löggjafarþingi kom fram að leit að hentugu húsnæði væri hafin þótt móttakan hefði þegar tekið til starfa í bráðabirgðahúsnæði í maí 2022. Ég vil því spyrja hæstv. heilbrigðisráðherra: Hefur það húsnæði fundist? Hvernig hefur móttakan reynst og hefur frekari lærdómur verið dreginn af tilraunaverkefninu? Hvenær sér hæstv. ráðherra fyrir sér að hægt verði að leggja mat á framtíðarþróun þjónustunnar?


Ræðumaður: Guðmundur Ingi Guðbrandsson

Hæstv. forseti. Ég ætla að vara við því að við tökum einhverja eina tölu um hækkun eins liðar í fjárlögum og förum að bera hann með þessu móti saman við annan lið. Það væri alveg eins hægt að taka einhvern allt annan lið sem væri álíka hár og bera hann saman við þær greiðslur sem örorku- og ellilífeyrir eru að hækka um, 4,9% í fjárlagafrumvarpinu sem miðar líka við að það varð 2,5% hækkun um mitt ár. Það er ekki hægt að stroka bara yfir það. Það er hluti af því sen var gripið til á miðju ári til að örorkulífeyris- og ellilífeyrisbætur myndu halda í við kaupmátt. Þess vegna er hækkunin 4,9% og hún miðar við þær breytingar sem orðið hafa á verðlagi.

Ég vil hins vegar taka undir með hv. þingmanni að það þarf að skoða það þegar farið er úr kerfi örorku yfir í kerfi ellilífeyris því þar er sumt fólk að missa talsverðar tekjur. Það er eitthvað sem ég tek undir með hv. þingmanni að þurfi að skoða betur.


Ræðumaður: Guðmundur Ingi Guðbrandsson

Hæstv. forseti. Ég þakka hv. þingmanni fyrirspurnirnar. Í fyrsta lagi fá bæði örorkulífeyrisþegar og ellilífeyrisþegar greiddar bæði desemberuppbót og orlofsuppbót eins og hv. þingmaður kom inn á. Það er reyndar ekki samkvæmt lögum heldur hefur skapast hefð fyrir því á undanförnum árum að gera það og ég mun að sjálfsögðu halda því áfram. Ef við förum ofan í það sem hv. þingmaður kemur inn á hérna, eingreiðsluna sem hefur komið til örorkulífeyrisþega á undanförnum sennilega þremur árum, þá er ástæðan fyrir því að ráðist hefur verið í þá eingreiðslu einfaldlega sú að okkur hefur ekki tekist enn þá hér á Alþingi Íslendinga að gera nauðsynlegar breytingar á kerfi almannatrygginga sem snýr að örorku- og endurhæfingarlífeyrisþegum. Það er ástæðan fyrir því að þessi eingreiðsla var tekin upp á sínum tíma og er þar með líka ástæðan fyrir því að við höfum ekki litið til sams konar greiðslna fyrir eldri borgara eða fyrir eldra fólk. Það er mikilvægt að við gerum þennan greinarmun vegna þess að ráðist var í umfangsmiklar breytingar á kerfi ellilífeyrisþega árið 2017 sem skilaði þeim umtalsverðum bótum þegar kemur að afkomu þeirra og auk þess hefur verið ráðist í sérstakan félagslegan viðbótarstuðning sem kom inn árið 2021, ef ég man rétt, þannig að hér er ekki um sambærilega hluti að ræða.


Ræðumaður: Guðmundur Ingi Guðbrandsson

Hæstv. forseti. Ég þakka hv. þingmanni fyrirspurnina. Það liggur alveg ljóst fyrir að núna er starfsfólk Náttúruhamfaratryggingar Íslands að fara um svæðið til að taka út þær skemmdir sem orðið hafa á húsum í Grindavík. Það er fyrsta skrefið til að átta sig á umfangi þess sem þarna hefur átt sér stað. Samkvæmt lögum ber náttúruhamfaratryggingu að bæta ákveðið tjón sem orðið hefur á húsum fólks vegna atburða eins og þeirra sem hér hafa orðið, þannig að það er alveg ljóst að það verður að sjálfsögðu staðið við það sem kemur út úr þeirri skoðun.

Almennt séð vil ég segja að það er óvissa. Við erum í miðri jarðfræðilegri atburðarás sem veldur mikilli óvissu fyrir fólk og það er óvissan sem núna er uppi fyrir Grindvíkinga sem við erum skref fyrir skref í ríkisstjórninni að vinna að. Það kemur fram frumvarp sem ég mæli fyrir hér seinni partinn í dag. Það er verið að vinna í húsnæðismálum  sem snýr að því að tryggja fólki húsnæði, athuga með stuðning og svona tökum við þetta koll af kolli.


Ræðumaður: Guðmundur Ingi Guðbrandsson

Hæstv. forseti. Ég þakka hv. þingmanni fyrirspurnina. Það sem ríkisstjórnin vill fá út úr því samtali við bankana sem er nú yfirstandandi er að bankarnir komi af meiri krafti inn í það samfélagslega verkefni að styðja við Grindavík og Grindvíkinga. Við þekkjum öll hvað það er sem bankarnir hafa nú þegar lýst yfir að þeir séu tilbúnir að gera en ég held að við séum öll sammála um að þar þurfi að gera meira. Ég heyri ekki annað á hv. þingmanni en að hann sé með í því liði, þ.e. á meðan óvissan er jafn mikil og hún er núna þegar fólk veit ekki hvenær það kemst heim til sín, ef það kemst heim til sín, á meðan fólk veit ekki hversu lengi það þarf mögulega að borga af sínu húsnæði heima í Grindavík meðan það greiðir mögulega húsaleigu annars staðar. Þetta er því sameiginlegt verkefni og ég myndi vilja sjá bankana gefa eftir vaxtagreiðslur og verðbætur, eitthvað í þá áttina. Á sama tíma er ríkisstjórnin síðan að huga að því með hvaða móti hún getur komið inn í almennan húsnæðisstuðning fyrir fólk sem þarf að fara í annað húsnæði og hefur ekki aðgang að því húsnæði sem það á eða leigir heima í Grindavík. Ég sé þetta sem verkefni sem við þurfum að koma að sem flest til að geta stutt dyggilega við bræður okkar og systur í Grindavík.


Ræðumaður: Steinunn Þóra Árnadóttir

Frú forseti. Ég vil byrja á að þakka hæstv. ráðherra fyrir framsöguna með þessu frumvarpi til laga um breytingu á ýmsum lögum um skatta og gjöld. Líkt og í svona bandormi þá kennir ýmissa grasa og ýmislegt sem efnahags- og viðskiptanefnd mun að sjálfsögðu í sínu starfi kafa ofan í og skoða. En það eru tvö atriði sem mig langar að nefna hér við 1. umræðu og það er annars vegar breyting á lögum um gistináttaskatt. Ég vil byrja á því að fagna því að hér sé verið að koma inn með gistináttaskatt og ég vil líka fagna því að hann eigi að leggja á skemmtiferðaskip. Mér finnst hins vegar alveg þess virði að efnahags- og viðskiptanefnd taki á því snúning í sinni vinnu að skoða hvort það ætti að þrepaskipta þessum skatti með einhverjum hætti. Það kom fram í orðaskiptum hæstv. ráðherra og hv. þingmanna í andsvörum að sums staðar erlendis er farin sú leið að vera með þetta prósentutengt, þ.e. að þetta sé þá hlutfall af kostnaði við gistingu. Það væri líka hægt að hafa ólík krónutöluþrep þar sem þau sem velja sér dýrari gistingu greiða hærri gistináttaskatt en þau sem eru í ódýrari gistingu, til að mynda í tjaldi. Mér finnst ekki sjálfgefið að það sé sama gjald greitt fyrir það að vera annars vegar í tjaldi og hins vegar á fimm stjörnu hóteli. Mér finnst þetta því vera vinna sem nefndin ætti að hella sér í og skoða hvort það ætti e.t.v. að gera breytingar þar á.

Hitt atriðið sem mig langar að nefna er 18. gr. hér í frumvarpinu sem er breyting á lögum um gjald af áfengi og tóbaki þar sem er  lagt til að heimila að lækka áfengisgjald að uppfylltum ákveðnum skilyrðum. Í umfjöllun á bls. 11 í frumvarpinu kemur fram að tillagan tekur mið af því að löggjöf um gjald á áfengi er ætlað að afla ríkinu tekna og um leið að stýra neyslu áfengis með gjaldtöku. Það kom fram í máli hæstv. ráðherra að ríkið mun verða af einhverjum tekjum við þetta. Þetta eru ekkert gríðarlega háar upphæðir og svo sannarlega ekki upphæðir sem skilji á milli feigs og ófeigs í rekstri ríkisins en það sem mér finnst mikilvægt að nefndin skoði frekar er þetta með að stýra neyslu áfengis með gjaldtöku. Breytingin gengur út á að það sé bjór sem verði með lægra almennt áfengisgjald og ég skil textann hérna þannig að þar með sé verið að stýra neyslunni í þá átt og ég myndi gjarnan vilja heyra fyrir því til að mynda lýðheilsufræðileg rök. Er endilega góð hugmynd að gera það? Hvaða áhrif gæti það haft á heildarneyslu Íslendinga þegar kemur að áfengi? Ég veit það ekki, kannski engin, kannski verður það til góðs, ég er ekki viss um það. En þetta er atriði sem mig langaði bara að vekja athygli á í þessari umræðu að mér finnist mikilvægt að verði tekið sérstaklega til nánari skoðunar í nefndarstarfinu. Svo eru það allar hinar greinarnar sem nefndin mun að sjálfsögðu skoða en þessum tveimur fannst mér mikilvægt að tæpa á hér í 1. umræðu og vekja athygli á að þyrfti að skoða nánar.


Ræðumaður: Orri Páll Jóhannsson

Virðulegi forseti. Í nígerískum málshætti segir, með leyfi forseta: Það þarf heilt þorp til að ala upp barn. Í flestum samfélögum Afríku er til hugtakið „ubuntu“ sem þýðir ýmist mennska, mannleg reisn, samhjálp eða samfélag og þessi málsháttur er sprottinn úr þeim hugsunarhætti. Þeir Grindvíkingar sem við höfum séð í viðtölum í fjölmiðlum hafa sýnt mikið æðruleysi þar sem þeir standa frammi fyrir skelfilegri þrekraun. Grindavík er augljóslega samheldið samfélag en það er hverjum ljóst sem á horfir hversu óskaplega þungbært það er að þurfa að yfirgefa heimili sín og jarðtengingu í flýti og sjá ekki hvenær eða hvort hægt verður að snúa aftur og þá í hvaða aðstæður.

Fólkið í Grindavík sem flúið hefur heimili sín dreifist nú um Suðurland, Vesturland, Norðurland, Reykjanes og höfuðborgarsvæðið. Í hópi þeirra eru tæplega þúsund börn sem þurfa að horfast í augu við breyttan veruleika. Börn ráða yfirleitt ekki sjálf hvað þau gera og hvert þau fara. Lykilatriði í þeirra aðlögun er að þau upplifi öryggi og að þau geti treyst því að um þau og þeirra þarfir sem barna í þessum aðstæðum verði hugsað. Mikilvægt er fyrir börn að halda í einhvers konar öryggi og reglu mitt í allri þessari óreiðu, að þau komist í skóla og geti sinnt tómstundum en þó jafnvel enn frekar að grindvísk börn haldi sínum tengslum, að bekkjardeildir frá Grindavík finni leiðir til að hittast nokkrum sinnum í viku, kannski á netinu undir handleiðslu kennarans síns. Hér ríður á að við hlustum á vilja Grindvíkinga sjálfra og hvað þeim finnst passa. Það má ekki gleyma því að kennarar og starfsfólk skólanna í Grindavík hafa líka orðið fyrir áfalli og þurft að yfirgefa heimili sín og horfa upp á samfélagið sitt tvístrast. Og ekki má gleyma því að hlúa að foreldrum og aðstandendum þessara barna. Þau þurfa áfallahjálp, það þarf að létta á efnahagsáhyggjum þeirra, þau þurfa að fá ráðrúm til að setja súrefnisgrímuna fyrst á sig sjálf.

Börnin í Grindavík eru núna börnin frá Grindavík, vonandi samt bara í bili og vonandi sjáum við aftur iðandi mannlíf í þessum fallega bæ. En í bili er enginn í Grindavík og Grindvíkingar verða að fóta sig í nýrri tilveru. Og þá kemur röðin að okkur hinum. Okkar ráðherrar eru vakin og sofin í þessari umræðu um stöðu og framvindu mála í Grindavík. Mikið hefur verið kallað eftir miðstöð fyrir Grindvíkinga til að hittast, gráta og hlæja saman og styrkja böndin. Viðbragðsflýtir stjórnvalda gerir það að verkum að nú í hádeginu var þjónustumiðstöð tekin í gagnið í Tollhúsinu þar sem fólkið frá Grindavík getur komið saman og notið stuðnings, ráðgjafar og fræðslu. Ég bind miklar vonir við að þjónustumiðstöðin þjóni því hlutverki sem lagt er upp með og taki þeim breytingum sem þörf er á eftir því sem málum vindur fram.

Grindvíkingar eru af ýmsum þjóðernum og mikilvægt að halda vel utan um fólk með lítið bakland á Íslandi. Þar leikur upplýsingagjöf stórt hlutverk en Ríkisútvarpið, fjölmiðill í almannaþágu, hefur verið með góða upplýsingagjöf og fréttamiðlun á pólsku og ensku.

Virðulegi forseti. Það þarf heilt þorp til að ala upp og annast barn. Nú er þorpið dreift um allt en engu að síður til staðar. Nú þurfum við öll að vera þorpið sem heldur utan um börnin frá Grindavík og fjölskyldur þeirra.


Ræðumaður: Guðmundur Ingi Guðbrandsson

Hæstv. forseti. Ég vil þakka hv. þingmönnum fyrir mjög góðar umræður hér í dag og svo koma inn á nokkur atriði. Í fyrsta lagi er það lögfesting samningsins. Hún er á dagskrá ríkisstjórnarinnar, og er þetta í fyrsta skipti sem það kemur inn í stjórnarsáttmála svo ég viti til, þannig að það er unnið að því verkefni. Það er mikilvægt en það er líka mikilvægt að gera það vel. Það er mikilvægt að fara í gegnum löggjöfina. Það er mikilvægt að þetta verði unnið faglega en ekki flausturslega. Við erum samhliða þessu að vinna að fjölmörgum málum. Þar nefni ég mannréttindastofnunina sem hingað er komin inn, landsáætlun til að framkvæma samninginn á Íslandi en þar fáum við áætlun af því að við viljum vinna skipulega að málum sem byggja á greiningu, endurskoðun örorkulífeyriskerfisins, sem m.a. tekur á bútasaumnum sem hv. þingmaður nefndi hér áðan, og varðandi mennta- og atvinnutækifæri fatlaðs fólks sem sérstakur starfshópur er að vinna að. Þar mun koma skýrsla sem mun vera með tillögum sem byggja einmitt á greiningum, sem er jákvætt.

Hér var komið inn á kostnaðarskiptingu ríkis og sveitarfélaga. Þar var sett inn upphæð á þessu ári, 5 milljarðar. Við erum að loka þessu með sveitarfélögunum en það er alveg ljóst að sveitarfélögin bera líka ábyrgð hér og því megum við ekki gleyma.

Hér var komið inn á NPA-samninga. Þar hefur kostnaðurinn hækkað mjög mikið á undanförnum árum og áætlanir hafa því einfaldlega riðlast, það er alveg hárrétt sem þingmenn hafa bent á. Þess vegna framlengdum við bráðabirgðaákvæði laganna um síðustu áramót í samstarfi við sveitarfélögin og svona mætti lengi telja.

Varðandi nauðung langar mig að nefna að í drögum að aðgerðaáætlun eða landsáætlun eru einmitt aðgerðir þar að lútandi. En mig langar að segja að margt af því sem hér hefur verið rætt, og kannski allt, er einmitt inni í þessum drögum að landsáætlun og hún hefur líka verið unnin með og leidd af fötluðu fólki að hluta til.

Mig langar að lokum að segja að sem betur fer hafa réttindi og þjónusta á undanförnum árum og áratugum farið batnandi, eins og NPA-málin sýna og eru skýrt dæmi um að okkur hefur farið fram. Við þurfum samt að gera betur og um það erum við öll sammála, hv. þingmenn,  kannski ekki síst þegar kemur að, eða mig langar að nefna það sem dæmi,  aðgengi að menntun og atvinnu. Það eru samt of miklir fordómar enn þá í samfélaginu gagnvart fötluðu fólki. Okkur er ekki illa við fatlað fólk  en við teljum það kannski geta minna en það getur. Við getum gert betur en það  og ég hlakka til að fá hv. þingmenn í þá vegferð sem er þegar hafin undir minni stjórn.


Ræðumaður: Steinunn Þóra Árnadóttir

Frú forseti. Það er mikilvægt að við ræðum um málefni fatlaðs fólks en við eigum ekki bara að gera það í sérstökum umræðum á Alþingi, við eigum að gera það í umræðum um öll þau mál sem við ræðum hér og þau okkar sem hafa lesið samning Sameinuðu þjóðanna um réttindi fatlaðs fólks vita að það er þannig sem á að vinna. Ísland hefur fullgilt samninginn og okkur ber að gæta þess að öll lög sem við setjum hér séu í samræmi við hann. Auðvitað skiptir máli að lögfesta samninginn og að því er stefnt, líkt og kom fram í máli hæstv. ráðherra. Einn mikilvægur liður í því er að koma á fót innlendri mannréttindastofnun, eins og hæstv. forsætisráðherra hefur mælt fyrir um í frumvarpi sem er nú þegar til vinnslu í stjórnskipunar- og eftirlitsnefnd og ég ætla rétt að vona að verði gert að lögum hér innan skamms.

Frú forseti. Vegna þess að málshefjandi, hv. þm. Guðmundur Ingi Kristinsson, talaði um að það ætti að hætta að gera endalausar skýrslur um þetta málefni þá vil ég nota þetta tækifæri og mótmæla því. Það er einmitt vegna rannsókna sem hafa verið gerðar á þeirri kerfislægu mismunun sem fatlað fólk býr við sem við vitum nokkurn veginn hvað það er sem er að í okkar samfélagi og hverju þarf að breyta. Fatlað fólk á kröfu um að það sé unnið að málefnum þess af fagmennsku og að það sé byggt á þekkingu þegar kemur að því að bæta kjör þess, líkt og allt annað fólk á kröfu um í samfélaginu, alveg eins og samfélagið byggir á rannsóknum og þekkingu þegar kemur til að mynda að því að bregðast við náttúruhamförum. Að sjálfsögðu þarf svo að vinna eftir því sem kemur fram í skýrslunum. En ég mótmæli því að rannsóknir og kerfisbundin söfnun upplýsinga sé töluð niður  því að það er einmitt með kerfislægri söfnun á upplýsingum sem við höfum séð  hvernig hefur verið farið illa með fatlað fólk í gegnum tíðina og úr því verður ekki gert lítið meðan ég stend hér.


Ræðumaður: Guðmundur Ingi Guðbrandsson

Virðulegi forseti. Ég vil byrja á því að þakka hv. þm. Guðmundi Inga Kristinssyni fyrir að taka málefni fatlaðs fólks til sérstakrar umræðu hér á Alþingi. Ríkisstjórn Katrínar Jakobsdóttur hefur sannarlega sett málefni fatlaðs fólks í fyrirrúm á þessu kjörtímabili. Ég tel mikilvægt að við búum í samfélagi þar sem enginn er skilinn út undan. Samningur Sameinuðu þjóðanna um réttindi fatlaðs fólks og heimsmarkmið Sameinuðu þjóðanna um sjálfbæra þróun eru meðal þeirra alþjóðlegu samninga og viðmiða sem eru leiðarljós okkar við inngildingu fatlaðs fólks í samfélagið. Þess vegna er mikilvægt að í ríkisstjórnarsáttmálanum er kveðið á um að lögfesta skuli samning Sameinuðu þjóðanna um réttindi fatlaðs fólks á þessu kjörtímabili og fer undirbúningur þeirrar vinnu nú fram í forsætisráðuneytinu, en mikilvægur undanfari þess er að koma á fót óháðri mannréttindastofnun og mælti forsætisráðherra fyrir frumvarpi þess efnis á Alþingi í október síðastliðnum.

Annar mikilvægur þáttur í baráttu okkar fyrir inngildingu fatlaðs fólks í samfélagið er gerð landsáætlunar sem inniheldur aðgerðir sem eiga að tryggja framkvæmd samningsins hérlendis. Drög að áætluninni eru nú í samráðsgátt stjórnvalda og hafa verið unnin í víðtækri samvinnu fjölmargra aðila í samfélaginu og sérstaklega með ríkri þátttöku fatlaðs fólks. Þá hefur sérstakur vinnuhópur um mennta- og atvinnutækifæri fatlaðs fólks verið að störfum undir stjórn Söru Daggar Svanhildardóttur. Ríkisstjórn Íslands er því á fullri ferð að vinna að lögfestingu samningsins, viðauka hans og framkvæmd hérlendis. Ég hlakka til áframhaldandi samvinnu við Alþingi og hv. alþingismenn á þeirri vegferð.

Virðulegi forseti. Í ríkisstjórnarsáttmálanum kemur fram að málefni örorkulífeyrisþega verði tekin til endurskoðunar á kjörtímabilinu, sem skiptir miklu máli varðandi framfærslu fatlaðs fólks. Þegar hafa ákveðin skref verið stigin og vil ég þar sérstaklega nefna að frítekjumörk vegna atvinnutekna voru hækkuð í upphafi þessa árs úr 110.000 kr. í 200.000 kr. á mánuði, en um er að ræða fyrstu hækkun á frítekjumarkinu frá árinu 2009 eða í tæp 14 ár. Þá hefur tímabil endurhæfingarlífeyris verið lengt úr þremur árum í fimm sem sérstaklega er hugsað til þess að mæta ungu fólki sem á við geðrænar áskoranir að stríða. Í félags- og vinnumarkaðsráðuneytinu stendur síðan yfir frekari vinna núna við endurskoðun kerfisins þar sem sérstaklega er horft til þess að bæta afkomu og möguleika til virkni og atvinnuþátttöku fatlaðs fólks á eigin forsendum. Þá er það einnig markmiðið að einstaklingum sem missa starfsgetuna verði í auknum mæli tryggð þjónusta og stuðningur strax á fyrstu stigum veikinda eða áfalls og að framfærsla sé tryggð meðan á endurhæfingu stendur, en það er eitt af þeim atriðum sem sérstaklega hefur verið bent á að þurfi að laga. Samhliða þessu er unnið að frekari möguleikum fatlaðs fólks og fólks með mismikla starfsgetu til aukinnar atvinnuþátttöku. Að síðustu er það markmið breytinganna að beina fjármagni í auknum mæli til þeirra sem reiða sig eingöngu á almannatryggingar eða eru með litlar aðrar tekjur en frá ríkinu. Við þekkjum það að í fjármálaáætluninni síðustu eru um 15–16 milljarðar settir í þetta frá og með 2025. Ég tel að þessar breytingar séu mjög brýnar og mikilvægar og muni verða þær stærstu í langan tíma sem draga úr fátækt og auka lífsgæði fatlaðs fólks og fólks með mismikla starfsgetu á Íslandi.

Virðulegi forseti. Hv. þingmaður kom sérstaklega inn á búsetu og ef við horfum til hennar þá kveður 19. gr. samnings Sameinuðu þjóðanna um réttindi fatlaðs fólks á um að tryggja skuli að fatlað fólk hafi tækifæri til að velja sér búsetustað líkt og annað fólk. Þetta eru mikilvæg réttindi sem samningurinn tryggir fötluðu fólki og unnið er samkvæmt hérlendis, samanber bráðabirgðaákvæði II í lögum um fatlað fólk með langvarandi stuðningsþarfir. Ég vek sérstaklega athygli á því að í drögum að landsáætlun um innleiðingu samningsins, sem nú er í samráðsgátt stjórnvalda, er lögð til aðgerð sem felur í sér að framkvæmt verði mat á þjónustuþörfum og vilja hvers einstaklings sem í dag býr gegn vilja sínum á sambýli eða hjúkrunarheimili. Í kjölfarið verði gefnar út leiðbeiningar til sveitarfélaga um gerð tímasettra áætlana um uppbyggingu fjölbreyttra húsnæðis- og þjónustuúrræða, en aðeins eitt sveitarfélag hafði slíka áætlun við síðustu úttekt. Enn fremur skipaði heilbrigðisráðherra fyrr á þessu ári starfshóp sem hefur það verkefni að gera tillögur á grundvelli kortlagningar á stöðu og þörfum einstaklinga á aldrinum 18–60 ára sem dveljast á hjúkrunarheimilum. Þessar aðgerðir ásamt mörgum öðrum munu auka valfrelsi fatlaðs fólks þegar kemur að búsetu.


Ræðumaður: Jódís Skúladóttir

Virðulegi forseti. Við horfum gjarnan til Vestmannaeyjagossins þessa dagana þegar við erum að hugsa um þá ótrúlegu og skelfilegu atburði sem nú standa yfir á Reykjanesi. En við horfum líka kannski dálítið til Vestmannaeyja í einhvers konar rósrauðum ljóma og ég held að það sé ábyrgt og rétt að nefna það hér að eins og vel gekk þar að mörgu leyti þá voru margir hnökrar. Fólk vaknaði upp um miðja nótt, það þurfti að rýma Vestmannaeyjar, það þurfti að finna húsnæði, það þurfti að gera svo ótal margt fyrir fólkið og í sömu stöðu stöndum við í dag. Þetta var flókið verkefni þá og það er flókið í dag. Ýmislegt hefur verið gert nú þegar. Rýming íbúa í Grindavík gekk algerlega vonum framar.

Mig langar að segja við Grindvíkinga: Við erum að hlusta, við erum að vinna hratt og örugglega. Þegar áföllin dynja á erum við öll saman í liði. Við erum öll á sömu skútunni í ólgusjónum, en þegar líður á atburðinn og dagarnir líða þá minnkar eðlilega þol okkar gagnvart ástandinu. En það breytir því ekki að það er verið að vinna eins hratt og örugglega og hægt er.

Mig langar að minna á þjónustumiðstöðina sem opnar í dag sem er gríðarlega mikilvæg og mikilvægt að jafnvel verði fleiri opnaðar annars staðar í kjölfarið.

Mig langar að tala um innviðina. Það er ekki verið að verja einkafyrirtæki með álögum á einstaklinga. Þetta er hóflegur skattur á bæði einstaklinga og fyrirtæki sem eru fasteignaeigendur. Ég held við séum öll tilbúin til að gera það.  Ég vil sjá bankana og jafnvel tryggingafélögin stíga fram af rausnarskap og mæta þeim áskorunum sem ekki bara Grindvíkingar heldur þjóðin stendur frammi fyrir  og það þarf að gerast af festu. Svo vara ég við popúlískri umræðu og þá sérstaklega hér á þingi.  Okkur verður ekkert meira ágengt með því að tala hér gegn hvert öðru. Stöndum saman.

Forseti minnir á að ræðutími í störfum þingsins er tvær mínútur.


Ræðumaður: Bjarkey Olsen Gunnarsdóttir

Virðulegi forseti. Ég sat heimsþing kvenleiðtoga í Hörpu í gær og fyrradag ásamt um 500 öðrum konum. Þetta var alveg mögnuð tilfinning. Það er gaman að segja frá því að það er eftir því tekið hversu vel við Íslendingar stöndum í alþjóðlegum samanburði í jafnréttismálum og  við Íslendingar höfum löngum verið númer eitt í heiminum þegar jafnrétti kynjanna er mælt. En þrátt fyrir það er fjarri því að fullkomnu jafnrétti sé náð, eins og við vitum svo vel. Okkur miðar of hægt áfram hér á landi í átt að fullu jafnrétti þótt  við finnum það sannarlega að það er mikil samstaða um það í samfélaginu. Við erum enn þá að eiga við kynbundinn launamun. Við erum enn þá að takast á við kynbundið ofbeldi, þó að við höfum borið gæfu til þess að taka forystu og viðurkenna að það er raunverulegt samfélagsmein hér á landi.

Frá árinu 2017 hefur verið tekið á þessum málum af festu undir forystu Katrínar Jakobsdóttur sem fer með jafnréttismálin. Áhersla hefur verið lögð á vitundarvakningu og íslenskar konur eru mjög meðvitaðar um launamun kynjanna, um kynbundið ofbeldi og kynferðislegt ofbeldi og áreitni, sem var m.a. til umfjöllunar á þessu heimsþingi og verð ég að segja að Ashley Judd var mögnuð í sinni framsögu og samtali.

Á heimsþinginu voru einnig  niðurstöður Reykjavíkurvísitölunnar kynntar en það eru viðhorfsmælingar til afstöðu kvenna í forystuhlutverkum. Þær valda satt að segja miklum áhyggjum því að þar mælist bakslag og ekki bara hér heldur á alþjóðavísu. Viðhorfin eru að verða neikvæðari gagnvart konum í leiðtogahlutverki og bakslagið kemur helst fram í viðhorfum ungs fólks. Sem betur fer eru viðhorfin hér á landi ekki eins slæm og í öðrum ríkjum en þetta eru samt sláandi niðurstöður. Ástæðurnar voru ræddar á þinginu, m.a. kom fram að þetta gæti átt rót í efnahagsþrengingum, vexti popúlisma og hvernig samfélagsmiðlar skiluðu skilaboðum til ungs fólks. En það kom einnig fram að löndin gætu mörg hver lært af þróun mála á Íslandi þar sem mikið hefði áunnist en konur teldu samt að hægt væri að gera meira. Því að vitundarvakning virkar, það að konur geri kröfur virkar. Og íslenskar konur veita öðrum konum innblástur í þessum efnum og það er vel. Það er því afar mikilvægt að við sameinum krafta okkar og stöðvum þessa afturför.


Ræðumaður: Bjarni Jónsson

Virðulegi forseti. Í fyrirliggjandi tillögu til þingsályktunar um stefnu um alþjóðlega þróunarsamvinnu Íslands fyrir árin 2024–2028, sem hafi framtíðarsýn til ársins 2030, kemur fram að hún byggist á heimsmarkmiðum Sameinuðu þjóðanna um sjálfbæra þróun, sömuleiðis Parísarsamkomulaginu um aðgerðir til að takast á við og bregðast við loftslagsbreytingum og öðrum alþjóðlegum sáttmálum sem Ísland hefur gerst aðili að, samþykkt eða fullgilt, auk alþjóðlegra skuldbindinga um fjármögnun þróunar.

Þá er undirstrikað að Ísland leggi mannréttindi til grundvallar stefnu sinni, setji jafnrétti kynjanna og réttindi barna í öndvegi og styðji við berskjaldaða hópa, þar á meðal hinsegin fólk og fatlað fólk. Þróunarsamvinna Íslands endurspegli þannig þau gildi sem íslenskt samfélag hefur í heiðri; virðingu fyrir lýðræði, mannréttindum, fjölbreytileika, umburðarlyndi, réttlæti og samstöðu. Ísland hefur sýnt gott fordæmi í sinni þróunarsamvinnu og hvernig við beitum okkur milliliðalaust til þeirra sem aðstoðinni er beint að í vel skilgreindum verkefnum með skýr markmið. Það gerum við og eigum að gera með uppbyggilegum hætti og af virðingu fyrir samfélagi og menningu þeirra þjóða sem við vinnum með en um leið með mjög mikið vægi kynjajafnréttis og bættrar stöðu berskjaldaðra hópa að leiðarljósi. Í því sambandi vil ég sérstaklega, sem og þingflokkur Vinstrihreyfingarinnar – græns framboðs, minna á mikilvægi þess að skoða sérstaklega stöðu hinsegin fólks og fatlaðs fólks í þróunarsamvinnuverkefnum. Eins vil ég undirstrika mikilvægi þess að framlög til loftslagsverkefna teljist inni í loftslagsbókhaldi Íslands. Íbúar margra landa búa við afar slæmar aðstæður og álag vegna sjúkdóma, veikra innviða, átaka og skorts á fullnægjandi matvælaöryggi og fæðuöryggi. Á þetta ekki síst við um mörg ríki Afríku, ríki sem eru háð þróunaraðstoð og þurfa sárlega á óskertri og meiri aðstoð að halda.

Að þessu þurfum við Íslendingar sérstaklega að hyggja í yfirferð okkar á aðstoð og á hverju sé mest þörf, hvar við getum orðið sem mest að liði. Margar þjóðir búa við hörmungar, matvælaskort og enn meiri þrengingar yfirvofandi. Þá leggst víða þungt á fólk enn meiri dýrtíð vegna stríðsátaka og innrásar í Úkraínu. Enn sér ekki fyrir endann á áhrifum átaka sem hafa verið að brjótast út á fleiri svæðum og þeim hryllingi sem því fylgir. Mörg þróunarlönd eru háð matvælasendingum og kaupum frá nú stríðshrjáðum svæðum. Þá er viðbúið að mörg vestræn ríki, þar með talið þau sem hafa veitt hvað mest í þróunaraðstoð, veiti aukna fjármuni í annað, ekki öllu vel varið tengt þeirri vargöld og yfirgangi sem við horfum því miður upp á nú. Það er mikilvægt að það gerist ekki á kostnað þróunaraðstoðar á tímum þegar fólkið sem byggir þessi lönd og þarf svo sárlega á aðstoð að halda upplifir viðkvæmari tíma fyrir afkomu sína og framtíð en verið hefur lengi. Þá höfum við gefið í, og eigum að gera enn frekar, að veita mannúðaraðstoð til fólks sem þarf sannarlega mest á henni að halda.

Í fyrirliggjandi tillögu sem beinist sérstaklega að þróunarsamvinnu í þeim ríkjum sem við höfum einbeitt okkur hvað mest að er unnið með okkar sérþekkingu, styrkleika og hvernig við getum orðið sem best að liði. Það er mikilvægt að við skerpum á stefnu okkar og verkefnum og því verði fylgt eftir með afgerandi hætti, bæði með fjárframlögum en einnig eftirfylgni með því að aðstoðin skili sér þangað sem henni er ætlað.


Ræðumaður: Svandís Svavarsdóttir

Virðulegi forseti. Ég mæli hér fyrir frumvarpi á þskj. 531,  483. mál, um breytingu á lögum um dýrasjúkdóma og varnir gegn þeim, lögum um eftirlit með fóðri, áburði og sáðvöru og lögum um dýralækna og heilbrigðisþjónustu við dýr. Frumvarpið er nokkuð samsett og er samið í matvælaráðuneytinu.

Markmiðið er þríþætt. Í fyrsta lagi að tryggja Matvælastofnun nauðsynlegar valdheimildir vegna opinbers eftirlits með aukaafurðum dýra sem ekki eru ætlaðar til manneldis. Í öðru lagi að breyta lagastoð fyrir innleiðingu á reglugerð Evrópuþingsins og ráðsins 2019/4 um lyfjablandað fóður, en efnisákvæði um lyfjablandað fóður er nú að finna í lyfjalögum og með þessu frumvarpi er lagt til að þau ákvæði verði felld úr lyfjalögum og sett í lög um eftirlit með fóðri, áburði og sáðvöru.

Jafnframt er markmið frumvarpsins að gera breytingar á síðastnefndum lögum til að samræma íslensk lög við reglugerð framkvæmdastjórnar ESB og rýmka reglur um notkun dýrapróteina í fóður.

Í þriðja og síðasta lagi er lagt til í frumvarpinu að setja gjaldtökuheimild í lög um dýralækna og heilbrigðisþjónustu við dýr svo Matvælastofnun geti innheimt gjald vegna þeirrar vinnu sem hlýst af veitingu starfsleyfa á sviði dýralækninga.

Reglur um aukaafurðir dýra sem ekki eru ætlaðar til manneldis hafa verið í gildi á Íslandi um árabil en illa hefur gengið að koma málaflokknum í viðunandi farveg, bæði hvað varðar uppbyggingu innviða en einnig hvað varðar eftirlit með málaflokknum. Opinbert eftirlit með þessum afurðum skiptist áður á hendur þriggja eftirlitsaðila, þ.e. Matvælastofnunar, Umhverfisstofnunar og Heilbrigðiseftirlits sveitarfélaga.

Á síðasta ári var Ísland dæmt brotlegt fyrir EFTA-dómstólnum og í úrskurðinum kemur fram að Ísland hafi ekki staðið við skuldbindingar sínar hvað varðar meðferð dýraleyfa, m.a. með því að hafa hvorki komið á viðeigandi kerfi til að meðhöndla dýraleyfi með þeim hætti sem löggjafinn mælir fyrir um né eftirlitskerfi til að tryggja að þeim skilyrðum sem reglurnar kveða á um sé framfylgt.

Einn liður í umbótum Íslands í málaflokknum var að færa allt eftirlit með aukaafurðum dýra á hendur eins eftirlitsaðila, þ.e. Matvælastofnunar, og var það gert með reglugerðarbreytingu í maí á þessu ári.

Stofnunin hefur valdheimildir til að knýja fram úrbætur og beita viðurlögum samkvæmt lögum um matvæli og fóðurlögum en hún hefur engar slíkar heimildir gagnvart rekstraraðilum og/eða einstaklingum sem meðhöndla aukaafurðir dýra en eru hvorki matvæla- eða fóðurframleiðendur, t.d. urðunarstaðir og brennslur. Því er nauðsynlegt að tryggja Matvælastofnun slíkar heimildir í lögum um dýrasjúkdóma, enda er megintilgangur bæði þeirra laga og EES-reglna um aukaafurðir dýra sem ekki eru ætlaðar til manneldis að sporna gegn útbreiðslu dýrasjúkdóma.

Þá eru í frumvarpi þessu lagðar til breytingar á lögum um eftirlit með fóðri, áburði og sáðvöru vegna innleiðingar á EES-reglum, annars vegar reglugerð ESB um lyfjablandað fóður en í því sambandi eru felld brott efnisákvæði er varða lyfjablandað fóður úr lyfjalögum og nauðsynleg ákvæði sett inn í fóðurlög. Hins vegar er reglugerð um breytingar á reglum um nýtingu dýrapróteins í fóður.

Að lokum er í frumvarpinu lagt til að sett verði gjaldtökuheimild í lög um dýralækna og heilbrigðisþjónustu við dýr svo að Matvælastofnun geti innheimt raunkostnað fyrir þá vinnu sem hlýst af mati á umsóknum um útgáfu starfsleyfa til þeirra sem um þau sækja.

Virðulegi forseti. Ég hef nú rakið meginefni þess frumvarps sem hér er til umræðu og vil að öðru leyti vísa til greinargerðarinnar sem fylgir frumvarpinu þar sem ítarlega er fjallað um efni þess.

Að lokinni 1. umræðu legg ég til að frumvarpinu verði vísað til hv. atvinnuveganefndar til umfjöllunar.


Ræðumaður: Orri Páll Jóhannsson

Virðulegi forseti. Ég þakka hæstv. ráðherra svarið. Vissulega er það rétt að margt fleira mætti nefna. Ég tek þetta bara sem dæmi vegna þess að loftslagsbreytingarnar eru eitthvað sem við gerum okkur grein fyrir að eru ófyrirséðar og svona í fljótu bragði sé ég ekki alveg að það séu endilega margir aðilar í samkeppnisrekstri sem væru að sinna vöktun eða rannsóknum á íslenskri náttúru, sér í lagi í því samhengi. En gott og vel, þetta verður skoðað í samhenginu. Ég vil bara koma því á framfæri að þegar við erum að sameina og efla stofnanir, sem ég hef fulla trú á og sé ekki betur en að það sé markmið þessa frumvarps, þá tryggjum við að ekki sé gengið of nærri stofnunum eða vegið að getu þeirra til að sinna rannsóknum, í þessu tilfelli kortlagningu á náttúru Íslands.

Það er annað sem mig langar að spyrja hæstv. ráðherra út í, sem ég held að hann hafi aðeins komið inn á í framsöguræðu sinni, og það eru áform eða hugmyndir sem lágu fyrir á fyrri stigum um að annars vegar Íslenskar orkurannsóknir, gjarnan kallað ÍSOR, og hins vegar Veðurstofan yrðu hluti af þessu verkefni. Talandi um rannsóknir og ákveðna samlegð með verkefnum þá hefur núverandi Náttúrufræðistofnun Íslands með jarðminjaskráningu, þ.e. jarðfræðikortagerð, að gera en við vitum það líka að mjög stór hluti þeirrar þekkingar sem við búum yfir er einmitt að finna hjá B-hluta stofnunum eins og ÍSOR. Mig langar því að spyrja hæstv. ráðherra: Hvar er það statt, þótt horfið hafi verið frá því að þessu sinni, að horfa til mögulegrar sameiningar 	ÍSOR og Veðurstofu Íslands inn í sterka og öfluga Náttúrufræðistofnun?


Ræðumaður: Orri Páll Jóhannsson

Virðulegi forseti. Ég þakka hæstv. ráðherra fyrir framsögu hans. Ég vil byrja á því að segja að þetta er spennandi verkefni fyrir okkur sem sitjum í umhverfis- og samgöngunefnd vegna þess að ég tel að hér sé um heilmikla og marga samlegðarfleti að ræða.

Mig langar að spyrja hæstv. ráðherra í kjölfar orða hans hér áðan þar sem hann ræddi um að hluti af verkefnum þeirra stofnana sem frumvarpið kveður á um að verði sameinaðar lúti að samkeppnisrekstri. Ég tel og les það út úr frumvarpinu að undirliggjandi tilgangur með sameiningunni sé jú að tryggja að hér sé hægt að stunda öflugar náttúrufarsrannsóknir en jafnframt dregið fram mikilvægi kortlagningar á náttúrufari landsins. Mig langar því að spyrja hæstv. ráðherra í þessu samhengi hvort hann telji ekki, í þessari upptalningu sem hann fór yfir í framsögu sinni, að þau verkefni sem hafa legið fyrir í einhvers konar frumgreiningu séu þess eðlis að það sé einfaldlega mjög brýnt að þau tilheyri stofnuninni áfram. Ég sé sannast sagna ekki alveg fyrir mér að það sé endilega samkeppnisgrundvöllur fyrir öllum þeim náttúrufarsrannsóknum sem þarf að ráðast í og vöktun og sumar þeirra kannski þess eðlis að það er enginn endilega í samkeppnisrekstri sem hefði áhuga á því að fylgjast með þróun mála með tilliti til loftslagsbreytinga. Ég hefði haldið að við værum sammála um það í þessum þingsal að það sé mjög mikilvægt að hafa fastan punkt í því og sterka og stönduga stofnun sem stæði að því fyrir okkar tilstilli hér, að við myndum koma á fót sterkri og stöndugri stofnun til að sinna loftslagsmálum. En það er þetta með samkeppnisrekstur sem mig langar að heyra hæstv. ráðherra fara aðeins betur í.


Ræðumaður: Bjarni Jónsson

Virðulegi forseti. Hér ræðum við breytingar á Jöfnunarsjóði sveitarfélaga. Í árafjöld höfum við átt slíka umræðu, enda hefur samfélagið verið að breytast með ýmsum hætti á undanförnum árum og það hefur vissulega kallað á nýjar lausnir og nýjar nálganir af okkar hálfu. Að því leyti er kærkomið að fram skuli vera komið mál sem hefur það að markmiði að uppfæra regluverk og umgjörð sjóðsins til að hann geti sem best sinnt hlutverki sínu á nýjum tímum. Það hefur verið að þróast í gegnum árin hverjar helstu áskoranirnar eru sem við erum að fást við og á 20 ára ferli mínum í sveitarstjórnarmálum fylgdist maður vel með og kynntist því. Sat ég sjálfur átta ár í ráðgjafarnefndinni. Það var góður tími til að átta sig enn betur á málunum, ekki síst hvað skiptir máli fyrir sveitarfélög víðs vegar um landið og líka sérstöðu þeirra og hvernig við getum sem best staðið með þeim. Það er nefnilega grundvallartilgangur jöfnunarsjóðsins, sem við megum aldrei hvika frá, að jafna aðstöðu sveitarfélaga til að veita íbúum sínum þjónustu og standa á bak við þá, ég tala nú ekki um lögbundin verkefni. Sveitarfélögin eru mismunandi hvað varðar tekjumöguleika. Þau eru mismunandi varðandi útgjöld, dreifbýli, stærðarhagkvæmni og slíkt, og við verðum ávallt að hafa það í huga. Hvaða sveitarfélagi sem á í hlut þarf að sýna virðingu. Jafnvel þó að þeir sem reka sveitarfélög vilji auðvitað reka þau sem best þá verður það að vera gert af gagnkvæmri virðingu fyrir öðrum. Hér var komið inn á eitt mál sem er dæmi um hið gagnstæða: málaferli Reykjavíkurborgar. Það er eiginlega til skammar á sveitarstjórnarstiginu fyrir höfuðborgina að haga sér með þeim hætti. Öll skiljum við þær áskoranir sem hér eru en svona eigum við ekki að sjá. Sveitarfélögin eiga að standa hvert með öðru og ég tala nú ekki um með þeim sem mest þurfa á því að halda. Það er nefnilega hlutverk jöfnunarsjóðs að stuðla að byggðajafnrétti í landinu með þeim ráðum sem við getum beitt með sanngjörnum hætti. Það eru ekki öll sveitarfélög sem njóta þeirra forréttinda að þurfa ekki að nýta tekjustofna sína, til að mynda til að geta staðið undir lögbundinni þjónustu og einfaldlega veitt íbúum þá lágmarksþjónustu sem þeir eiga rétt á og þurfa á að halda.

Þarna þurfum við að horfa bæði til smærri og stærri sveitarfélaga, þó að vissulega hafi verið töluvert mikið um sameiningar sveitarfélaga að undanförnu. Sumt hefur legið mjög beint við og hefur strax komið fram í hagfelldari einingum og sterkari sveitarfélögum. Í öðrum tilvikum er þetta ekki alveg eins einfalt, m.a. af landfræðilegum ástæðum, og ekki er þar með sagt að það verði til peningar eða beinn ávinningur við slíkar sameiningar per se. En við horfum til þess að styrkja samfélögin og þá þarf líka að horfa til þess að alltaf sé verið að tala saman, til að mynda í innviðaráðuneytinu. Það er verið að fást við byggðamál á einum stað, samgöngumál á öðrum stað og síðan sveitarstjórnarmál. Þessar einingar þurfa virkilega að vinna saman og flétta saman sínar áherslur til þess að við náum sem sterkastri niðurstöðu fyrir alla landsmenn. Það er alveg skiljanlegt að mörg smærri sveitarfélög hafi áhyggjur og við viljum ekki beinlínis vera að neyða fólk til sameininga eða eitthvað slíkt. Bestu og vel heppnuðustu sameiningarnar hafa náttúrlega verið þegar íbúarnir sjálfir hafa tekið þessar ákvarðanir. Hvort sem maður er alltaf sammála þeim sem vilja bíða með slíkt þá á að sýna fólki þá virðingu að það geti fengið fljúgandi start inn í nýtt samfélag. Við erum að sjá margar spennandi sameiningar núna taka fyrstu skrefin í nýjum sveitarfélögum. Það lítur svo sem ágætlega út og verið er að ræða fleira í þeim efnum.

Eitt af stærstu og mikilvægustu verkefnum sveitarfélaga er að halda uppi skólastarfi, að veita börnum góða menntun. Þau þurfa að geta tryggt góða menntun og þróun náms. Þau þurfa að fá til sín góða og menntaða kennara með réttindi til að sinna því. Við viljum alls ekki að það gerist að vegna stöðu sveitarfélaga förum við að sjá tvær þjóðir í landinu, þar sem börn í sumum sveitarfélögum sem eru fjárhagslega hjálparvana til að veita fullnægjandi þjónustu fá hana ekki vegna stöðu sveitarfélaganna. Það viljum við ekki að gerist. Það verður ávallt að vera grundvallarforsenda í verkefnum jöfnunarsjóðsins að tryggja jafnrétti til náms þannig að við getum veitt börnum sem jafnasta og besta fræðslu og stuðning hvers konar, óháð búsetu. Það verður ávallt að vera í forgrunni. Síðan eru einingarnar auðvitað mjög misstórar og þar af leiðandi er hagkvæmara að reka sumar. Sveitarfélög þurfa mörg — víðlend og fjölkjarna sveitarfélög í dreifbýli — að meta það hverju sinni hvernig tryggja megi sem besta menntun fyrir börnin og félagslega virkni þeirra með öðrum krökkum og slíkt, og hvernig hægt er að ná sem bestum árangri í sveitarfélaginu og fólkið í þeim efnum.

Það hefur margt verið að breytast á undanförnum árum er varðar verkefni sveitarfélaganna. Það er vissulega krefjandi nú að geta veitt tvítyngdum börnum góða menntun, eins og hefur verið nefnt. Það kostar enn þá betra utanumhald og líka auðvitað fagfólk til að fylgja því eftir og sinna því. Á það hefur sérstaklega verið bent hér og lagt til að horft verði sérstaklega til stöðu Reykjavíkurborgar hvað þetta varðar. En ég vil líka minna á að þetta á við um mörg önnur sveitarfélög á landinu þar sem eru íbúar af erlendum uppruna og börn tala fleiri en eitt tungumál. Við þurfum líka að geta haldið vel utan um þau og það er ekki síður krefjandi í smærri sveitarfélögum þar sem ekki er auðvelt að vera með fagfólk á breiðu sviði til að fylgja því eftir. Þetta á því sannarlega við fleiri sveitarfélög. Það var ágætlega bent á það áðan í andsvari að sveitarfélög víðs vegar um landið gegna ákveðnu kjölfestuhlutverki þegar kemur að félagsþjónustu og ýmiss konar stoðþjónustu fyrir nágrannasveitarfélög. Ég get nefnt Skagafjörð, Ísafjarðarbæ, Akranes, Borgarbyggð o.s.frv., til viðbótar þeim sem áður hafa verið nefnd.

Síðan er annað verkefni sem jöfnunarsjóður verður ávallt að geta sinnt og verður ávallt að vera með borð fyrir báru til að sinna. Auðvitað höfum við séð áföll verða á landsvísu þar sem öll sveitarfélögin fá ágjöf samtímis sem gerir þeim erfiðara fyrir að sinna sínum verkefnum, en stundum verða líka alvarlegir brestir á einstökum landsvæðum og í einstökum sveitarfélögum. Stærri vinnustaðir sem hafa skipt miklu máli leggjast jafnvel skyndilega af. Núna nýverið sjáum við Strandabyggð sem dæmi. Þá þurfum við að geta veitt þessum sveitarfélögum sérstaka aðstoð, jafnvel þótt hún sé tímabundin, til að komast aftur á legg með öllum ráðum svo ekki þurfi að draga saman og skerða svo þjónustu að ekki verði eins byggilegt í sveitarfélaginu. Það viljum við ekki. Við þurfum að gera hið gagnstæða; að standa enn þá betur með þeim. Þessu þurfum við að gæta sérstaklega að og ef þetta fær framgang þarf að passa það.

Hér hefur verið nefnt að það verði sérstaklega horft til þess að geta veitt ákveðinn byggðastuðning, það verði passað upp á þessi sveitarfélög sem eru viðkvæm og hafa mikið treyst á aðkomu jöfnunarsjóðsins. Hjá sumum er ekkert sjálfgefið að sameiningar skili fjárhagslegum ávinningi. Við getum nefnt Reykhólahrepp sem dæmi og fleiri slík sveitarfélög, t.d. sveitarfélög í Strandasýslu. Auðvitað gæti þetta annars staðar tengst jafnvel samgöngubótum. Ég hugsa að það væri önnur staða uppi, til að mynda með Súðavík og Ísafjarðarbæ, ef komin væru göng til Súðavíkur. Foreldrar lifðu þá ekki í ótta um að skólanum yrði lokað og keyra þyrfti með börnin niður þessa hræðilegu hlíð daglega yfir veturinn, svo ég nefni nú tengingu við samgöngurnar.

En það er vel að horft sé til þess að geta veitt sérstakan byggðastuðning og að komið sé til móts við sveitarfélög sem hafa virkilega þurft á sjóðnum að halda og framlögum hans, og að þeim verði ekki stillt þannig upp að þurfa að fara í einhverjar misspennandi sameiningar til að það geti gengið eftir, heldur verði einfaldlega haldið utan um þessi sveitarfélög og þau geti treyst því að svo verði. Þegar við erum komin í slíkt skiptir líka miklu máli að eins mikið gagnsæi verði til staðar og mögulegt er. Þegar kemur að því að veita stuðning í einstökum sveitarfélögum verður að vera algjörlega skýrt á hvaða forsendum og eftir hvaða leikreglum það er gert þannig að það þoli alla rýni, því að annars vitum við að það verður opið fyrir þessari gagnrýni: Hvers vegna þarna en ekki hér?

Það er ýmislegt þarna sem er til bóta. Vissulega er verið að færa okkur inn í nútímann og það er vel. Hins vegar er ýmislegt sem þarf að gæta að í leiðinni. Ég treysti því að við munum hafa tækifæri til að fara ofan í það í meðferð nefndarinnar, þannig að málið fái vandaða yfirferð þar sem horft er til hagsmuna og sjónarmiða smærri sem stærri sveitarfélaga óháð staðsetningu þeirra á landinu. Eins og ég segi þá þurfum við að tryggja sem jafnasta stöðu sveitarfélaga og gleyma aldrei hver raunverulegur tilgangur jöfnunarsjóðsins er: Að jafna aðstöðu sveitarfélaga til þess að geta sinnt sínum verkefnum og haldið uppi blómlegu samfélagi.


Ræðumaður: Jódís Skúladóttir

Virðulegi forseti. Það verkefni sem við stöndum frammi fyrir er eiginlega stærra en hugur okkar getur náð yfir, hvort heldur er að verja innviði, halda utan um fjölskyldur og einstaklinga eða uppbygging og langtímaplan fyrir Grindvíkinga sem og öll önnur sem búa á Reykjanesi. Einn fjórði af Íslandi er á virku eldfjallasvæði. Það skiptir því gríðarlega miklu máli að við eigum öfluga vísindamenn, viðbragðsaðila sem og mikilvæga sjálfboðaliða. Þetta fólk hefur verið á vaktinni, ekki bara undanfarna daga heldur undanfarin ár og þau verða það áfram. Í auðmýkt þakka ég þeim öllum fyrir sín störf.

Við sem samfélag, stjórnmálafólk, hvort heldur er hér á Alþingi eða í sveitarstjórnum, þurfum öll að takast á við þessi verkefni, bæði með skjótu viðbragði við yfirstandandi ástandi en ekki síður til langs tíma, og endurskoða stöðu okkar hér á landi út frá þeirri þekkingu sem við höfum og framtíðarspám sem fyrir liggja. Til skemmri tíma verðum við að tryggja öryggi manna og málleysingja og vinna að lausnum við þeim bráðavanda sem heilt bæjarfélag stendur frammi fyrir — húsnæðismál, atvinnumál, skóla- og félagsmál. Við verðum að tryggja afkomu og öryggi fólks í Grindavík. Mikilvægt er að varðveita ráðningarsambönd atvinnurekenda við starfsfólk sitt á meðan óvissan er jafn mikil og hún er nú. Það er ótækt að afkomuáhyggjur bætist við byrðar fólks sem þegar glímir við kvíða og sorg vegna missis heimila og áhyggjur af líðan og skólagöngu barna sinna svo að eitthvað sé talið. Hæstv. félags- og vinnumarkaðsráðherra hefur sett af stað vinnu til að tryggja afkomu og öryggi fólks í Grindavík í góðu samtali við fjármálaráðherra og aðila vinnumarkaðarins. Horft verður til reynslunnar af úrræðum frá kórónuveirufaraldrinum og stefnt að því að viðkomandi atvinnurekendum sé auðveldað að greiða laun um næstu mánaðamót.

Virðulegi forseti. Að verja innviði til að tryggja öryggi 30.000 íbúa á Reykjanesi er ekkert smámál og þarf að vera í forgangi. Öll þjóðin hefur tekið sig saman á neyðarstundu og sýnt svo um munar að við stöndum saman og hvert með öðru þegar áföllin skella á. Þetta þekkjum við frá fyrri tíð, hvort heldur við horfum til Vestmannaeyja, Vestfjarða eða Seyðisfjarðar og fleiri staða þar sem við höfum svo sannarlega sem þjóð staðið með íbúum í skelfilegum aðstæðum og sýnt hvað í okkur býr. Núna ætlum við að gera þetta með smárri álögu á fasteignaeigendur, bæði einstaklinga og fyrirtæki, til að geta varið orkuver sem sér stórum hluta landsmanna fyrir rafmagni og heitu vatni. Mér finnst það afvegaleiða umræðuna að fjalla um þetta sem stórmál. Það hefur margoft komið fram að þetta eru litlar upphæðir á eignafólk sem ég og flestir sem ég hef talað við eru algerlega tilbúnir til að taka á sig og þótt betur væri að gert. Það hefur verið virkilega fallegt að fylgjast með umræðunni undanfarna daga. Alls staðar á landinu býður fólk fram aðstoð, allt frá því að taka að sér gæludýr, gefa leikföng og fatnað, bjóða húsnæði, bjóða fjármagn, ég get ekki einu sinni talið allt það upp sem ég hef lesið. Þetta lýsir vel þjóðarsál Íslendinga. Ég er stolt af því að tilheyra þessari þjóð.

Af því að ég talaði hér fyrst um bráðaviðbragð við yfirstandandi ógnvænlegum aðstæðum þá langar mig að nota þessar örfáu mínútur sem eftir eru til að ræða langtímahugsunina. Ég hef rætt það bæði í ræðu og riti að það er eitthvað stórkostlega skakkt í samfélagi þar sem 70–80% allra íbúa safnast saman á einn stað, óháð staðsetningunni. Við búum á eldfjallaeyju. Víða er skriðuhætta, það er snjóflóðahætta en við þurfum til framtíðar að dreifa meira úr okkur. Það verður ekki gert með hreppaflutningum heldur markvissri pólitískri ákvörðun um að gera fleiri staði á landinu svo eftirsóknarverða að fólk vilji þar búa. Þetta þurfa bæði stjórnvöld hér á þingi og sveitarstjórnir um land allt að vinna saman að.


Ræðumaður: Katrín Jakobsdóttir

Herra forseti. Það er auðvitað þannig að óvissan er enn þá mjög mikil og tjónið á svæðinu er mjög mikið. Við erum með mikið tjón á fasteignum sem eru tryggðar hjá Náttúruhamfaratryggingu Íslands. Við erum með  mikið tjón á öðrum innviðum sem liggja hjá sveitarfélaginu. Ég er einfaldlega bara að tala um göturnar í Grindavík og annað slíkt. En það formlega samtal sem hefur átt sér stað er í raun samtal við Samtök atvinnulífsins og verkalýðshreyfinguna, bæði hina almennu og Verkalýðsfélag Grindavíkur, um að það sé okkar sameiginlega verkefni að tryggja afkomu fólksins í Grindavík. Það er forgangsverkefni núna. Ég vil hins vegar segja  að það blasir auðvitað við að kostnaðurinn við þennan blessaða varnargarð sem við ræddum í gær er mínimalískur miðað við þann kostnað sem blasir við okkur vegna þess tjóns sem hefur orðið á svæðinu. Það er því ágætt að við séum öll meðvituð um það og auðvitað skiptir miklu að við leggjum öll okkar af mörkum í því og að sjálfsögðu fyrirtækin líka.


Ræðumaður: Katrín Jakobsdóttir

Herra forseti. Ég þakka hv. þm. Arndísi Önnu Kristínardóttur Gunnarsdóttur fyrir fyrirspurnina. Þetta frumvarp er, eins og gefur að skilja, auðvitað unnið á töluverðum hraða og ég var  að fara yfir það áðan í svari við hv. þm. Bergþór Ólason. Niðurstaða okkar var að fara í raun og veru sambærilega leið og við ofanflóðasjóð, þ.e. að leggja þetta lága gjald á allar brunatryggðar húseignir til að standa undir þessari framkvæmd sem fyrst og fremst snýst um orkuverið í Svartsengi. Vissulega er það, og vafalaust, stöndugt fyrirtæki, en eins og ég sagði hér áðan og mér finnst mikilvægt að ítreka, finnst mér við kannski vera komin í umræðu um það hvort við viljum að slíkir innviðir séu í opinberri eigu eða ekki. Það er mikilvæg umræða en það breytir því ekki að þetta er staðan eins og hún er. Þetta einkafyrirtæki sér þessum 30.000 íbúum fyrir rafmagni og hita og tjónið af því ef þetta orkuver fer úr virkni er alveg gríðarlegt.

Síðan vill svo til að þarna er annað fyrirtæki sem landfræðilega liggur upp að þessu orkuveri og ég vil bara segja það skýrt hér að það er auðvitað ekki metið út frá sama þjóðhagslega mikilvægi og orkuverið. Hins vegar liggur það þar sem það liggur —  ég er auðvitað að vísa í Bláa lónið — og lega varnargarðanna verður auðvitað að ráðast af þeirri landafræði sem við erum stödd í. Mér finnst mikilvægt að halda því til haga, af því að einhverjir hv. þingmenn hafa rætt um þetta sem sérstaka varnaraðgerð fyrir þennan ágæta ferðamannastað, að auðvitað snýst þessi aðgerð um orkuverið og hún snýst um rafmagn og hita fyrir 30.000 manns. Þetta kom ekki til greina að því leytinu til, eða það kom alveg til greina en það var bara ekki rætt sérstaklega því að frumvarpið er unnið hratt.

Ég vil hins vegar segja að ég legg á það mikla áherslu, og hef gert það í samtölum mínum við Samtök atvinnulífsins núna í tengslum við aðkomu íbúa Grindavíkur, að það er mjög mikilvægt að stöndug fyrirtæki á svæðinu leggi sitt af mörkum til að tryggja þá afkomu núna á næstu mánuðum.


Ræðumaður: Katrín Jakobsdóttir

Herra forseti. Þessi skýrsla snýst um afhendingaröryggi innviða orku og vatns. Það eru auðvitað ýmsar aðrar tillögur og það er þegar verið að vinna með þær, til að mynda hvað varðar vatnsból á þessu svæði og hvernig unnt sé að tryggja nægjanlegt aðgengi að neysluvatni. Aðalvatnsbólið liggur í lágum á því svæði og það er mikilvægt að kanna aðrar kaldavatnsuppsprettur til að tryggja nægt aðgengi að neysluvatni á þessu svæði. Önnur aðgerð sem auðvitað hefur verið fjallað um og er kannski ástæða þess að við viljum leggja ýmislegt á okkur til þess að verja orkuverið í Svartsengi er að það er hægt að flytja inn neyðarkyndikatla til þess að hita upp hús á þessu svæði, en það er dýr aðgerð og hún brennir mikilli olíu sem er ekki endilega umhverfisvænasta leiðin að fara. Það er ýmislegt sem um er fjallað í þessari skýrslu um innviði orku og vatns sem ekki tengist endilega sambærilegum aðgerðum og varnargörðunum en tengist ýmsum öðrum þáttum sem er nauðsynlegt að vera vakandi fyrir til þess að tryggja þessa innviði.


Ræðumaður: Katrín Jakobsdóttir

Herra forseti. Ég þakka hv. þm. Bergþóri Ólasyni fyrir hans spurningu. Eins og fram hefur komið var ráðist í það 2021 að kortleggja innviði á Reykjanesskaga. Það var í raun og veru fyrsta skrefið sem var tekið eftir að jarðhræringar hófust sem enduðu svo með eldgosi í Merardölum, sem mig minnir að hafi verið fyrsta gosið sem var það ár, 2021. Þá var ráðist í þessa kortlagningu innviða í sérstökum innviðahópi almannavarna til að ráða í það hvar væru möguleikar á að reisa slíka varnargarða.

Eins og hv. þingmann rekur kannski minni til voru reistir leiðigarðar í tengslum við þetta tiltekna eldgos og almannavarnir litu á það sem mjög mikilvæga aðgerð til þess að láta reyna á hvort slíkir garðar bæru árangur því að þeim tengist auðvitað mikil óvissa. Nú þori ég ekki alveg að fara með hvenær fyrir lá nákvæmlega frumhönnun á þessum tilteknu varnargörðum sem eru til umræðu núna í tengslum við orkuverið í Svartsengi. Ég ætla ekki að tímasetja það nákvæmlega svo ég fari ekki rangt með. Það lá líka fyrir að tillöguvaldið í þeim efnum er í höndum almannavarna og almannavarnir sendu tillögu að uppbyggingu slíks garðs sem er fjallað um í innviðaskýrslunni sem kom út 2022, ég man nú ekki, eins og ég segi, nákvæmlega hvenær hún kom. Tillaga almannavarna um það kemur á fimmtudagskvöld. Af því að hv. þingmaður spyr um tímalínu þá er málið tekið fyrir á föstudegi í ríkisstjórn og smíðað frumvarp sem dreift var á laugardegi og það var afgreitt hér á þinginu í gær á mánudegi og framkvæmdir hófust núna formlega fyrir klukkustund að ég tel.


Ræðumaður: Katrín Jakobsdóttir

Herra forseti. Af því að hv. þingmaður setti þetta í samhengi við varnargarða við orkuver hér í fyrri spurningu þá fannst mér rétt að draga fram í því samhengi að sú aðgerð er líka fyrir fólk. Hins vegar er það auðvitað svo að við erum áfram með fólk sem á erfitt með að ná endum saman um land allt. Það verkefni hefur ekkert farið. En ég vil bara benda hv. þingmanni á allt það sem hefur verið gert, hvort sem það hefur verið í gegnum aukinn húsnæðisstuðning, t.d. til leigjenda, af því að hv. þingmaður nefnir þá sérstaklega hér, og allar þær aðgerðir sem ráðist hefur verið í  tíð þessarar ríkisstjórnar. Af því að hv. þingmaður ræðir kostnað við að sækja sér heilbrigðisþjónustu, hvað var ákveðið í upphafi upphafsárs þessarar ríkisstjórnar? Það var að draga þann kostnað niður og það hefur verið gert með markvissum skrefum á hverju ári, að draga úr kostnaði fólks við að sækja sér heilbrigðisþjónustu þannig að við  værum á pari við Norðurlöndin og því markmiði erum við að ná. Þannig að þegar hv. þingmaður segir: Hér er enn fólk sem á í vanda. — Vissulega, en við erum stöðugt að taka skref til að draga úr þeim vanda.


Ræðumaður: Katrín Jakobsdóttir

Herra forseti. Ég þakka hv. þm. Guðmundi Inga Kristinssyni þessa fyrirspurn. Ég vil nú byrja á því að ítreka það, vegna þess að það kemur fram hjá hv. þingmanni  að hér hafi verið veitt heimild til þess að reisa varnargarða fyrir einkafyrirtæki; ef hv. þingmaður er að vitna til þess að HS orka er í einkaeigu þá getum við svo sannarlega rætt um það hvort slík fyrirtæki eigi ekki betur heima í opinberri eigu. Það er mín skoðun. En ég kom ekki að þessari ákvörðun. Það breytir því ekki að þetta fyrirtæki sér 30.000 manna samfélagi fyrir gríðarlega mikilvægum innviðum. Og ég ætla bara að fá að ítreka það hér að 30.000 manna samfélag án hitaveitu, án rafmagns — það væri bara einfaldlega mjög alvarlegt ef stjórnvöld og Alþingi tækju ekki á því að gera það sem þau geta til að verja slíka innviði óháð eignarhaldi. Svo getum við deilt um eignarhaldið og ég hef mínar skoðanir á því og allir hér í þessum sal þekkja hana. En þetta er okkar skylda gagnvart íbúum á svæðinu.

Ég fór síðan yfir það hér áðan í svari við fyrirspurn hv. þm. Kristrúnar Frostadóttur að að sjálfsögðu er það forgangsmál stjórnvalda að tryggja afkomu Grindvíkinga. Að sjálfsögðu er það  stórmál þegar þessir íbúar sem ekki bara, eins og ég sagði áðan, hafa upplifað það að þurfa að rýma heimili sín með nánast engum fyrirvara, búa við það að þau heimili hafa jafnvel orðið fyrir miklu tjóni, hafa engan tíma haft til að ná í sitt innbú og sín verðmæti, geta aukinheldur ekki mætt til starfa. Þannig að að sjálfsögðu er það forgangsmál að tryggja afkomu íbúa. Í öllum okkar aðgerðum setjum við fólkið í forgang, en það liggur líka fyrir að hitaveita og rafmagn þjónar fólkinu á Suðurnesjum. Þess vegna var verið að veita þessa heimild og raunar á hún ekki bara við um varnargarða við orkuverið heldur einnig varnargarða við byggðina í Grindavík ef þeir geta dugað til þess að verja þá byggð.


Ræðumaður: Katrín Jakobsdóttir

Herra forseti. Það er unnið að frumvarpi. Það er í raun og veru búið að nýta tímann til að fara yfir þau úrræði sem við þekkjum frá fyrri tímum og hvað sé best að nýta sem fyrirmynd að einhvers konar úrræði fyrir þau sem ekki geta mætt til vinnu í Grindavík núna. Ég á von á því að einhver slík drög fæðist bara á allra næstu dögum. Það er ánægjulegt að heyra frá formanni Samfylkingarinnar og ég vænti þess að aðrir flokkar hér á Alþingi séu sammála um að það skiptir máli að þegar síðan frumvarpið kemur til kasta Alþingis sameinumst við um að greiða því leið í gegnum þingið þó að við gefum okkur auðvitað tíma til að fara yfir það. Það skiptir gríðarlegu máli að við getum talað skýrt og afgreitt með skýrum hætti þau skilaboð til Grindvíkinga að þeirra afkoma verði tryggð næstu mánuði og að sú afgreiðsla liggi fyrir í tæka tíð fyrir næstu mánaðamót. Að því er stefnt og ég tel að við höfum næg verkfæri í verkfærakistunni til að finna góða leið í þessu máli.


Ræðumaður: Katrín Jakobsdóttir

Herra forseti. Ég þakka hv. þm. Kristrúnu Frostadóttur þessa fyrirspurn. Þetta er auðvitað forgangsmál því að staða íbúa í Grindavík er flókin, eins og hv. þingmaður fór svo ágætlega yfir í fyrirspurn sinni. Það er ekki einungis að fullkomin óvissa sé um það hversu lengi rýming mun vara og hvað nákvæmlega mun gerast undir yfirborðinu á Reykjanesskaga heldur er húsnæði fólks líka verulega skemmt, bæði innbú og húsnæðið sjálft, og í þriðja lagi eru ansi margir Grindvíkingar sem ekki hafa getað mætt til vinnu og það er alveg ljóst að afkoma þessa fólks hlýtur að vera forgangsmál. Undir forystu félags- og vinnumarkaðsráðherra hefur verið sett af stað vinna með fjármála- og efnahagsráðuneyti og í samráði við verkalýðshreyfinguna og Samtök atvinnulífsins til þess að unnt sé að tryggja laun í rýmingu til tiltekins tíma. Sem betur fer eigum við ýmislegt í okkar verkfærakistu og ég get nefnt sem dæmi ýmsar þær aðgerðir sem gripið var til í heimsfaraldri þar sem bæði voru nýttar hefðbundnar leiðir sem við þekkjum vel annars staðar frá eins og hlutabótaleiðin, en líka gripið til sértækra aðgerða eins og laun í sóttkví. Það er eitt af því sem við erum að skoða sem fyrirmynd í þessum efnum. Það er unnið að frumvarpi sem tekur utan um þetta og ég átti fund í gær ásamt félags- og vinnumarkaðsráðherra með forystufólki ASÍ, VR, Verkalýðsfélagi Grindavíkur og Samtökum atvinnulífsins því að það er mjög mikilvægt að þetta sé sameiginlegt verkefni atvinnurekenda og stjórnvalda og það skiptir máli að fyrirtækin sem eru þess megnug leggi sitt af mörkum til að tryggja afkomu fólksins. En það mun svo sannarlega ekki standa á stjórnvöldum að tryggja þessa afkomu sem ég tel vera algjört forgangsmál til næstu mánaða.


Ræðumaður: Orri Páll Jóhannsson

Virðulegi forseti. Ég vil byrja á því að taka undir góðar óskir til Grindvíkinga eins og aðrir kollegar mínir hafa gert fyrr í umræðum. Ég vil þó segja að hér er ábyrg tillaga að frumvarpi sem sett er fram á neyðartímum. Með 4. gr. frumvarpsins er styrkum stoðum rennt undir tekjuöflun ríkisins til stuðnings íbúum á Reykjanesskaganum. Við í þingflokki VG styðjum ekki þessa breytingartillögu fulltrúa minni hlutans, þ.e. allra nema Samfylkingarinnar. Ég segi nei.


Ræðumaður: Jódís Skúladóttir

Virðulegi forseti. Ég vil byrja á því að þakka forsætisráðherra fyrir að koma málinu fram svo fljótt og örugglega sem raun ber vitni. Það er ábyrgðarhlutverk okkar hér á Alþingi á tímum sem þessum að standa saman um stórar ákvarðanir, ákvarðanir sem snerta líf og hag íbúa landsins. Við vitum hvað það þýðir að búa í landi þar sem náttúruöflin láta finna fyrir sér reglulega og minna okkur á hvers þau eru megnug og hver ræður för. Undanfarin ár höfum við séð magnaða samstöðu þjóðarinnar, hvort sem var í heimsfaraldri, skriðuföllum, snjóflóðum eða eldsumbrotum síðustu missera. Fremst þar í flokki eru viðbragðsaðilar, oft sjálfboðaliðar sem leggja sitt daglega líf til hliðar af þeirri hugsjón að hjálpa öðrum þegar svo ber undir. Í ljósi viðburðanna á Reykjanesskaga sjáum við enn og aftur samtakamátt þjóðarinnar. Það að íbúum Grindavíkur hafi verið komið í öruggt skjól verður að teljast einhvers konar björgunarafrek. Við eigum okkar viðbragðsaðilum ótrúlega margt að þakka en ekki síst eiga Grindvíkingar sjálfir mest hrós skilið fyrir rósemi sína og ábyrga frammistöðu á þessum erfiðu tímum.

Hugur okkar allra er hjá Grindvíkingum. Það er engin tilfinning rétt og það er engin tilfinning röng. Það eru engin viðbrögð rétt eða röng við áföllum. Við þurfum að horfa fram á veginn. Við þurfum að takast á við daglegt líf, hlúa hvert að öðru og leggja sérstaklega áherslu á að sinna börnunum sem búa núna við mikla óvissu. Ég treysti því að þingheimur standi saman um að afgreiða þetta mikilvæga mál. Það er frumskylda okkar kjörinna fulltrúa að verja farsæld og velferð þeirra sem verða fyrir barðinu á okkar óblíðu náttúruöflum og einnig að vernda mikilvæga innviði á Reykjanesskaga.


Ræðumaður: Katrín Jakobsdóttir

Herra forseti. Ég vil í fyrsta lagi þakka kærlega fyrir samtöl við formenn flokka á Alþingi um að greiða fyrir því að þetta mál geti komist á dagskrá og verði tekið til umræðu í dag. Þetta frumvarp snýst um vernd mikilvægra innviða á Reykjanesskaga og það er ekki léttvæg staða sem veldur því að Alþingi Íslendinga þurfi að taka slíkt frumvarp til meðferðar. Ég held að við getum öll verið sammála um að sú tilfinning er áþreifanleg hér í salnum.

Framvinda jarðhræringa á Reykjanesskaga undanfarnar vikur er með stærri atburðum á síðari tímum en á föstudagskvöldið ákváðu almannavarnir að rýma bæinn og lýsa yfir neyðarstigi því að ekki var hægt að útiloka að sá kvikugangur sem hefur myndast á þessum slóðum gæti náð til bæjarins. Ákvörðunin var fyrst og fremst tekin með öryggi íbúa í huga en eins og við öll getum ímyndað okkur þá er það risastór ákvörðun að biðja fólk um að yfirgefa heimili sitt með skömmum fyrirvara. Ég er ekki í nokkrum vafa um að hv. þingmenn hafa verið í samskiptum við Grindvíkinga nú um helgina og við finnum öll hversu þungt þessi óvissa hvílir á þeim. Það er núna verið að leitast við að skapa rými til að íbúar geti sótt nauðsynlegustu hluti í húsi sínu en þó alltaf með öryggi fólks í fyrirrúmi því að það er okkar frumskylda. En ég held við getum öll ímyndað okkur þá óvissu sem hvílir yfir fólki í þessari stöðu.

Staða dagsins í dag einkennist áfram af mikilli óvissu. Eldgos getur hafist á næstu klukkustundum eða dögum og vegna mikillar spennulosunar á svæðinu undanfarna sólarhringa vegna jarðskjálfta föstudagsins og aflögunar getum við ekki gert ráð fyrir því að gosórói mælist áður en eldgos hefst. Skilgreint hættusvæði hverju sinni tekur mið af mati okkar færustu vísindamanna.

Við þekkjum öll forsöguna, það hefur þrisvar gosið á Reykjanesskaga á undanförnum árum; við Fagradalsfjall í mars 2021, í Merardölum í ágúst 2022 og við Litla-Hrút í júlí 2023. Í öllum þessum tilvikum höfum við verið heppin með staðsetningu á eldsumbrotum en eigi að síður hafa eldsumbrotin kallað á umfangsmikið skipulag og samhæfingu almannavarna, ráðuneyta, stofnana, sveitarfélaga og annarra aðila sem bera ábyrgð eftir aðstæðum og tilvikum hverju sinni. Í aðdraganda eldgossins við Fagradalsfjall kom ríkisstjórnin á fót samhæfingarteymi ráðuneytisstjóra sem var falið það hlutverk að samhæfa aðgerðir þvert á ráðuneyti til að tryggja heildstæða yfirsýn og vera í samráði við stofnanir og sveitarfélög. Það teymi hefur séð um upplýsingamiðlun, fjallað um tillögur og beiðnir um fjármögnun aðgerða og tekið afstöðu til stærra ákvarðana. Það er mikilvægt að búa að þessu skipulagi núna. Þegar virkilega reynir á þá finnur maður hvernig kerfið allt, stjórnsýslan, sveitarfélögin, stofnanir okkar virka en síðast en ekki síst Grindavíkurbær, en íbúar þar hafa búið við gríðarlega óvissu miklu lengur en bara núna. Þar vil ég nota tækifærið og hrósa sérstaklega stjórnkerfi bæjarins sem hefur virkað eins og smurð vél í þessum aðstæðum. Það er auðvitað alltaf almannavarnadeild ríkislögreglustjóra sem er kjarninn í öllum aðgerðum og gerir tillögur um hvað er rétt að ráðast í hverju sinni. Þau starfa með öllum öngum stjórnkerfisins.

Staðan nú er að það hafa þegar orðið umtalsverðar skemmdir á innviðum og mannvirkjum í Grindavík og það hefur ekki verið unnt að bregðast við þeim skemmdum að fullu þó að það hafi verið farið í brýnustu viðgerðir á rafstrengjum og kaldavatnslögnum. Samkvæmt nýjustu upplýsingum má búast við því að það séu frekari skemmdir á innviðum neðan jarðar. Það eru auðvitað mjög umfangsmikil ummerki á yfirborði bæði á vegum og jarðvegi, misfellur nema tugum sentímetra þar sem þær eru mestar. Það er ljóst að dreifikerfi vatns og rafmagns hefur skemmst. Það er þó starfhæft en ekki liggur fyrir nákvæmt mat á þessum skemmdum.

Augljóslega liggja mikil verðmæti í birgðum og lagerum fyrirtækja í Grindavík. Fyrirtæki hafa nú þegar orðið fyrir verulegu tjóni en það er líka ljóst að ekki er unnt að bjarga þeim verðmætum nema öryggi fólks sé tryggt. Það er líka ljóst að röskun verður á afkomu fólks og fyrirtækja á svæðinu til lengri og skemmri tíma. Það stendur yfir vinna við að kortleggja stöðuna þannig að unnt sé að tryggja að núverandi afkomutryggingakerfi grípi fólk í þessari stöðu og þá er ég að sjálfsögðu að vísa í Atvinnuleysistryggingasjóð og þau úrræði sem við eigum í kerfinu en ef ráðast þarf í frekari viðbrögð þá verður það gert í góðu samráði við Alþingi.

Það er auðvitað mikil óvissa um það hversu lengi þessi rýming varir og hvenær Grindvíkingar geta snúið til síns heima. Nú þegar er unnið að því að kortleggja úrræði í húsnæðismálum og stofnanir ríkisins og sveitarfélögin vinna í samstarfi við Grindavíkurbæ að því verkefni að aðstoða fólk við skammtímahúsnæðisúrræði. Það teymi sem er undir forystu innviðaráðherra af hálfu ríkisins hefur líka það verkefni að skoða varanlegri lausnir ef núverandi staða dregst á langinn.  Meðal þeirra úrræða sem tekin verða til skoðunar er hvort hægt er að nýta laust íbúðarhúsnæði í landinu, uppbyggingu á sértækum og eftir atvikum færanlegum íbúðareiningum og hvort unnt sé að ráðast í uppbyggingu húsnæðis á völdum svæðum. Þetta, eins og ég segi, kallar á náið samstarf ríkis og sveitarfélaga og fyrst og fremst samtal við íbúa Grindavíkur og þeirra forystufólk.

Það sama á við um samstarf aðila innan heilbrigðiskerfisins og í skólamálum en þann 10. nóvember var hjúkrunarheimilið Víðihlíð rýmt og dvelur heimilisfólk þess nú á Heilbrigðisstofnun Suðurnesja annars vegar og hins vegar á hjúkrunarheimilum á höfuðborgarsvæðinu. Á vegum almannavarna fer nú fram gerð áætlana um með hvaða hætti verði hægt að flytja sjúklinga sem dvelja á Heilbrigðisstofnun Suðurnesja og Hrafnistu í Keflavík ef til frekari rýminga kemur eða ef loftmengun vegna eldgoss verður viðkvæmum einstaklingum í þessum hópi hættuleg. Það er ekki hægt að útiloka, og þar talar aftur óvissan, að það geti orðið veruleg loftmengun ef aðstæður í eldgosi eru með þeim hætti.

Varðandi skólagöngu þá búa rúmlega 800 börn á leik- og grunnskólaaldri í Grindavík og það hefur verið unnið að því síðustu daga að skipuleggja úrræði fyrir þau. Það er auðvitað algjört lykilatriði að hlúa að börnum og ungmennum í þessari viðkvæmu stöðu og þar er skólagangan auðvitað forgangsmál. En það verður líka að leitast við að börn og ungmenni geti áfram sinnt íþrótta- og tómstundastarfi. Ég hitti Grindvíkinga um helgina sem voru glaðir yfir því að á laugardeginum var körfuboltamót hér í bænum þar sem Grindvíkingar voru að keppa og þau sögðu hversu miklu það skipti að upplifa að lífið héldi áfram, að vera saman á einhverjum einum stað að fylgjast með börnunum í íþróttum. Það skiptir miklu máli að muna að lífið þarf að halda áfram þó að við séum stödd í þessari óvissu og við þurfum að gera allt sem við getum til að það megi verða. Mennta- og barnamálaráðuneytið hefur í samvinnu við innviðaráðuneytið og Samband íslenskra sveitarfélaga verið í samskiptum við bæjaryfirvöld í Grindavík. Almannavarnanefndin hér á höfuðborgarsvæðinu hefur líka verið virkur þátttakandi í því samtali og það er unnið að því að tryggja megi sem besta samfellu fyrir börn í námi og tómstundastarfi.

Ég vil bara sérstaklega nefna það hve sveitarfélögin hafa komið inn í þetta verkefni með afgerandi hætti. Allt sem gert hefur verið endurspeglar í raun og veru að það eru allir aðilar reiðubúnir að stíga inn og leggja sitt af mörkum til að við getum brugðist við þessu erfiða ástandi. Það er auðvitað mjög mikilvægt að tryggja þjónustu og upplýsingamiðlun til íbúa og við erum að vinna að því að koma upp tímabundnum samkomustað fyrir íbúa Grindavíkur þannig að þau geti komið saman þar, bæði bara til að hittast og drekka kaffi saman en við munum líka tryggja að þar verði ákveðin þjónusta fyrir hendi sem fólk geti leitað til og það verði þjónustu á mörgum tungumálum. Við höfum fundið það líka að íbúar af erlendum uppruna spyrja spurninga og þó að fréttir séu fluttar til að mynda á pólsku og ensku af hálfu Ríkisútvarpsins þá er þetta bara það flókin staða og margar spurningar sem vakna, þannig að það er mjög mikilvægt að hafa þjónustu á mörgum tungumálum, allar spurningarnar sem vakna um húsnæði, atvinnu, skóla og hvernig hægt er að leita hreinlega að stuðningi, sálrænum stuðningi líka.

Frumvarpið sem ég mæli hér fyrir snýst hins vegar bara um sértækt mál. Það snýst um að veita heimildir og skapa svigrúm til að ráðast í fyrirbyggjandi framkvæmdir til að verja innviði og íbúabyggð vegna yfirvofandi náttúruvár. Það eru víðtækar heimildir í almannavarnalögum til að grípa til aðgerða eftir að hættu- eða neyðarstigi hefur verið lýst yfir en mun minna svigrúm er til staðar til að ráðast í fyrirbyggjandi aðgerðir á fyrri stigum. Núna þegar við erum til að mynda stödd á neyðarstigi þá er auðvitað ekki færi til þess að vera að vinna að fyrirbyggjandi aðgerðum því að við stefnum ekki fólki í hættu til þess. En það er hins vegar mjög mikilvægt að slíkar heimildir séu til staðar í lögum þannig að um leið og ástandið breytist sé unnt að ráðast í slíkar fyrirbyggjandi aðgerðir. Um þetta hefur verið spurt og ég vona að þetta skýri það.

Þær aðgerðir sem er lagt til hér að dómsmálaráðherra fái heimild til að ráðast í, að tillögu almannavarna, byggja á áhættugreiningum vísindamanna og annarra sérfræðinga til að varna eða eftir atvikum lágmarka tjón af völdum yfirvofandi náttúruvár. Markmiðið er að unnt sé að fara umsvifalaust í nauðsynlegar fyrirbyggjandi framkvæmdir til að afstýra eða draga úr tjóni á mikilvægum innviðum eða öðrum almannahagsmunum áður en það er um seinan.

Þannig er aðdragandi þessa máls að almannavarnir sendu tillögu til dómsmálaráðherra á fimmtudagskvöld þar sem óskað var eftir því að ráðist yrði í að tryggja slíka heimild til að ráðast í slíkar fyrirbyggjandi aðgerðir. Málið var rætt í ríkisstjórn á föstudagsmorgun og frumvarp smíðað sem var dreift svo hér á Alþingi á laugardaginn. Vegna þeirra sérstöku aðstæðna sem eru uppi er ráðgert að dómsmálaráðherra verði heimilt að taka ákvörðun um tilgreindar framkvæmdir án þess að gæta þurfi að hefðbundinni málsmeðferð samkvæmt skipulagslögum og öðrum lögum sem annars gilda um undirbúning, töku og framkvæmd slíkrar ákvörðunar. Til að vega upp á móti þessu gerir frumvarpið ráð fyrir að við slíka ákvarðanatöku sé gætt samráðs við hlutaðeigandi landeigendur, tiltekna ráðherra og stofnanir auk viðkomandi sveitarfélags og tekið sé tillit til sjónarmiða þeirra eftir því sem tími vinnst til.

Ég vil nefna í því sambandi að margar þeirra stofnana sem eru tilgreindar sem umsagnaraðilar í frumvarpinu hafa þegar komið á framfæri vilja sínum til samstarfs, sem er til fyrirmyndar, um framkvæmdina sem er fram undan; Umhverfisstofnun, Náttúrufræðistofnun Íslands, Minjastofnun Íslands, Skipulagsstofnun. Allt eru þetta stofnanir sem þekkja vel slíkar framkvæmdir út frá þeim leiðigörðum sem voru reistir við fyrri eldsumbrot þannig að ég fagna því að þessar stofnanir hafa lýst yfir vilja sínum til samstarfs við framkvæmdina og sýna skilning á þeirri stöðu sem uppi er. Almannavarnir munu boða þessar stofnanir, sem kveðið er á um í 3. gr. frumvarpsins, á sérstakan samráðsfund um byggingu varnargarðanna. Að sjálfsögðu, og við erum vafalaust öll sammála um það, er mikilvægt að leitast verði við að lágmarka umhverfis- og útlitsáhrif af framkvæmdum eftir því sem unnt er hverju sinni.

Í frumvarpinu er einnig lögð til gjaldtaka til þriggja ára í þeim tilgangi að standa undir kostnaði við fyrirbyggjandi framkvæmdir og gjaldið rennur í ríkissjóð. Er lagt til að það verði innheimt af brunatryggðum húseignum. Spurningar hafa vaknað hvort aðrar leiðir séu heppilegri eins og til að mynda að nýta fjárveitingar ofanflóðasjóðs. Okkar mat er það að þetta fyrirkomulag sé bæði sveigjanlegra og þjálla en að fara með fjármögnun framkvæmdanna í gegnum ofanflóðasjóð sem er í umsjón ofanflóðanefndar. Ofanflóðasjóður fjármagnar venju samkvæmt verkefni sem hafa framkvæmdaáætlun til fimm ára. Hér er verið að tala um mjög snögga ákvarðanatöku þar sem þarf að bregðast hratt við og leggja til gjald sem leggst á brunatryggðar húseignir en áhrif gjaldtökunnar á vísitölu neysluverðs eru talin óveruleg. Ég get nefnt sem dæmi að gjald af íbúð með brunabótamat að fjárhæð 100 millj. kr. næmi um 8.000 kr. á ári en gjaldið nemur um 0,08‰ af brunabótamati.

Það er verið að formfesta ákveðnar boðleiðir í þessu frumvarpi til ákveðins tíma því að þetta er tímabundið frumvarp og við metum það að þessi gjaldtaka, með því að setja í raun og veru á laggirnar sérstakt gjald fyrir þessar framkvæmdir í sérstakan sjóð, sé til þess fallin að gera framkvæmdina einfaldari, sveigjanlegri og þjálli. Við leggjum líka til að hún sé tímabundin þannig að unnt sé síðan að nota tímann fram undan til að skoða hvernig við viljum haga þessum málum til lengri tíma. Því miður er það þannig, a.m.k. á mínum tíma í þessu embætti, að þá hefur allmikið dunið á í náttúrunni og ég held að við getum bara horfst í augu við það að það er ekkert ólíklegt að svo verði áfram, hvort sem um er að ræða eldsumbrot á Reykjanesskaga eða aðra náttúruvá sem hefur verið kortlögð ágætlega af hálfu íslenskra stjórnvalda og hæstv. umhverfisráðherra kynnt góða skýrslu um þau málefni þar sem við getum líka átt eftir að sjá áhrif loftslagsbreytinga og annað. Ég held að það sé mikilvægt að við tökum síðar dýpri umræðu um það hvernig við viljum nákvæmlega hátta þessum málum. En þessu gjaldi er sem sagt ætlað að fjármagna þær framkvæmdir sem dómsmálaráðherra mun ákveða að ráðast í.

Ég vil aðeins ræða það hér, svo að það sé algerlega skýrt, að í frumvarpinu er fjallað ágætlega um þessar framkvæmdir, þ.e. uppbyggingu varnargarða, gerð varnarfyllinga yfir veitumannvirki og gröft leiðarskurða. Svo að við segjum þetta á mannamáli þá snýst þetta um það að gera okkar til að reyna að verja byggðina í Grindavík og orkuverið í Svartsengi. Það liggja auðvitað mikil verðmæti í eignum í sveitarfélaginu Grindavík sem er mikilvægt að vernda ef nokkur kostur er, fjárhagsleg verðmæti og ekki síður tilfinningaleg verðmæti, hvort sem um er að ræða atvinnurekstur sem í mörgum tilfellum hefur verið ævistarf íbúa eða heimili, sem eru u.þ.b. 1.200 í þessu bæjarfélagi. Orkuverið í Svartsengi ásamt borholusafni og vinnslubúnaði hefur auðvitað umtalsvert fjárhagslegt virði en ekki síður vil ég vekja athygli hv. þingmanna á því að það yrði mjög vandasamt og kostnaðarsamt að koma á varaafli. Fyrirliggjandi upplýsingar benda til þess að kostnaður við kaup á neyðarkyndistöðvum sem duga fyrir lágmarksupphitun fyrir öll Suðurnes, sem er u.þ.b. 30.000 manns, og annan nauðsynlegan búnað sé um 2 milljarðar kr. en olíukostnaður vegna neyðarkyndistöðva gæti numið 800– 1.500 millj. kr. á mánuði auk annars rekstrarkostnaðar. Einn slíkur kyndiketill er til á landinu og unnið er að því að fullgreina hvaðan unnt er að kaupa slíka katla og flytja hingað með flugi. Hins vegar er alveg ljóst að umhverfisáhrif af rekstri slíkrar kyndistöðvar fyrir 30.000 manns yrðu veruleg og hún hefði í för með sér mikinn olíubruna. Kostnaðurinn við uppbyggingu varnargarðs við Svartsengi er áætlaður 2,5 milljarðar. Auðvitað er alltaf einhver óvissa, sem gert er ráð fyrir að sé um 20% en að hún minnki eftir því sem framkvæmdinni vindur fram og við sjáum betur hvernig þetta gerir sig.

Gjaldtakan sem ég nefndi hér áðan mun hafa þau áhrif á ríkissjóð að tekjur aukast nálægt 1 milljarði kr. á árinu 2024. Tekjur ríkissjóðs af gjaldinu munu næstu tvö árin fylgja brunabótamati þeirra húseigna sem skylt er að tryggja samkvæmt lögum um náttúruhamfaratryggingu og mér finnst mikilvægt að nefna að áhrif gjaldtökunnar á vísitölu neysluverðs eru talin óveruleg.

Aðdragandi þessa máls hefur auðvitað verið stuttur, eins og ég nefndi þá sendu almannavarnir þetta erindi á fimmtudagskvöld, en hins vegar var búið að vinna mikla vinnu við að kortleggja innviði, kortleggja og hanna slíka varnargarða ef til þess kæmi, þannig að það lá fyrir mikill undirbúningur. Þetta frumvarp var ekki sett í samráðsgátt Stjórnarráðsins vegna aðstæðna. Eigi að síður hefur verið mjög góð samvinna milli ráðuneyta, forsætisráðuneytis, að sjálfsögðu dómsmálaráðuneytis, fjármála- og efnahagsráðuneytis, umhverfis-, orku- og loftslagsráðuneytis og innviðaráðuneytis, um efni frumvarpsins. Það er ekkert útilokað að fleiri þingmál kunni að koma til kasta Alþingis vegna þessarar stöðu á Reykjanesskaga en um það er of snemmt að segja núna. Við þurfum bara einfaldlega að fylgjast með.

Ég tel að ég hafi gert grein fyrir meginatriðum frumvarpsins en ég vil einfaldlega segja að lokum að ég held að það skipti miklu máli að halda því til haga að formenn allra flokka á Alþingi tóku því einstaklega vel þegar ég hafði samband við þau á föstudaginn um að von væri á þessu frumvarpi. Það er vegna þess að þegar á reynir þá getur Alþingi Íslendinga hafið sig yfir okkar hversdagslegu þrætuefni, sem eru auðvitað mörg og mismunandi. Ég held að það skipti máli, ekki bara fyrir landsmenn alla heldur ekki síst íbúa í Grindavík. Það skiptir líka máli að við eigum ótrúlega gott kerfi viðbragðsaðila og vísindamanna og sjálfboðaliða, fólks sem er búið að vera á vaktinni mörg undanfarin ár því að margt hefur dunið á. Það hefur verið vakið og sofið undanfarna daga yfir þessari stöðu, að reyna að taka bestu mögulegu ákvarðanir til að vernda fólk. Stjórnkerfið allt er núna að helga sig þessu verkefni, ekki bara af hálfu ríkisins heldur líka, eins og ég segi, sveitarfélaga og stofnana um land allt því að það skiptir gríðarlegu máli.

Það reynir á íslenskt samfélag að sýna úr hverju það er gert þegar svona atburðir steðja að og í þessum málum er það óvissan sem er kannski þyngst og þungbærust því að við vitum ekki nákvæmlega hvað er að fara að gerast. Það er auðvitað gríðarlega erfitt fyrir þau sem hafa þurft að yfirgefa heimili sín og vita ekkert um framhaldið. Þá skiptir máli að við sem samfélag stöndum með þeim. Þó að maður upplifi sig magnlausan gagnvart eyðileggingarmætti náttúrunnar þá skiptir líka máli að rifja upp seigluna sem við búum yfir sem samfélag. Við erum reiðubúin að takast á við það sem gerist. Íbúar Grindavíkur eru ekki einir í þessu viðfangsefni. Samfélagið allt stendur með þeim alla leið.

Ég hef gert grein fyrir meginatriðum frumvarpsins og legg til að því verði að lokinni þessari umræðu vísað til hv. allsherjar- og menntamálanefndar.


Ræðumaður: Svandís Svavarsdóttir

Virðulegur forseti. Ég þakka enn hv. þingmanni andsvarið. Ég held að þetta séu allt saman gagnlegar ábendingar sem hér koma fram sem full ástæða er til að hv. atvinnuveganefnd taki til skoðunar. Í meginatriðum er hér um að ræða þá staðreynd sem raunar kemur líka fram í umsögnum þeirra aðila sem sendu umsagnir inn með frumvarpinu, að það megi gera ráð fyrir því að hér sé um að ræða takmarkað magn afla sem unnt sé að veiða með því að prófa búnað með þessum hætti, enda liggur fyrir að aflamark er takmarkað og þess vegna þarf að taka mið af slíku. Ég árétta það sem áður hefur komið fram, að ég tel að VS-sjóður sé góður vettvangur til að fara með það sem fellur til með þessum hætti en undirstrika jafnframt að hér er 1. umræða um málið og ég vænti þess að þingleg meðferð leiði í ljós svör við vangaveltum og spurningum sem hafa komið fram í máli hv. þingmanns. En ég vil kannski nefna það varðandi skilyrðin sem þarf að uppfylla, að þau munu koma fram í reglugerð byggt á þeim lagagrunni sem fyrir hendi er. Það er auðvitað mikilvægt að missa ekki sjónar af meginmarkmiðinu sem hér er undir; að auka nýsköpun í greininni, bæta umgengni um auðlindina, auka áherslu á umhverfissjónarmið og svo auðvitað líka hagkvæmni.


Ræðumaður: Svandís Svavarsdóttir

Virðulegur forseti. Ég þakka hv. þingmanni fyrir andsvarið. Það sem skiptir kannski mestu máli hér, og það er sannarlega rétt sem kemur fram í máli hv. þingmanns, er að mikilvægt er að líta sérstaklega til umhverfissjónarmiðanna, en um leið er mikilvægt að tilgreina skilyrði og takmarkanir á þessum afla til að prófa búnað. Ráðuneyti mitt gerir ráð fyrir að afli sem veiðist við prófanir sem þessar verði óverulegur og bendir á að reglugerðarheimild þurfi að vera fyrir ráðherra til að mæla fyrir um takmarkanir og skilyrði fyrir veitingu leyfis til þess að prófa búnað. Þá verði frekar um að ræða nokkur tonn heldur en tugi, ég tala nú ekki um hundruð tonna. Ég held að það væri ekki skynsamlegt að setja upp sérstakan sjóð til að rúma það sem þar myndi falla til. Ég vil hins vegar segja, vegna vangaveltna hv. þingmanns, að ég held að öll þessi sjónarmið séu eitthvað sem hv. atvinnuveganefnd eigi að taka og geti vel tekið til skoðunar. En ég held að aðalatriðið sé að þarna er í raun og veru verið að skjóta lagastoð undir mjög mikilvægar heimildir til að fram geti farið prófanir á vinnslu- og veiðarfærabúnaði í þessu skyni. Það er afar mikilvægt, bæði út frá sjónarmiðum um hagkvæmni og skilvirkni, eins og hv. þingmaður nefnir hér, en síðast en ekki síst vegna umhverfissjónarmiða og þeirra nauðsynlegu hvata sem þarf að leggja til svo að framfarir og nýsköpun verði á þessu sviði.


Ræðumaður: Svandís Svavarsdóttir

Virðulegur forseti. Ég mæli hér fyrir frumvarpi á þskj. 508 sem er 467. mál, um breytingu á lögum um veiðar í fiskveiðilandhelgi Íslands, er varðar leyfi til prófana á vinnslu- og veiðarfærabúnaði. Frumvarpið er lagt fram til að styrkja samkeppnishæfni tæknifyrirtækja sem þjónusta skip með því að selja og setja nýjan vinnslu- og veiðarfærabúnað í skip hér á landi. Hingað til hefur raunin verið sú að ekki hefur verið mögulegt að láta fara fram prófanir á vinnslu- og veiðarfærabúnaði eftir uppsetningu hér á landi þegar um er að ræða erlend skip, eða íslensk skip sem selja til annarra landa og hafa ekki heimild til veiða hér á landi. Það hefur haft ákveðið óhagræði í för með sér, bæði fyrir þjónustuaðila og skipin, að ekki sé hægt að prófa búnaðinn við Íslandsstrendur.

Frumvarpið hefur verið unnið í matvælaráðuneytinu í samráði við stofnanir, hagsmunaaðila og almenning með birtingu áforma og frumvarpsdraga í samráðsgátt stjórnvalda. Bæði Landhelgisgæslan og Samtök fyrirtækja í sjávarútvegi voru sammála um hvernig þessi breyting væri til bóta en bentu á tiltekin álitamál sem ráðuneyti mitt telur að unnt sé að útfæra í reglugerð og er farið yfir þau í greinargerð frumvarpsins.

Ég mun nú víkja nánar að einstökum þáttum frumvarpsins. Frumvarpið mælir fyrir um breytingu á 13. gr. laga um veiðar í fiskveiðilandhelgi Íslands, nr. 79/1997, þess efnis að ráðherra verði heimilt, að fenginni umsókn, að veita skilyrt, takmörkuð og tímabundin leyfi til prófana á nýjum vinnslu- og veiðarfærabúnaði skipa í fiskveiðilandhelgi Íslands hafi búnaðurinn verið settur í skip hér á landi og nauðsynlegt geti talist að prófa virkni hans.

Mælt er fyrir um það í frumvarpinu að ef sjávarafli veiðist við prófanir skuli hann vera óverulegur og seldur á viðurkenndum uppboðsmarkaði á Íslandi fyrir sjávarafla og andvirði aflans renni til Verkefnasjóðs sjávarútvegsins.

Mælt er fyrir um að slíkar prófanir fari fram undir eftirliti Fiskistofu. Skal leyfishafi greiða kostnað sem leiðir af eftirlitinu. Jafnframt geti ráðherra kveðið á um nánari reglur um skilyrði, veitingu leyfa, kostnað og eftirlit í reglugerð.

Í þessu samhengi vil ég benda á að heimild sú sem þetta frumvarp snýr að varðar ekki fiskveiðistjórn í sjálfu sér heldur hliðargrein fiskveiða, sem er í raun þjónustustarfsemi á sviði tækni og nýsköpunar. Rétt er að finna þessari heimild stað í lögum um veiðar í fiskveiðilandhelgi Íslands þar sem fyrir eru ákvæði um tímabundnar heimildir til veiðitilrauna og annarra vísindalegra rannsókna.

Frumvarpið var ekki talið gefa tilefni til skoðunar á samræmi við stjórnarskrána og ekki er talið að ákvæði frumvarpsins kalli á aukin útgjöld fyrir ríkissjóð, en mögulega verða óverulegar aukatekjur, sem renna þá í Verkefnasjóð sjávarútvegsins eins og áður greinir, auk þjónustugjalda fyrir eftirlit.

Þá eru líkur á því, eins og áður segir, að frumvarpið muni hafa jákvæð áhrif á starfsemi og nýsköpun tæknifyrirtækja sem vinna að tæknibúnaði fyrir skip hér á landi. Þannig geti þau fyrirtæki sem eru að þjónusta skip með nýjum vinnslu- og veiðarfærabúnaði látið fara fram prófanir á búnaðinum hér við land áður en skipin sigla utan, en það getur þurft að vinna í stillingum á búnaði og þess háttar til að virkni sé sem best.

Það er mikilvægt, virðulegur forseti, að fiskveiðiþjóð hafi öfluga þjónustustarfsemi sem styður við nýtingu auðlinda úr sjó og að sú starfsemi sé samkeppnishæf við sambærilega starfsemi í öðrum ríkjum. Við eigum að stuðla að því að hér geti þrifist fyrirtæki sem eru í fararbroddi á heimsvísu í þessari þróun, ekki síst í þróun veiðarfæra, og þetta frumvarp er liður í því.

Virðulegur forseti. Ég hef rakið meginefni frumvarpsins og vil að öðru leyti vísa til greinargerðarinnar sem fylgir því þar sem nánar er fjallað um efni þess. Að lokinni þessari umræðu legg ég til að frumvarpinu verði vísað til 2. umræðu og hæstv. atvinnuveganefndar til umfjöllunar.


Ræðumaður: Katrín Jakobsdóttir

Frú forseti. Ég hyggst nú ekki lengja þessa umræðu en vil bara þakka þeim hv. þingmönnum sem hér hafa tekið þátt í umræðunni. Ég ítreka það sem ég sagði hér í minni fyrri ræðu að það er mikilvægt að hv. allsherjar- og menntamálanefnd skoði þau sjónarmið sem hér hafa komið fram og gefi sér tíma til að fara vel yfir þetta mál. Þetta er veruleg breyting. Ef þetta frumvarp verður að lögum felur það í sér mikla breytingu á umgjörð sanngirnisbóta. En þetta er líka viðkvæmt mál og kannski það síðasta sem mig langar að segja er að þetta er auðvitað mál sem er með mjög skýra samfélagslega vídd að því leytinu til að samfélög takast með mjög ólíkum hætti á við fortíðina. Og um leið og ég get tekið undir með þeim hv. þingmönnum sem nefna að það sé mikilvægast að huga að framtíðinni þá er það líka til marks um, að ég tel, þroskað samfélag að geta tekist á við fortíðina og gert hana upp með skynsamlegum hætti. Hvort þetta er besta leiðin til þess, ég ætla ekki að vera eini dómarinn um það. Það var mín niðurstaða eftir að hafa legið yfir þessu máli að þetta væri skynsamleg leið til þess. En ég vænti þess að þingið gefi sér góðan tíma um málið og ég hlakka til að eiga samstarf við allsherjar- og menntamálanefnd þar sem við munum að sjálfsögðu vera reiðubúin til að eiga samtal við nefndina þegar það verður tekið til meðferðar.


Ræðumaður: Jódís Skúladóttir

Virðulegi forseti. Við ræðum hér frumvarp til laga um almennar sanngirnisbætur og vil ég byrja á því að þakka hæstv. forsætisráðherra Katrínu Jakobsdóttur fyrir þetta mikilvæga mál og þá miklu og mikilvægu vinnu sem hæstv. ráðherra hefur lagst í til að taka á þeim flókna vanda sem svo ótrúlega margir þurfa að lifa við. Hópurinn er gríðarlega fjölbreyttur og ef við horfum breitt yfir sviðið þá erum við að horfa til einstaklinga sem hafa verið vistaðir sem börn, við erum að tala um fatlað fólk og að mínu mati þurfum við að horfa enn þá víðara. Úr sögunni þekkjum við mikið af því sem ekki voru stök heimili fyrir hóp barna heldur voru börn send í sveit og vistuð hér og þar. Því miður eru óteljandi sögur af harðræði og ofbeldi sem einstaklingar hafa upplifað í slíkum úrræðum.

Ég fagna mjög þessu frumvarpi og þó að við getum alltaf rökrætt um upphæðir, orðalag og annað er meginatriðið það að við erum að koma einhverju skikki á mjög flókinn og sáran málaflokk sem við þurfum að standa með af virðingu og gera þeim þolendum sem þarna falla undir kleift á þægilegan hátt að leita réttar síns.

Mig langar líka aðeins til að brýna hæstv. ráðherra, og alla ráðherra og okkur þingmenn, ekki síst hvað snertir allsherjar- og menntamálanefnd, að horfa til framtíðar. Við erum í dag, árið 2023, með ýmis úrræði fyrir börn, fatlað fólk, fólk með geðrænan vanda og fólk með fíknivanda, þar sem einstaklingar dvelja. Mig langar að nefna þetta sérstaklega af því að ég vil ekki vera í þeirri stöðu eftir tíu ár, 15, 20 eða 30, eða hvað sem það er, að þurfa að horfa framan í þolendur dagsins í dag og ræða hvers konar bætur geti orðið til þess að lina þjáningar þeirra. Að því leyti vil ég ítreka það að allt eftirlit verður að vera algerlega á tæru. Ég hef sérstaklega oft nefnt í ræðu og riti þá stöðu þegar einkaaðilar eru að taka að sér slík gríðarlega flókin verkefni þar sem undir er fólk í mjög veikri stöðu, fólk með fíknivanda, eða börn og ungmenni í mjög flókinni stöðu. Hér er mikið fjallað um að þetta séu stofnanir sem voru á vegum ríkisins og það er alveg rétt að þar brást eitthvað í okkar kerfi, af því að margir einstaklingar liðu vítiskvalir í þeirri vist. En þegar horft er til framtíðar hefur nú mikið af þessum verkefnum verið útvistað til einkaaðila og þá er það á okkar herðum hér á hinu háa Alþingi að setja slíkt regluverk að eftirlit sé öflugt og þannig úr garði gert að við þurfum ekki að horfast í augu við á komandi árum brotna einstaklinga sem hefur verið farið illa með á meðan við stóðum einhvern veginn hjá og þögðum.

Ég fagna aftur þessu frumvarpi og ég held að sú leið sem hér er valin sé góð og við séum að setja hér sterkari ramma utan um þennan málaflokk, og það er vel. Ég vildi koma hér upp til þess að þakka hæstv. forsætisráðherra en einnig til að brýna okkur öll að vera meðvituð um þá stöðu að enn þá eru einstaklingar vistaðir á stofnunum, hvort sem þær eru í ríkis- eða einkarekstri. Því fólki megum við ekki bregðast.


Ræðumaður: Katrín Jakobsdóttir

Ég þakka aftur hv. þm. Eyjólfi Ármannssyni andsvarið. Ef við byrjum aðeins á heimildunum eru þetta sambærilegar heimildir sem matsnefnd sanngirnisbóta og sanngirnisbótanefnd hafa eins og í sambærilegum lögum, ég get nefnt nú síðast lögin um vöggustofurannsóknina, þannig að þessar nefndir hafa töluverðar heimildir til að kafa ofan í mál. Hafi dómur fallið í máli einstaklings þar sem komist er að því að einhver vanlíðan eða skaði eða hvað það er sé ekki af völdum opinberrar stofnunar, þá er væntanlega sá dómur gagn í málinu og viðkomandi nefndir rýna þann dóm, því að það er auðvitað ekki þannig að þetta eigi að vera einhver sjálfsafgreiðsla. Það er ekki svoleiðis. Mér finnst það liggja fyrir að þessar nefndir hafa töluvert ríkar heimildir.

Það er líka verið að setja ríkar hæfiskröfur þannig að einn nefndarmaður í matsnefnd sanngirnisbóta, sem á að vera formaður nefndarinnar, skal fullnægja skilyrðum til að vera hæstaréttardómari. Hér eiga að koma að fagaðilar og síðan fulltrúar sem eru tilnefndir af þeim ráðherrum sem fara með félagsmál og dómsmál. Þegar kemur síðan að sanngirnisbótanefndinni skal einn nefndarmaður skipaður án tilnefningar og skal hann vera formaður nefndarinnar, annar er tilnefndur af ráðherra sem fer með opinber fjármál og annar af Hæstarétti. Og um sérstök hæfisskilyrði gilda reglur stjórnsýslulaga. Við erum að reyna að taka vel utan um það að málin séu skoðuð til hlítar. Að sjálfsögðu, eins og  ég nefndi hér áðan, er ekki gerð krafa um að fólk hafi farið með málið fyrir dóm því að langalgengast er að þessir aðilar hafi ekki leitað ásjár dómstóla og málin séu fyrnd. En ef málin eru opin þá er ekki óeðlilegt að gera þá kröfu að viðkomandi láti á rétt sinn reyna fyrir dómstólum. Því miður er það afar sjaldgæft, a.m.k. hjá þeim hópum þolenda sem ég hef haft kynni af, það er yfirleitt svo að þessi mál eru löngu fyrnd. Ég held að þetta svari þessu.


Ræðumaður: Katrín Jakobsdóttir

Frú forseti. Í fyrsta lagi vil ég segja að mjög oft er það þannig hjá þeim sem hafa til að mynda leitað atbeina hins opinbera vegna skaða sem þeir hafa orðið fyrir vegna meðferðar opinberra aðila að það eru ekki aðilar sem eiga þess kost  að leita til dómstóla því að þau brot eru löngu fyrnd. Þess vegna er eðlilegt að segja, og það hefur svo sem verið meginreglan, að ef svo er ekki þá er ekki óeðlilegt að gera því skóna að fólk geti leitað til dómstóla um önnur þau mál. Eins og ég fór yfir áðan þá segir hér:

„Niðurstöður og skýrslur um einstakar rannsóknir sem ráðist er í um illa meðferð eða ofbeldi gagnvart tilteknum hópi einstaklinga“ — það er ekkert sem útilokar  að ráðist sé í þær rannsóknir, ég vil bara ítreka það hér aftur — „eru einnig gagn máls samkvæmt þessari málsgrein ef umsækjandi er hluti af þeim hópi sem slík sérstök rannsókn tekur til.“

En um leið getur það verið svo, sérstaklega ef viðkomandi einstaklingur er jafnvel vistaður í mjög litlu úrræði sem hefur ekki fengið sérstaka rannsókn á vegum Alþingis, svo dæmi sé tekið, að hann geti lagt fram gögn máli sínu til stuðnings við matsnefnd sanngirnisbóta, þar með talið læknisvottorð, vitnisburði einstaklinga, og það sé þá aflað gagna viðkomandi hjá stjórnvöldum og einkaaðilum sem tengjast málinu. Það er þannig, og það er m.a. ástæða þess að ég legg þennan almenna ramma til, að málin gætu örugglega verið óteljandi. Ég nefndi bara nokkur mál hér í ræðu minni þar sem rætt hefur verið um að ráðast í rannsóknir. Hér var rætt um Kleppjárnsreyki og ég nefni það mál sem er til meðferðar hjá velferðarnefnd. En það er mjög tímafrek og dýr leið og við erum að horfa til þess að mögulega geti fólk lagt fram gögn hjá matsnefnd sanngirnisbóta sem leggur á þau mat og vegur og metur hvort ástæða sé til að leggja til sanngirnisbætur fyrir þann einstakling.


Ræðumaður: Katrín Jakobsdóttir

Frú forseti. Ég þakka hv. þingmanni aftur fyrir andsvarið. Ég vil ítreka það að þessir tveir hópar sem hv. þingmaður nefnir hér, Hjalteyri og síðan Laugaland og Varpholt, hefur hvorugur fengið neina afgreiðslu sinna mála og fær ekki í raun og veru nema lagt sé fram einhvers konar frumvarp um heimild til greiðslu sanngirnisbóta. Niðurstaðan varð að við myndum leggja til þennan almenna ramma fremur en að fara í einstakar lagasetningar um einstök mál. Það er algerlega gild leið. En eins og ég segi, þetta er mín sannfæring eftir að hafa legið töluvert yfir þessu. Ég hef sjálf staðið í þessum stól fyrir allmörgum árum og sagt: Þetta frumvarp markar endalok þess, nú erum við búin að gera þetta allt upp. Ég hafði ekki rétt fyrir mér. Þannig að ég held að slíkur almennur rammi, ef við horfum til reynslu Norðmanna, sé mikilvægur því að það er voðalega erfitt að leggja fram tæmandi lista yfir mögulegar misgjörðir hins opinbera gagnvart börnum og fullorðnum. Ég nefndi hér áðan í framsögunni það mál sem er til umfjöllunar í velferðarnefnd Alþingis, um mögulega rannsókn á aðbúnaði fatlaðra einstaklinga sem dvöldu á stofnunum á vegum ríkisins eða af hálfu ríkisins.

Þetta frumvarp er svona atlaga að því að reyna að tryggja jafnræði. Ef það verður að lögum, og um það höfum við dómsmálaráðherra rætt, myndi málaflokkurinn færast yfir til forsætisráðuneytis á nýjan leik og það yrði haldið utan um þennan málaflokk þar, því að það hefur líka verið ruglandi fyrir þessa einstaklinga að málaflokkurinn hefur verið að færast á milli ráðuneyta. Við erum síðan, eins og ég segi, með aðrar stofnanir undir öðrum ráðuneytum sem eru að vinna skýrslur. Ég tel því að þetta muni gera kerfið skýrara og gagnsærra. En að sjálfsögðu er þetta mjög ný hugsun og þess vegna legg ég svo mikla áherslu á að það sé vandað til í þinglegri meðferð og virkilega kafað ofan í málið.


Ræðumaður: Katrín Jakobsdóttir

Frú forseta. Ég vil þakka hv. þm. Halldóru Mogensen fyrir spurninguna því að þetta er aðeins flókið, bara svo það sé sagt. Vissulega var boðað frumvarp um Hjalteyrarbörn. Þau hafa ekki fengið neinar bætur greiddar, bara svo því sé haldið til haga, því að ekkert frumvarp hefur komið fram. Það má eiginlega segja að þetta frumvarp sé atlaga að því að reyna að smíða ramma sem rúmar öll þau sem kynnu að vilja leita sanngirnisbóta í gegnum í raun og veru eitt hlið. Í tilfelli Laugalands og Varpholts var sú skýrsla unnin af félagsmálaráðuneytinu á sínum tíma. Hjalteyrarbörnin leituðu til dómsmálaráðuneytis sem þessi málaflokkur heyrir undir í dag, hann var áður undir forsætisráðuneyti og ég mælti fyrir því frumvarpi sem ég fór yfir hér áðan um meðferð fatlaðra barna. Í stuttu máli sagt vil ég bara segja að það er mitt mat að við þurfum að koma þessum málum betur fyrir í stjórnkerfinu. Til þess tel ég skynsamlegast — eftir langa umhugsun, ég var ekki sannfærð við fyrsta yfirlit en ég vona að Alþingi snúist líka á þá sveif við skoðun á málinu — að hafa einn slíkan ramma með öflugu fagfólki sem meti þetta. Í sumum tilfellum liggja fyrir skýrslur, rannsóknir, í öðrum ekki. Þessar rannsóknir eru mismunandi gerðar, rannsóknin eða skýrslan sem liggur fyrir um Laugaland og Varpholt er ekki unnin í gegnum rannsóknarnefnd Alþingis heldur af Gæða- og eftirlitsstofnuninni. Hugsunin er sú að öll þessi mál fari sambærilega leið.

Ég skil alveg spurningu hv. þingmanns sem nefnir hér upphæðir. Í Noregi er hámarksupphæð í íslenskum gjaldmiðli 3 millj. kr. Það var upphaflega tillagan sem ég setti fram. Ég hækkaði hana í 5 eftir umsagnir í samráðsgátt. Við getum lengi deilt um það hvernig við tryggjum jafnræði og sanngirni afturvirkt í þessu, ég held að það sé flókið, en frumvarpið er atlaga að því að það verði til rammi sem tryggi það.


Ræðumaður: Katrín Jakobsdóttir

Frú forseti. Ég ætla að byrja á því að vekja athygli á því að í þessari grein göngum við lengra en gengið er í Noregi með því að opna á mögulegan rétt afkomenda eða aðstandenda. Það eru hins vegar fordæmi fyrir því í sanngirnisbótamálum hér á Íslandi að gera það. Hvað varðar varanlegan skaða þá er þetta auðvitað alltaf matsatriði en það er þó leitast við að skýra það hér í frumvarpinu; varanlegar neikvæðar líkamlegar, sálrænar eða félagslegar afleiðingar. Augljóslega er þetta alltaf matsatriði og þess vegna erum við að leggja til mjög ríka aðkomu fagaðila í þessum tveimur nefndum en í matsnefnd sanngirnisbóta, sem er í raun og veru fyrri nefndin sem tekur við málum, er lagt til að tveir fulltrúar skuli skipaðir, annar með menntun í sálfræði og hinn með menntun í læknisfræði, þannig að við séum ákveðið faglegt mat á þessu. Það er það sem ég á við þegar ég segi í framsögu minni að við erum ekki bara að tala um lögfræðileg eða stjórnsýsluleg sjónarmið heldur erum við að reyna að breikka þennan grunn.


Ræðumaður: Katrín Jakobsdóttir

Frú forseti. Ég þakka hv. þingmanni fyrir andsvarið. Ég vil fyrst segja að sú gagnrýni kom fram við umfjöllun málsins í samráðsgátt að hér væri verið að setja lok á frekari rannsóknir en það er aldeilis ekki ætlunin. Það er sérstaklega áréttað í 4. gr. frumvarpsins:

„Niðurstöður og skýrslur um einstakar rannsóknir sem ráðist er í um illa meðferð eða ofbeldi gagnvart tilteknum hópi einstaklinga eru einnig gagn máls samkvæmt þessari málsgrein ef umsækjandi er hluti af þeim hópi sem slík sérstök rannsókn tekur til.“

Hugsunin er sem sagt ekki að það verði hætt að ráðast í rannsóknir en það er líka verið að segja að það þarf ekki að vera forsenda. Mögulega eru bara miklu smærri heimili um land allt sem gætu fallið hér undir þar sem er hreinlega ekki forsendur til að ráðast í miklar og tímafrekar rannsóknir á en hægt er að leggja mat á stöðu einstaklingsins.

Hvað varðar þann hóp sem hv. þingmaður vísar til þá hef ég nú tjáð mig um þau mál héðan úr pontu Alþingis, hvað varðar stúlkurnar á Kleppjárnsreykjum, að þetta sé í það minnsta mál sem ætti að taka til skoðunar. Ég ætla ekki að gefa mér niðurstöðuna, hvort rétt sé að ráðast í rannsókn, en þetta er tvímælalaust mál sem ég tel eðlilegt að Alþingi taki til skoðunar og leggi mat á hvort tilefni er til.


Ræðumaður: Katrín Jakobsdóttir

Frú forseti. Ég mæli fyrir frumvarpi til laga um almennar sanngirnisbætur. Upphaf lagasetningar á þessu sviði má rekja til ársins 2007 þegar sett voru lög um skipan nefndar til að kanna starfsemi vist- og meðferðarheimila fyrir börn, nr. 26/2007. Í samræmi við þau lög tók nefnd, sem jafnan gekk undir heitinu vistheimilanefnd, til starfa og skilaði á næstu árum nokkrum skýrslum um aðbúnað barna á þeim vist- og meðferðarheimilum sem ákveðið var að taka til rannsóknar. Í framhaldi af skýrslu vistheimilanefndar um vistheimilið í Breiðavík voru árið 2010 sett lög nr. 47/2010, um fyrirkomulag á greiðslu sanngirnisbóta fyrir misgjörðir á stofnunum eða heimilum sem féllu undir lögin frá 2007. Árið 2020 var ákveðið að gera breytingar á lögum nr. 47 /2010, sbr. lög nr. 148/2020, og ná þau nú til þeirra sem urðu fyrir varanlegum skaða af illri meðferð eða ofbeldi á stofnunum fyrir fötluð börn sem starfræktar voru á vegum hins opinbera og þar sem börn voru vistuð sólarhringsvistun. Með þeim lögum voru lög nr. 26/2007 jafnframt felld úr gildi frá 1. janúar 2021 og mælt fyrir um brottfall laganna frá árinu 2010, þau munu falla brott 31. desember 2023 en uppgjöri á grundvelli þeirra laga telst lokið.

Frá og með næstu áramótum eru því engin lög í gildi sem fjalla um fyrirkomulag á greiðslu sanngirnisbóta vegna misgjörða opinberra aðila. Þrátt fyrir það standa vonir margra til þess að ýmis starfsemi opinberra aðila eða einkaaðila á þeirra vegum, sem sagt einkaaðila sem hafa fengið einhvers konar leyfi eða samning við hið opinbera, sé könnuð og í þeim tilvikum þar sem slíkri könnun er lokið eigi þess kost að fá greiddar sanngirnisbætur. Ég vil nefna til að mynda sérstök lög sem sett voru á Alþingi um heimild Reykjavíkurborgar til að skipa nefnd til að kanna starfsemi vöggustofa, nr. 45/2022, en ég mælti fyrir því frumvarpi hér á sínum tíma. Á grundvelli þeirra laga skipaði Reykjavíkurborg nefnd til að kanna starfsemi vöggustofa fyrir börn sem starfræktar voru í Reykjavík á síðustu öld. Nefndin skilaði skýrslu um málið til borgarinnar 4. október síðastliðinn. Einnig liggur fyrir greinargerð Gæða- og eftirlitsstofnunar velferðarmála frá því í september 2022 um starfsemi meðferðarheimilisins í Varpholti og á Laugalandi á árunum 1997–2007. Þá kynnti dómsmálaráðherra síðasta vetur í samráðsgátt stjórnvalda drög að frumvarpi um sanngirnisbætur handa þeim sem vistaðir voru á vistheimilinu á Hjalteyri. Var það í samræmi við fyrirætlanir um framlagningu frumvarps í þá veru í þingmálaskrá fyrir 153. löggjafarþing en slíkt frumvarp hefur þó ekki verið lagt fram.

Ég vil einnig nefna að Alþingi ályktaði 12. júní 2021 með þingsályktun nr. 30/151, að fela mér að skipa þriggja manna nefnd til að undirbúa rannsókn á aðbúnaði og meðferð fullorðins fatlaðs fólks með þroskahömlun og fullorðinna með geðrænan vanda. Skýrsla nefndarinnar var afhent mér vorið 2022 og 8. júní 2022 lagði ég þá skýrslu fram hér á Alþingi í samræmi við ályktun þingsins. Í þeirri skýrslu er að finna þá tillögu nefndarinnar að rannsókn á aðbúnaði og meðferð fullorðins fatlaðs fólks með þroskahömlun og fullorðinna með geðrænan vanda fari fram samkvæmt fyrirmælum laga um rannsóknarnefndir, nr. 68/2011. Þessi skýrsla er nú til meðferðar hjá velferðarnefnd Alþingis sem bíður það verkefni að taka afstöðu til þeirrar tillögu nefndarinnar.

Síðan má auðvitað nefna ýmis önnur mál sem hafa komið upp hjá einstaklingum sem tilheyra hópum sem hafa mögulega ekki þétt raðirnar þannig að ákalli þeirra um rannsókn hafi verið sinnt eins og vonir þeirra standa til. Ég gæti nefnt ýmis mál í því samhengi sem ég ætla svo sem ekki að telja upp hér því að hættan er sú að maður gleymi einhverjum.

Að mínu viti er langtum skynsamlegast að bregðast við þessu ákalli með almennu úrræði sem tekur bæði á þeim þætti sem lýtur að könnun á misgjörðum opinberra aðila og einkaaðila á þeirra vegum og fyrirkomulagi á greiðslu sanngirnisbóta. Það frumvarp sem ég mæli hér fyrir tekur á báðum þessum þáttum og er vonandi svar við þessu ákalli.

Í ýmsum þeim rannsóknarskýrslum sem hefur verið skilað frá nefndum sem hafa rannsakað einstök heimili hefur komið fram  ákall um að hugað verði að því að komið verði á fót almennu úrræði sanngirnisbóta að norskri fyrirmynd. Frá árinu 1953 hafa Norðmenn verið með ákveðinn ramma utan um greiðslu sanngirnisbóta. Ég ætla að byrja á því að vitna í þessar skýrslur. Þannig er í skýrslu nefndar frá 31. janúar 2008, um könnun á starfsemi Breiðavíkurheimilisins 1952–1979, að finna þá tillögu að stjórnvöld muni við ákvarðanir um frekari útfærslu þessara mála hafa til hliðsjónar það fyrirkomulag um greiðslu bóta sem lagt hefur verið til grundvallar í Noregi. Þá kemur fram í skýrslu vistheimilanefndar um könnun á vistun barna á Kópavogshæli 1952–1993, en þeirri skýrslu var skilað 19. desember 2016, að nefndin mælir eindregið með því að mótað verði nýtt fyrirkomulag um könnun og uppgjör sanngirnisbóta vegna illrar meðferðar og ofbeldis gagnvart börnum á stofnunum og vísar nefndin í því sambandi til þess að hafa megi til hliðsjónar fyrirkomulag slíkra mála í Noregi. Loks er í skýrslu um framkvæmd á greiðslu sanngirnisbóta á grundvelli laga nr. 47/2010, sem skilað var í desember 2018, sú leið nefnd að setja almennan ramma um sanngirnisbætur og vísað til hins norska fyrirkomulags.

Fyrirkomulag Norðmanna er þó ekki að öllu leyti eins og það sem lagt er hér til. Í fyrsta lagi er það svo að á vegum norska Stórþingsins er starfandi sanngirnisbótanefnd sem fjallar um beiðnir einstaklinga um bætur fyrir tjón eða óhagræði sem þeir hafa orðið fyrir og sem ekki er hægt að fá bætt á annan hátt. Munurinn á því fyrirkomulagi og því sem hér er lagt til er að leið Norðmanna byggir á ólögfestum grunni. Hún hefur þróast í framkvæmd á vegum nefndar Stórþingsins. Eins og áður segir var sú nefnd sett á laggirnar árið 1953. Móttaka og umsýsla umsókna um bætur á þessum grundvelli er þó hjá stofnun sem heyrir undir dómsmálaráðuneyti. Stofnunin fer yfir umsóknir og aflar umsagna hjá öðrum stjórnvöldum og fagaðilum eins og þörf krefur hverju sinni. Síðan tekur stofnunin saman álit á því hvernig bregðast eigi við hverri og einni umsókn og sendir sanngirnisbótanefnd Stórþingsins. Úrlausnir sanngirnisbótanefndarinnar eru endanlegar og ekki er hægt að skjóta þeim til dómstóla. Í Noregi hefur áherslan verið lögð á að önnur sjónarmið geti ráðið ferðinni en eingöngu lögfræðileg eða stjórnsýsluleg við ákvörðun sanngirnisbóta og það frumvarp sem ég mæli hér fyrir, sem vissulega felur í sér lögfestingu á ákveðnu fyrirkomulagi, ólíkt Noregi, tekur mið af þessari norsku leið þegar kemur að uppbyggingu kerfisins og þeim sjónarmiðum sem þar eiga að ráða för.

Frú forseti. Í frumvarpinu felst að heimilt verði að greiða bætur úr ríkissjóði til þeirra einstaklinga sem hafa orðið fyrir illri meðferð eða ofbeldi vegna háttsemi opinberra aðila á stofnunum ríkisins, háttsemi sveitarfélaga eða af hálfu einkaaðila á grundvelli ákvörðunar eða samnings við opinberan aðila eða samkvæmt opinberu leyfi samkvæmt lögum sem valdið hefur þeim varanlegum skaða sem ekki fæst bættur á annan hátt. Gert er ráð fyrir því að sérstök matsnefnd sanngirnisbóta taki við umsóknum, leggi mat á umsóknir og geri tillögu til sanngirnisbótanefndar um greiðslu sanngirnisbóta. Sanngirnisbótanefnd taki síðan endanlega ákvörðun hverju sinni um greiðslu bóta til einstaklinga. Tekið skal fram að um er að ræða bætur sem er ekki ætlað að bæta fjárhagslegt tjón einstaklinga að fullu, eins og við þekkjum úr skaðabótum, heldur snýst þetta um svokallaðar sanngirnisbætur.

Að meginstefnu til verður horfið frá þeim einstöku umfangsmiklu og tímafreku rannsóknum sem hingað til hafa verið grundvöllur fyrir greiðslu sanngirnisbóta og þess í stað mælt fyrir um almennan og um leið einstaklingsbundinn farveg fyrir slík mál. Með því móti þurfa þau sem upplifað hafa mannskemmandi stofnanaranglæti á eigin skinni ekki að tilheyra áberandi hópi í samfélagsumræðu og ná þannig eyrum stjórnvalda og Alþingis til þess að mæta sanngirni og lausn sinna mála líkt og raunin hefur verið fram að þessu.

Mér finnst þó mikilvægt að ítreka að ekkert er þó því til fyrirstöðu að umfang eða eðli illrar meðferðar eða ofbeldis gagnvart hópi einstaklinga kalli á sérstaka rannsókn samkvæmt ákvörðun stjórnvalda eða Alþingis. Tryggt er í frumvarpinu að niðurstöður slíkra einstakra rannsókna verði þá hluti af þeim gögnum sem til skoðunar koma þegar umsóknir einstaklinga sem undir slíkar rannsóknir heyra eru metnar.

Verði frumvarp þetta að lögum mun ríkissjóður bera kostnað af greiðslu sanngirnisbóta en ekki er hægt að leggja mat á umfang kostnaðarins á þessu stigi. Þó má búast við, eins og áður segir, að ekki verði í sama mæli þörf á stórum, tímafrekum og fjárhagslega dýrum rannsóknum varðandi tiltekna hópa og þar með verði sá kostnaður í lágmarki. Við skulum heldur ekki gleyma því, frú forseti, að þrátt fyrir fjárhagslegan kostnað af lagasetningu þarf að líta til þess að frumvarpið er lagt fram til að bæta stöðu viðkvæmra þjóðfélagshópa sem hafa orðið fyrir varanlegum skaða vegna misgjörða opinberra aðila eða einkaaðila á þeirra vegum, fá viðurkenningu á slíkum misgjörðum og greiddar sanngirnisbætur þegar öll önnur réttarúrræði eru tæmd.

Ég hef vissulega heyrt á mótunartíma þessa frumvarps ýmsar efasemdaraddir, ýmist í þá veru að þetta verði of dýrt eða þá að verið sé að spara í málaflokknum og að slíkt sé skammarlegt. Ég veit eiginlega ekki hvernig maður á að nálgast slíka umræðu því að það er alveg ljóst að hún kemur úr mjög ólíkum áttum. En mér finnst aðalmálið í þessu máli vera að með slíkum almennan ramma verður unnt að mæta þolendum stofnanaranglætis með skilningi og viðurkenningu að leiðarljósi og aflétta heilsuspillandi þjáningu þessa fólks. Þá er einnig mikilvægt að horft sé til þeirra varnaðaráhrifa sem frumvarpið, ef það verður að lögum, mun hafa í för með sér. Opið aðgengi almennings að faglegri áheyrn á þessu sviði mun setja vönduð vinnubrögð á dagskrá með nýjum hætti hvarvetna þar sem fólk nýtur þjónustu á vegum opinberra aðila. Mér finnst það satt að segja gott. Mér finnst það vera heilbrigðismerki á samfélagi að vera reiðubúið að takast á við misgjörðir hins opinbera gagnvart einstaklingum með slíkum opnum hætti, ekki bara til að læra af því heldur líka til að viðurkenna slíkt ranglæti og gera sitt til að reyna að bæta fyrir.

Frú forseti. Við mótun þessa frumvarps var haft hefðbundið samráð eins og við þekkjum, samráðsgátt Stjórnarráðsins og annað slíkt, um efnistök þess en þó var heldur meira í lagt en venjulega, enda er ekki um neitt venjulegt frumvarp að ræða. Haldnir voru fundir með fulltrúum þeirra aðila sem sinna málefnum sanngirnisbóta í Noregi í þeim tilgangi að fá sem skýrasta mynd af hinni norsku leið. Áform voru kynnt í samráðsgátt stjórnvalda, eins og ég nefndi, drögin að frumvarpinu einnig og eins og hv. þingmenn geta séð í samráðsgáttinni bárust fjölmargar umsagnir sem gáfu mér tilefni til að staldra við og endurskoða efni einstakra ákvæða frumvarpsins. Í því skyni ákvað ég að fá til liðs við forsætisráðuneytið séra Bjarna Karlsson sem hefur áratugareynslu við að aðstoða þolendur misgjörða og var aðstoð hans ómetanleg í þeirri viðleitni að gera frumvarpið vel úr garði. Hann tók að sér að leiða fundi ráðuneytisins með hópum þolenda stofnanaranglætis sem létu að sér kveða í umsögnum í samráðsgáttinni og kann ég honum miklar þakkir fyrir það framlag. Til liðsinnis á fundum ráðuneytisins og hópa þolenda voru einnig þær Guðný Björk Eydal félagsráðgjafi, Ragnheiður Björk Guðmundsdóttir, félagsráðgjafi og fjölskyldufræðingur, Sigrún Júlíusdóttir félagsráðgjafi, og Sæunn Kjartansdóttir sálgreinir. Þeirra framlag var einnig mjög mikilvægt í þessari vinnu og kann ég þeim þakkir fyrir það.

Eftir að hafa sjálf hlýtt á raddir þolenda úr ýmsum áttum sannfærðist ég enn frekar um að við yrðum að fara þessa leið, einfalda kerfið okkar, gera það almennara en fylgjast þó ávallt með þannig að vitneskjan um stofnanaranglæti sé uppi á borðum. Ég þakka þeim sem hafa unnið með mér að þessu frumvarpi en ekki síður þakka ég þeim sem hafa stigið fram og deilt reynslu sinni og sýn  á kerfi hins opinbera því að það krefst hugrekkis og krefst mikils af fólki að taka það skref.

Frú forseti. Allt frá því að Breiðavíkurmálið kom upp, og það er alveg merkilega stutt síðan, hefur veruleiki stofnanaranglætis verið á dagskrá hjá þjóðarsálinni. Það hefur orðið til mikil þekking í þeim viðamiklu rannsóknum sem ráðist hefur verið í og eru enn á döfinni. Í stað þagnarinnar sem áður gilti um mál af þessum toga hefur verið brugðist við með virkum aðgerðum. Við höfum séð gildi þess að leyfa sannleikanum að birtast. Sannleikurinn er alltaf fallegur, hversu ljótur sem hann er, skrifaði skáldið Dagur Sigurðarson einhverju sinni. Það á við hér því að þögnin um mistök og ranglæti er kostnaðarsöm. Hún nærir skömmina og rænir einstaklinga og hópa heilsu sinni líkt og svo berlega kemur fram í nýrri skýrslu um vöggustofur í Reykjavík á liðinni öld.

Frú forseti. Ég hef gert grein fyrir meginatriðum frumvarpsins. Það felur í sér viðleitni gagnvart þolendum stofnanaranglætis af hálfu hins opinbera. Mér er fullkomlega ljóst að verði þetta frumvarp að lögum bætir það ekkert allan skaða. En það er hugsað sem raunverulegur stuðningur við að lifa síður í skugga reynslunnar en frekar í ljósi hennar á vegferð til bata. Jafnframt er mikilvægt að leggja áherslu á að samhliða greiðslum sanngirnisbóta standi þeim sem þær þiggja til boða úrræði heilbrigðis- og velferðarkerfisins lögum samkvæmt eins og við á hverju sinni. Þetta mál er auðvitað ekki flokkspólitískt. Þetta er mál sem kemur fyrst og fremst til vegna reynslu minnar í forsætisráðuneytinu í sex ár þar sem mörg þessara mála hafa komið inn á mitt borð og eftir mjög ítarlega skoðun af ólíkum leiðum sem engin er einföld í þessum málum.

Ég vænti þess að hv. allsherjar- og menntamálanefnd, sem fær þetta frumvarp til umfjöllunar, gefi því góðan tíma og kafi djúpt í það því að það veitir ekki af að fá vandaða þinglega meðferð og kalla eftir öllum sjónarmiðum. Að sjálfsögðu vonast ég til þess að frumvarp sem þetta njóti velvildar í öllum þingflokkum. En fyrst og fremst held ég að það sé gríðarlega mikilvægt einmitt að við nýtum tímann í þingstörfunum til að kafa djúpt í málið því að þetta er mál sem varðar samfélagsgerðina.

Frú forseti. Ég legg til að málinu verði að lokinni þessari umræðu vísað til hv. allsherjar- og menntamálanefndar.


Ræðumaður: Katrín Jakobsdóttir

Frú forseti. Umræða dagsins í dag hefur sýnt svo ekki verður um villst að enginn í þessum sal er ósnortinn af þeim skelfilegu atburðum sem nú eiga sér stað fyrir botni Miðjarðarhafs. Ég tel að það sé alveg gríðarlega mikilvægt að Alþingi geti hafið sig yfir pólitískt þjark hversdagsins og talað með skýrri röddu í atburðum þar sem fórnarlömbin eru fyrst og fremst venjulegt fólk, óbreyttir borgarar.

Mig langar að nota þetta tækifæri til að þakka utanríkismálanefnd Alþingis fyrir góða vinnu þar sem dregin eru fram skýr sjónarmið sem birtast í þessari tillögu og að vinna þá vinnu í samstöðu. Það er gríðarlega mikilvægt að mínu viti að Ísland sendi þannig skýr skilaboð út í alþjóðasamfélagið, skýran vilja Alþingis um tafarlaust vopnahlé, að alþjóðalög séu virt í þágu mannúðar, borgaralegir innviðir séu ekki skotmark og að fordæma hryðjuverkaárás Hamas-liða á almenna borgara í Ísrael sem og þær aðgerðir ísraelskra stjórnvalda í kjölfarið sem brjóta gegn alþjóðlegum mannúðarlögum. Þetta eru mjög skýr skilaboð. Ég vil nýta tækifærið og segja að ég er mjög stolt af því að tilheyra Alþingi Íslendinga á svona tímum.


Ræðumaður: Jódís Skúladóttir

Virðulegi forseti. Ég vil byrja á því að þakka hv. utanríkismálanefnd fyrir þá tillögu sem við ræðum hér í dag og þakka fyrir þá samstöðu sem við erum hér að sýna. Það er svo mikilvægt að við getum sett pólitískan ágreining okkar, okkar sérstöku skoðanir á málefnum, aðeins til hliðar þegar svona gríðarlega stórt og mikilvægt mál eins og hér um ræðir er á dagskrá. Við erum öll sammála um að kalla eftir vopnahléi. Að mínu mati er vopnahlé alltaf af mannúðarástæðum og mér finnst óþarfi að taka það sérstaklega fram.

Mig langar að segja að ég var meyr bæði í gær og í dag undir þessari umræðu af því að við erum hér að stíga svo miklu stærri skref, við erum að gera svo miklu stærri hluti heldur en hið daglega pólitíska þras, sem ég er ekki að segja að skipti engu máli heldur að við séum fær í þessu húsi, hinu háa Alþingi, til að leggja aðeins til hliðar okkar persónulegu skoðanir og ágreining þegar svona stórt mál er undir, og í ályktuninni erum við skýr. Við erum einróma og við erum skýr og það er gríðarlega mikilvægt. Sundrungin sem við erum að horfa upp á um allan heim — á stríðshrjáðum svæðum, í samfélagsumræðu, í ótrúlegustu hlutum sjáum við mikla sundrung. Við sjáum minna af því að við séum að tala okkur saman, að við séum að tala út frá lausnum, heldur virðumst við allt of oft detta í þá gryfju að herða á átökunum til að standa fast á okkar ýtrustu kröfum og skoðunum frekar en að taka samtalið og ná góðri málefnalegri lausn sem nýtist okkur öllum í samfélaginu.

Ég er svo þakklát fyrir að fram er komin þessi tillaga af því að á hverjum einasta degi fáum við fréttir, við sjáum myndir. Það er af sem áður var að fréttirnar berist vikum og mánuðum seinna úr skotgröfunum, við erum að horfa upp á hryllinginn í beinni útsendingu. Börnin okkar og unglingarnir okkar eru að horfa á hryllinginn á samfélagsmiðlum í beinni útsendingu og við sitjum hér uppi á Íslandi, herlaus, friðsöm þjóð, og við fyllumst af vanmætti. En hvað getum við gert? Og mig langar að árétta að Ísland er að standa sig gríðarlega vel. Við höfum tekið á móti fleiri palestínskum flóttamönnum heldur en öll önnur Norðurlönd að ég held samanlagt. Við höfum tvöfaldað fjárhagsstuðninginn og við eigum öll að vera stolt af þessu, hvar sem við sitjum í flokki eða pólitík. Við eigum að standa í lappirnar fyrir það fólk sem nú líður gríðarlegar hörmungar vegna átaka tveggja herskárra aðila sem meta líf þessa fólks á engan hátt að verðleikum. Höldum áfram að standa með óbreyttum borgurum. Ég tek undir með hv. þm. Steinunni Þóru: Gleymum ekki, þó að fókusinn sé núna á þessa hryllilegu styrjöld sem íbúar í Palestínu búa við núna, að þetta eru ekki einu átökin. Þetta er ekki eini staðurinn á jarðarkúlunni þar sem fólk, konur og börn líða og deyja hvern einasta dag. Ísland er friðelskandi, herlaus þjóð. Við eigum alltaf að tala fyrir friði alls staðar.


Ræðumaður: Steinunn Þóra Árnadóttir

Frú forseti. Ég er ánægð með það að öll utanríkismálanefnd og þar með allir flokkar á Alþingi hafi sameinast um tillögu þá sem við ræðum hér núna, sem hefst á orðunum:

„Alþingi ályktar að án tafar skuli komið á vopnahléi af mannúðarástæðum á Gaza-svæðinu svo tryggja megi öryggi almennra borgara, jafnt palestínskra sem ísraelskra.“

Við tökumst oft á um ýmis mál og erum ósammála en við höfum líka sýnt það að þegar mikið er í húfi eins og núna þá getum við sameinast og náð sameiginlegri niðurstöðu. Þingmönnum hafa borist fjölmargir tölvupóstar og önnur erindi vegna átakanna sem nú eiga sér stað þar sem við erum hvött til þess að beita okkur fyrir vopnahléi. Það er í rauninni ekki í fyrsta skipti sem það gerist í málefnum sem varða Palestínu því sú hrina ofbeldisárása sem nú á sér stað á sér áratugalanga sögu. Íslendingar hafa lengi stutt málstað Palestínumanna og talað fyrir tveggja ríkja lausn eins og sást hvað best með viðurkenningu Íslands á sjálfstæði Palestínu árið 2011 en einnig talað fyrir friði á svæðinu, varanlegum friði á svæðinu. Ég er ánægð með það að landsmenn láti í sér heyra og sendi okkur þingmönnum pósta, raunar svo marga að ég hef ekki komist yfir að svara þeim öllum, því að þetta er mál sem skiptir okkur máli.

Frú forseti. Um leið og ég fagna þessari tillögu þá langar mig samt líka að minnast á öll hin vopnahléin sem við og heimurinn þarf líka að beita sér fyrir. Ég vil nefna Jemen, Eþíópíu, Sýrland, Úkraínu, Mjanmar, ýmis lönd í Afríku sunnan Sahara og þetta er því miður ekki tæmandi upptalning. Vopnuð átök og stríð bitna alltaf á almenningi. Kastljósið er núna á hörmungunum fyrir botni Miðjarðarhafs og sem betur fer eru augu umheimsins þar núna og ég trúi því og treysti að krafan um vopnahlé og frið sé vaxandi í heiminum. En um leið og við beitum okkur fyrir friði þar þá megum við ekki gleyma öllum hinum stríðshrjáðu svæðunum í heiminum. Þar er líka ógeð og hörmungar að eiga sér stað og við eigum líka að beita okkur fyrir friði þar.


Ræðumaður: Bjarni Jónsson

Virðulegi forseti. Utanríkismálanefnd öll krefst þess í sameiginlegri tillögu að komið verði á vopnahléi á Gaza. Það er afar mikilvægt að rödd Íslands sé sameinuð og skýr á tímum sem þessum. Það er þýðingarmikið að fulltrúar allra flokka á Alþingi í utanríkismálanefnd hafi sameinast um tillögu fyrir Alþingi fyrir hönd íslensku þjóðarinnar sem kveður á um tafarlaust vopnahlé fyrir botni Miðjarðarhafs og þar sem allt ofbeldi er fordæmt.

Í tillögu utanríkismálanefndar segir að án tafar skuli komið á vopnahléi af mannúðarástæðum á Gaza-svæðinu svo tryggja megi öryggi almennra borgara, jafnt palestínskra sem ísraelskra. Alþingi fordæmir enn fremur öll ofbeldisverk sem beinast gegn almennum borgurum í Palestínu og Ísrael. Alþingi krefst þess í tillögunni að alþjóðalögum sé fylgt í einu og öllu, í þágu mannúðar, öryggis almennra borgara og verndar borgaralegra innviða.

Hér sendir Ísland skýr skilaboð, einnig með því að fordæma hryðjuverkaárás Hamas-liða á almenna borgara í Ísrael sem hófst 7. október 2023. Við köllum eftir því að saklausum gíslum verði sleppt úr haldi nú þegar. Alþingi fordæmir sömuleiðis allar aðgerðir ísraelskra stjórnvalda í kjölfarið sem brjóta gegn alþjóðlegum mannúðarlögum, þar með talið óheyrilega þjáningu, manntjón, mannfall almennra borgara og eyðileggingu borgaralegra innviða. Tryggja verður aðgengi hjálpar- og mannúðarsamtaka og koma neyðarvistum og læknisaðstoð til almennings tafarlaust.

Við teljum brýnt að öll brot stríðandi aðila á alþjóðalögum verði rannsökuð til hlítar og leggjum til að ríkisstjórninni verði falið að beita sér fyrir viðbótarframlagi til mannúðaraðstoðar og rannsóknar á brotum á alþjóðalögum til að fylgja eftir þeim áherslum sem fram koma í tillögu utanríkismálanefndar. Blæbrigði geta verið á framsögum okkar hér í dag en stefna Alþingis er skýr og mun nú liggja fyrir skriflega í þingskjali sem allir flokkar tóku undir og gerðu að sínu; okkar skýru skilaboð.

Við bregðumst nú við hræðilegu ofbeldi og drápum á saklausum börnum og almenningi, hundruðum og þúsundum saman á óþekktum skala á svæðinu samanborið við síðustu tugi ára. Aðstæður hafa hins vegar lengi verið óbærilegar. Meira en helmingur Palestínumanna reiðir sig á matargjafir frá Sameinuðu þjóðunum og hefur gert lengi og flestir íbúar Gaza-strandarinnar búa í flóttamannabúðum. Helmingur íbúa svæðisins eru börn og meira en helmingur er atvinnulaus. Það er hræðileg staða og óboðlegt að alþjóðasamfélagið láti það ekki einungis viðgangast árum saman og áratugum saman heldur hafi staðið aðgerðalítið hjá meðan sú öfgahægri stjórn sem ráðið hefur ríkjum í Ísrael undanfarin ár hefur gengið út fyrir áður þekkt mörk í kúgun sinni, yfirgangi og þeirri þjáningu sem börn og almenningur hefur mátt líða af þeirra völdum. Þetta ólýsanlega harðræði hefur kynt undir öfgaöfl en um leið dregið máttinn úr þeirri hreyfingu Palestínumanna sem sótt hafa rétt sinn með friðsamlegri hætti og treyst þar einnig á aðkomu alþjóðasamfélagsins. Þar er ábyrgð ekki síst stærri þjóða sem hafa tekið sér stærst pláss á alþjóðavettvangi í krafti hernaðarstyrks, sem viðskiptaveldi, lönd sem vilja kalla sig stórveldi eða alla vega einhverja spaða á alþjóðavettvangi, mikil og afdrifarík. Í skjóli þessa afskiptaleysis, áframhaldandi hernaðar og fjárhagsstuðnings án þess að stjórnvöld í Ísrael hafi verið látin sæta ábyrgð, tekin því taki að þau komist ekki lengur upp með landtöku, kúgun og niðurlægingu þjóðar Palestínumanna, hafa þau keyrt palestínsku þjóðina ofan í svörðinn með ofbeldi í krafti yfirburðastöðu sinnar og stóran hluta hennar til áframhaldandi örbirgðar og þjáninga.

Brot á alþjóðalögum eiga að hafa afleiðingar, hvort sem er fyrir botni Miðjarðarhafs eða annars staðar í heiminum þar sem ófriðarbálin geisa og óvandaðir valdhafar fara með ofbeldi, yfirgangi og landvinningum í krafti hernaðarmáttar gagnvart öðrum þjóðum, steypa þjóðum sínum í stríð og dráp á saklausu fólki. Slíkt á að hafa afleiðingar af hálfu samfélags þjóðanna, slíkt á að hafa afleiðingar gagnvart siðlausum stjórnarháttum ríkjandi valdhafa í Ísrael.

Undanfarna sjö áratugi hafa verið háð stríð, gerðar uppreisnir og komið augnablik þar sem virtist vonarglæta og möguleiki á friði. Jafnharðan hafa slíkar vonir brotnað á skerjum raunveruleikans þegar öfgaöflin skerast í leikinn, öfgaöfl sem næra hvert annað og standa í vegi fyrir réttlátum friði.

Palestínumenn eru ein þjóð, hvar sem þeir eru niðurkomnir, hvert sem þeir hafa verið hraktir og landi þeirra skipt upp, hvernig sem líður stjórnmálalegri samstöðu þeirra hverju sinni, hvernig sem að þeim hefur verið sótt með landtöku, hernaði eða kúgun. Eins og aðrar þjóðir hafa Palestínumenn sjálfsákvörðunarrétt, rétt til að vernda fólk sitt og eigur, til að snúa aftur til landsins og heimila. Réttur palestínskra flóttamanna er sömuleiðis lögmætur samkvæmt alþjóðalögum, grundvallarréttindi sem aldrei skal hvika frá.

Hryðjuverkaárás Hamas á saklaus börn og almenning í Ísrael var hræðileg. Það fjöldadráp á börnum og almenningi á Gaza sem nú fer fram er sömuleiðis gersamlega yfirgengilegt og þann hrylling verður að stöðva sem og áframhaldandi dráp á báða bóga. Tafarlaust verður að binda enda á árásirnar og ofbeldið. Við verðum að hvetja til þess með öllum ráðum að unnið verði áfram að því að koma á friði, réttlæti og stöðugleika til framtíðar, með tveggja ríkja lausn, með sambandsríki þjóða sem lifa saman í friði og vinsemd, hvora leiðina sem við teljum að við getum náð árangri með. Einungis þannig getum við tryggt að Palestínumenn og Ísraelsmenn geti búið við frið til framtíðar.


Ræðumaður: Katrín Jakobsdóttir

Herra forseti. Hv. þingmaður segir að ég hafi falið verkalýðshreyfingunni hagstjórn á Íslandi. Það er auðvitað ekki rétt. Hins vegar styð ég að sjálfsögðu frelsi launafólks til að gera sínar kröfur og leggja sínar áherslur. Um það snýst þetta nú. Að sjálfsögðu styð ég það frelsi og geri engar athugasemdir við þá áherslu sem verkalýðshreyfingin hefur lagt á að styrkja og styðja betur við tekjulægstu hópana og ég get að mörgu leyti tekið undir það.

En eins og ég sagði áðan má hins vegar alltaf spyrja sig: Hversu mikið á bilið að vera? Hversu mikill á jöfnuðurinn að vera? Og þá kem ég aftur að því sem hv. þingmaður nefndi hér í lokin hvað varðar stöðug skilyrði. Ég vil segja það að undanfarin 15 ár hefur þetta umhverfi gjörbreyst og það sjáum við auðvitað skila sér í fjölgun nýsköpunarfyrirtækja og stóraukinni erlendri fjárfestingu í þekkingariðnaði á Íslandi. Það er vegna þess að þetta umhverfi hefur farið frá því að vera stuðningur við einstaka fyrirtæki yfir í það að vera rammi um stuðning og umgjörð ríkisins fyrir þekkingar- og nýsköpunarfyrirtæki. Og það er jákvæð þróun. Hins vegar skiptir máli að sjálfsögðu, og ég tek undir með hv. þingmanni, að við séum á tánum um það hvernig við ætlum að halda því áfram.


Ræðumaður: Katrín Jakobsdóttir

Herra forseti. Ég þakka hv. þm. Daða Má Kristóferssyni fyrir fyrirspurnina. Það er í fyrsta lagi vissulega rétt að áhersla verkalýðshreyfingarinnar á undanförnum árum við kjarasamninga hefur verið á að hækka lægstu launin. Sú áhersla hefur í raun og veru verið ráðandi a.m.k. átta ár aftur í tímann sem hefur skilað því að tekjur þeirra hópa hafa hækkað og munurinn minnkað. Við getum auðvitað rætt það hvenær okkur finnst tekjujöfnuður orðinn nægjanlegur á Íslandi, því að hann er vissulega mjög mikill, m.a. vegna þessarar áherslu verkalýðshreyfingarinnar í kjarasamningum.

Hefur það svo þau áhrif að ekki verður nægur hvati til að mennta sig, eins og hv. þingmaður nefnir? Ég vil í fyrsta lagi segja að auðvitað sækjum við okkur ekki menntun bara til að hækka laun. Það er svo margt annað sem fylgir því að sækja sér menntun sem snýst einfaldlega um aukin lífsgæði og lífskjör sem ekki verður eingöngu mælt í launum.

En hvað hafa stjórnvöld gert til að efla verðmætaskapandi greinar? Það er kannski það sem upp úr þessu stendur. Ég vil nefna að hér hefur verið rekin mjög markviss stefna allt frá árinu 2009 til að styðja betur við nýsköpunargeirann og þekkingariðnaðinn og hún hefur skilað árangri. Hún hefur skilað þeim árangri að þekkingargeirinn hefur vaxið sem útflutningsgrein á Íslandi allt frá því að fyrstu lögin voru sett um endurgreiðslur vegna rannsókna og þróunar sem hefur sem betur fer verið ákveðin þverpólitísk samstaða um. Á sama tíma hefur líka aukist stuðningur ríkisins við hinar skapandi greinar þannig að ég myndi nú telja að sú stefnumótun hafi borið árangur í því að skapa hér þekkingarsamfélag, sem hv. þingmaður spyr um. Hins vegar erum við á þeim stað að hér hefur orðið mikil fólksfjölgun og fyrst og fremst falist í því að hingað hafa margir flutt þannig að nú er hlutfall íbúa af erlendum uppruna yfir 18%, nálgast 19%. Það er auðvitað hátt hlutfall í alþjóðlegum samanburði.


Ræðumaður: Katrín Jakobsdóttir

Herra forseti. Ég þakka aftur hv. þingmanni. Nú er það svo að tillagan þarf auðvitað að liggja fyrir og yfir hana þarf að fara áður en ákvörðun er tekin. Það hlýtur að blasa við öllum. Eins og ég nefndi hér áðan þá er auðvitað ljóst að sú virkni sem er núna er ekki bara nálægt orkuveri, sem getur haft gríðarleg áhrif ef það fer úr virkni, heldur líka, og ég kom að því áðan, hitaveitu eða heita vatninu og líka varðandi rafmagnsframleiðslu. Það er þegar búið að undirbúa ákveðnar bráðaaðgerðir til að bregðast við því. En síðan er það auðvitað byggðin í Grindavík. Þetta eru stóru póstarnir sem þarf að tryggja í öllum okkar aðgerðum. Það liggja auðvitað fyrir rýmingaráætlanir og ég vil aðeins nefna björgunarsveitirnar. Við höfum verið í mjög góðum samskiptum við björgunarsveitirnar á svæðinu, reynt að styðja bæði Landsbjörgu en líka sérstaklega þessar sveitir sem hafa verið undir miklu álagi. Hvað varðar náttúruhamfaratryggingar þá vil ég segja að þær hafa auðvitað verið í miklu samtali við íbúa á svæðinu, nú síðast í gær, að ég tel, á íbúafundi. En ég vil nota tækifærið hér í lokin og segja að ég tel að allir aðilar í kerfinu séu að vinna með samstilltum hætti að þessu erfiða ástandi.


Ræðumaður: Katrín Jakobsdóttir

Herra forseti. Ég þakka hv. þm. Sigmundi Davíð Gunnlaugssyni fyrir að vekja máls á þeirri stöðu sem er á Reykjanesskaga og við getum vænst að verði áfram á Reykjanesskaga hvað sem gerist nákvæmlega núna á næstu dögum og næstu vikum. Allt frá í raun og veru fyrstu umbrotum á Reykjanesskaga var hafin vinna stjórnvalda með aðilum á svæðinu, bæði sveitarstjórnum og auðvitað viðbragðsaðilum, björgunarsveitum, almannavörnum og öðrum, til þess að kortleggja svæði. Það liggur því fyrir gríðarlega mikið magn af gögnum. Hv. þingmaður vísar hér í innviðahóp almannavarna sem hefur skilað af sér tillögum um mögulega varnargarða. Þær tillögur hafa verið í rýni hjá almannavörnum sem hyggjast gera tillögur til stjórnvalda núna á allra næstu dögum um hvað sé rétt að gera. Þær þarf auðvitað að vinna í mjög nánu samráði við okkar besta fólk á sviði jarðvísinda því að það skiptir auðvitað máli að þessir varnargarðar, verði af þeim, séu á réttum stöðum og þjóni því hlutverki sem þeim er ætlað að gera. Það er þegar verið að setja hæla í jörð þannig að það móti fyrir útlínum á þessum varnargörðum. Það er búið að undirbúa það að tryggja bæði efni og tæki. Hins vegar er það ekki enn komið á það stig að það liggi fyrir formleg tillaga frá almannavörnum en ég vænti þess að það liggi fyrir á allra næstu dögum og get farið betur yfir það í raun og veru líka af því að það eru ákveðnar heimildir sem fylgja eftir því hvaða viðbúnaðarstig er í gangi. Nú erum við til að mynda á ákveðnu viðbúnaðarstigi. Það getur verið fært upp á hættustig og það breytir þá aðeins þeim heimildum sem almannavarnir hafa til að grípa til slíkra aðgerða. Það sem hefur líka verið gert hefur verið að undirbúa mögulegar neyðarkyndistöðvar og varavatnsból. Ég kem svo aðeins nánar að náttúruhamfaratryggingum síðari spurningu hv. þingmanns í síðara svari.


Ræðumaður: Katrín Jakobsdóttir

Herra forseti. Ég þakka bara hv. þingmanni hlý orð og vonast til þess að við á Alþingi getum náð saman um þetta mál en ekki síður að það verði tekið á þessu til framtíðar í þeim kerfisbreytingum sem eru væntanlegar á kerfi almannatrygginga.


Ræðumaður: Katrín Jakobsdóttir

Herra forseti. Ég þakka hv. þm. Ingu Sæland fyrir fyrirspurnina. Þetta er vissulega mál sem við höfum rætt og afgreitt tvenn síðustu jól. Nú er það svo að við erum enn með óbreytt kerfi almannatrygginga. Frumvarp um kerfisbreytingar á því kerfi er væntanlegt í vetur og ég vonast til að þar verði gengið frá þessum málum þannig að ekki þurfi að taka afstöðu til þess á hverju ári með tilheyrandi ófyrirsjáanleika fyrir þá hópa sem um ræðir.

Ég vil segja það að venjan hefur verið sú að um þetta hefur verið fjallað í fjáraukalagafrumvarpi fyrir ár hvert. Það er von á því á næstu tveimur vikum, ég þori ekki að nefna nákvæmlega dagsetningu. Það er stefnt að því að þar verði tekið á þessum málum þannig að það sé gert ráð fyrir desemberuppbót fyrir þennan hóp.


Ræðumaður: Bjarkey Olsen Gunnarsdóttir

Virðulegi forseti. Það voru ánægjuleg tíðindi í gær þegar hæstv. mennta- og barnamálaráðherra, í sérstakri umræðu sem ég óskaði eftir um fyrirhugaða sameiningu framhaldsskólanna, sagðist hafa sett fyrirhugaðar sameiningar til hliðar. Það er nefnilega að mörgu að hyggja og þegar þessi mál eru rædd þarf að líta til þess að skólar eru stofnanir með sögu og menningu og sterk tengsl út í samfélagið. Það er ekki sjálfgefið að rífa þá upp með rótum eða jafnvel leggja niður til að mæta spám um skammtímasveiflur í aðsókn. Eins og við höfum séð og heyrt er þetta mjög viðkvæmt og í augum flestra risastórt, enda erum við að tala um börnin okkar og unga fólkið og það er ekki óeðlilegt að það hafi verið og séu áhyggjur. Þetta er mikilvægt, ekki síst þegar horft er til þess að almenn líðan ungs fólks er alls ekki nægilega góð. Aukin geðheilsuvandamál og almennt óöryggi, auk mikillar skautunar í umræðunni er veruleiki sem ungt fólk býr við. Skólar eru stór partur af daglegu lífi ungs fólks og þegar gera á afdrifaríkar breytingar á því án þess að þau séu höfð með í ráðum þá er eðlilegt að brugðist sé við með harkalegum hætti eins og gerðist nú, enda ef við meinum það sem við segjum þegar við tölum um að hlusta eftir röddum barna og unglinga þá þarf auðvitað að hafa þau með í ráðum.

Það er alveg ljóst að ýmislegt þarf að gera til þess að framhaldsskólarnir, nemendur og starfsfólk blómstri, hvort sem við erum að tala um að byggja upp góða aðstöðu fyrir verknám og/eða styrkja starfið með öðrum þeim hætti sem þarf. Svo þarf að fara vel yfir blessað reiknilíkanið og muna að ekki geta allir skólar fallið undir sömu skilgreininguna og það er mikilvægt að horfa til fjölbreytileikans.

Mig langar á þessum tímapunkti að þakka nemendum og starfsfólki framhaldsskólanna fyrir að taka þátt í umræðunni og gera grein fyrir sínum áhyggjum og afstöðu. Umræðan skiptir máli og getur breytt stöðunni í flóknum málum eins og þessum. Þannig samfélag viljum við, ekki síst fyrir unga fólkið og komandi kynslóðir.


Ræðumaður: Jódís Skúladóttir

Virðulegi forseti. Þær hryllilegu árásir sem við horfum upp á dag eftir dag fylla okkur viðbjóði og vanmætti. Saklausu blóði er úthellt í sjálfhverfum byssuleik valdamikilla karla sem enga ábyrgð taka á gjörðum sínum og skella skollaeyrum við ákalli alþjóðasamfélagsins um vopnahlé. Einn af hörmulegum fylgifiskum stríðsátaka er bakslag í stöðu kvenna. Stríðsátök hafa tilhneigingu til að auka tíðni kynferðisofbeldis og konur og stúlkur eru þar fyrst og fremst fórnarlömb. Nauðganir, kynsjúkdómar, þar með talið alnæmi, og óæskilegar þunganir eru hluti þeirra afleiðinga sem konur líða á stríðshrjáðum svæðum. Ofan á þetta hryllilega ástand bætist svo að nauðsynleg þjónusta, svo sem heilbrigðis- og félagsþjónusta sem ekki síst konur þurfa á að halda, raskast mjög og liggur þjónustan jafnvel alveg niðri vegna átakanna.

Heyr, heyr.Virðulegi forseti. Við megum hvergi hvika frá baráttunni fyrir kvenfrelsi. Við Íslendingar eigum sterkasta kvenleiðtoga heims, Katrínu Jakobsdóttur, hæstv. forsætisráðherra, sem með orðum sínum og gjörðum hefur talað fyrir kvenfrelsi og friði á heimsvísu um árabil. Í næstu viku mun fara fram ráðstefna kvenleiðtoga í Reykjavík og treysti ég því að staða kvenna á stríðshrjáðum svæðum verði tekin á dagskrá því að samstaða kvenna um allan heim skiptir máli.


Ræðumaður: Jódís Skúladóttir

Virðulegi forseti. Ég þakka hæstv. ráðherra fyrir svarið. Mig langar að beina sjónum mínum að dálítið öðrum þætti í seinna andsvari. Nú er það svo að sú sem hér stendur er með skotvopnaleyfi en þegar leið að gæsatímabilinu í sumar rak hún augu í að leyfið var útrunnið. Þannig að ég fór af stað til að endurnýja skotvopnaleyfið og eftir þá vegferð varð ég ansi hugsi. Læknisvottorð sem þarf að skila þegar sótt er um skotvopnaleyfi eða það endurnýjað endurspeglar einhvern ótrúlega sérstakan raunveruleika og alls ekki þann sem það ætti að gera. Það sem er athugað er sjón og gott ef það var ekki tekinn blóðþrýstingur en það hvort ég hafi andlega eða líkamlega færni, getu eða heilsu til að meðhöndla skotvopn er eitthvað sem raunverulega er ekkert unnið með í þessu læknisvottorði. Það segir okkur það að raunverulega hver sem er getur útvegað sér slíkt vottorð með litlum fyrirvara. Þótt það eigi nú kannski ekki heima undir þessu frumvarpi hérna þá vildi ég vekja athygli ráðherra á þessu og brýna hana til þess að skoða þessi mál af því að ég tel þetta mjög alvarlegt. Við á Íslandi erum og höfum verið í áraraðir þjóð sem nýtir skotvopn. Hér nýtum við skotvopn til veiða. Hér er þetta í ákveðnu íþróttastarfi. Við erum með skotfélög sem eru að keppa og mjög stór hópur fólks er með skotfæraleyfi. Ég tel það brýnt og ítreka hvort ekki þurfi, eins og samfélagið er að breytast hratt, að halda betur um það hverjir geta fengið leyfi og hvers konar vottorði þurfi að skila af því tilefni.


Ræðumaður: Jódís Skúladóttir

Virðulegi forseti. Ég þakka hæstv. ráðherra fyrir sína framsögu hér á þessu máli. Ég hef talsverðan áhuga á málinu og var í ágætissamtali um það við fyrirrennara hennar í embætti. Það er margt sem er gott í þessu máli og ég held, og hef vakið á því athygli, að við getum ekki lokað augunum fyrir því hversu hraðar samfélagsbreytingar eru að verða og hversu mikilvægt það er að löggjöf, ábyrgð, geymsla, varsla, innflutningur og annað á skotvopnum sé í stöðugri endurskoðun, hvernig við viljum hafa hlutina, og er það vel.

Mig langaði að nota fyrra andsvar mitt til að spyrja hæstv. ráðherra, af því að nú vísar hún hér í sínu máli til þess sem hefur gagnast mjög vel á Norðurlöndunum og í Þýskalandi m.a., sem eru þessir opnu dagar þar sem fólk getur skilað inn skotvopnum án nokkurra afleiðinga. hvort hún sjái fyrir sér, af því að nú þekki ég ekki nákvæmlega hvernig það er í málinu, að hafa ákveðna þannig daga, eða hvort það geti bara verið alltaf. Vopn daga einhvern veginn uppi og það gerist reglulega, úr dánarbúum, úr alls konar aðstæðum, og fólk situr uppi með skotvopn sem það hvorki kærir sig um eða hefur nokkuð við að gera og vill geta skilað því þó að það sé þá hugsanlega ólöglegt eða rangt skráð vopn. Þá er mikil bót í því að fólk geti losað sig við slík skotvopn til lögreglunnar án nokkurra eftirmála.


Ræðumaður: Bjarkey Olsen Gunnarsdóttir

Virðulegi forseti. Ég vil þakka ráðherra fyrir svörin og þeim þingmönnum sem hér hafa lagt orð í belg. Það er allt of sjaldan sem við ræðum menntamál á Alþingi og hefur verið þannig því miður allt of lengi þó að þörfin sé mikil, af því að skólar eru einhvern veginn gjarnan hjartað í hverju samfélagi og flestir hafa miklar skoðanir á því hvernig starfinu sem þar fer fram er háttað og fyrirkomulaginu eins og við höfum svo vel séð einmitt í umræðunni og í tengslum við þessi sameiningaráform.

Valfrelsi er mjög mikilvægt, ekki síst á þessum árum sem unga fólkið okkar sækir sér nám í framhaldsskóla. Þess vegna er mikilvægt í skólabænum Akureyri, sem varð kannski undirrótin að því að þetta samtal er að eiga sér stað hér, að þar fái þeir skólar að blómstra.

Það er rétt hjá ráðherra, eins og ég kom inn á í minni fyrri ræðu, að það eru miklar áskoranir í kerfinu, hvort sem það er einmitt að þjónusta fatlaða nemendur eða horfast í augu við það að við erum með aukinn fjölda nemenda, ekki síst af erlendu bergi brotinn, sem ekki sækir sér skóla eða er í vinnu, af því að við viljum jú auðvitað að öll geti sótt sér nám og geta stutt þau til þess.

Ráðherra sagði að kerfið væri fínt ef við ætluðum ekki að mæta þessum fjölbreytileika, annars þyrftum við að breyta. Ég skildi hann sem svo að það væri ekki endilega í því fólgið að sameina, það væri ekki það eina. Ég vona svo sannarlega að þegar ný tímalína verður kynnt þá verði fólkið sem að málinu kemur tekið með, að lærdómurinn sé sem sagt sá að skólasamfélagið verði tekið með í samtalið, hvaða leið sem við veljum að fara, því ég hef heyrt í fólki í framhaldsskólum núna sem hafði fengið boð um ákveðna fundi og veit ekki hvað bíður þess. Þess vegna tel ég mikilvægt að ráðherra taki af allan vafa um hvert framhaldið er og þá er ég ekki bara að tala um MA og VMA af því að ég tel að það þurfi líka að fara vel ofan í rekstur sumra framhaldsskólanna og hreinlega að skoða hvort þeir hafi allir notið sannmælis við úthlutun fjármagns. Ég tek undir þær spurningar sem bornar hafa verið hér fram, að ráðherra taki af allan vafa hvað þetta snertir.


Ræðumaður: Orri Páll Jóhannsson

Virðulegi forseti. Ég vil byrja á því að þakka málshefjanda og hæstv. ráðherra fyrir þessa mikilvægu umræðu og tek undir með hv. þm. Bjarkeyju Olsen Gunnarsdóttur og fagna umræðu um framhaldsskólastigið hér á þingi. Það er óhætt að segja að þau áform sem ráðherra kynnti síðastliðið vor hafi valdið titringi eins og allar boðaðar breytingar gera, og jafnvel hugmyndir að breytingum eins og hér. Ég skil það sem svo af orðum hæstv. ráðherra að hann hyggist ekki ætla að halda áfram með boðaðar hugmyndir um sameiningar framhaldsskóla en vinna standi yfir við að kortleggja áskoranirnar betur eins og hæstv. ráðherra fór yfir í sinni framsögu og tilgreindi þar ákveðna hópa nemenda.

Virðulegi forseti. Ég er ekki endilega ósammála því að hægt sé að ná fram aukinni samlegð og betri árangri með sameiningu framhaldsskóla en forsendan þarf þá að vera fagleg svo að ná megi samlegð í þágu nemendanna út frá þeirra eigin áhugasviði og markmiðum; fatlaðra nemenda sem sækja á starfsbrautir, nemenda af erlendum uppruna, eins og hæstv. ráðherra kom inn á í sinni ræðu, nemenda sem hafa sýnt aukinn áhuga á verknámi en líka nemenda sem sækja í bóknám. Til að hægt sé að mæta þessum hópum öllum þarf flóra skólanna að vera fjölbreytt. Þetta snýst því kannski fyrst og síðast um valfrelsi ungs fólks, eins og málshefjandi sagði áðan, frekar en sameiningu sameiningarinnar vegna.

Virðulegi forseti. Ég fagna því sem skilja má af orðum hæstv. ráðherra að hann ætli að staldra aðeins við, skoða málin frekar og betur með hagsmuni fjölbreyttra nemenda að leiðarljósi og hlakka til að sjá betur ofan í þá vinnu hæstv. ráðherra þegar niðurstöður hennar liggja fyrir.


Ræðumaður: Bjarkey Olsen Gunnarsdóttir

Virðulegi forseti. Ég vil byrja á því að þakka hæstv. mennta- og barnamálaráðherra fyrir að taka þátt í þessari umræðu í dag. Síðasta vor áttum við samtal um þetta sama efni í kjölfar þess að ráðherrann kynnti sameiningaráform Menntaskólans á Akureyri og Verkmenntaskólans á Akureyri; Kvennaskólans í Reykjavík og Menntaskólans við Sund; Flensborgarskóla í Hafnarfirði og Tækniskólans; og Fjölbrautaskóla Suðurnesja og Keilis. Í þessari upptalningu eru nokkrir af rótgrónari skólum landsins; skólar sem kenna iðngreinar, skólar með bekkjakerfi, skólar með áfangakerfi, skólar með nýjar og fjölbreyttar námsleiðir og skólar með sterk tengsl við atvinnulífið.

Eins og ég kom inn á í umræðunni síðasta vor er að finna í þessum breiða hópi ólíkra menntastofnana ólíka menningu, ólíkan skólabrag og ólík tengsl við nærumhverfi sitt. Við það má svo bæta ólíkum áhuga nemenda sem sækja nám eftir því hvar áhuginn liggur og, það sem skiptir máli, hvers konar skóla er um að ræða. Þetta eru þeir þættir sem verða seint sameinaðir og útkoman væri þess vegna nýir skólar með nýjar áherslur til góðs eða ills.

Eins og við þekkjum urðu í kjölfar þess að áformin voru kunngjörð heilmikil mótmæli frá nemendum, starfsfólki og velunnurum skólanna, enda virtust áformin koma flestum á óvart. Yfirskriftin var að kanna sameiningar framhaldsskóla til að mæta samfélagslegum, faglegum og fjárhagslegum áskorunum sem framhaldsskólarnir stóðu frammi fyrir, eins og fram kom í fréttatilkynningu frá ráðuneytinu síðastliðið vor. Umræðan hefur engu að síður verið óljós og meira hverfst um líðan nemenda í skólum og eflingu náms, sér í lagi verknáms. Þrátt fyrir það virðast þau sjónarmið hafa orðið ofan á að sameiningar snúist fyrst og fremst um fjármagn og það er miður. Engu að síður, hafandi setið í fjárlaganefnd lengi, veit ég að einstaka framhaldsskólar þurfa sannarlega á auknu fjármagni að halda og við því þurfum við að bregðast.

Ég fagna sannarlega aukinni umræðu um framhaldsskólastigið. Ég hefði þó frekar viljað að hún beindist í auknum mæli að þeim áskorunum sem þeir skólar standa frammi fyrir fremur en að snúast um sameiningar. Fjölgun nemenda, brottfall og hlutfallslega fáir nemendur sem sækja verknám í samanburði við nágrannaríkin eru allt áskoranir sem við glímum við. Svo þekkjum við líka þá miklu áskorun sem fylgir fjölbreytileikanum og fjölgun nemenda í skólakerfinu öllu sem hafa annað tungumál en íslensku að móðurmáli, og þeim mun fjölga enn meira á komandi árum. Óhjákvæmilega fylgja þessu öllu saman áskoranir með tilliti til tungumála og líka útgáfu námsefnis.

Því er sannarlega rétt að það þarf að skoða stöðu framhaldsskólanna, en það þarf að gera í stærra samhengi en með áformum um sameiningar einstakra skóla. Sömuleiðis er mikilvægt, sér í lagi þegar lagt er af stað með hugmyndir sem umbylta starfsemi rótgróinna menntastofnana, að stefna stjórnvalda sé skýr og að öll séu með í ráðum strax í upphafi, af því að ég trúi því að við viljum allflest standa vörð um fjölbreytt nám í framhaldsskólum. Sérstaða skóla og frelsi nemenda til að velja sér framhaldsskóla og velja nám út frá eigin áhugasviði og markmiðum skiptir gríðarlega miklu máli og er í raun lykilþáttur í framþróun menntakerfisins.

Að þessu sögðu lagði ég eftirfarandi spurningar fyrir ráðherrann og vil inna hann eftir því hvar vinnan stendur við þessi sameiningaráform sem hér hafa verið rakin og voru tilkynnt síðastliðið vor, því að eftir því sem umræðunni um sameiningar vindur fram hafa þau rök komið fram að fjármagnsskortur sé meginástæða þess að verið sé að skoða sameininguna, þrátt fyrir að áformin byggi á skipun stýrihóps um eflingu framhaldsskóla sem hafði það verkefni að móta aðgerðir til að ná markmiðum menntastefnu stjórnvalda til 2030 og stjórnarsáttmála ríkisstjórnarinnar um að efla iðn- og starfsnám og raungreinanám. Telur ráðherra þarft að sameina skólana til að ná umræddum markmiðum ef nægilegt fjármagn fæst til rekstursins að hans mati? Telur ráðherra að áform um sameiningar framhaldsskóla muni tryggja fjölbreytileika og valfrelsi ungs fólks í námi? Hvernig sér ráðherrann fyrir sér að auka fjölbreytileika í námi samhliða því að samþætta iðn-, verk- og bóknám undir eina stofnun? Þá kannski getum við verið að tala um þær stofnanir sem ólíkar eru. Hvernig sér ráðherra fyrir sér að takast á við helstu áskoranir á framhaldsskólastiginu ef ekki kemur til sameiningar? Ég vonast svo sannarlega eftir málefnalegri og góðri umræðu í dag.


Ræðumaður: Steinunn Þóra Árnadóttir

Virðulegi forseti. Í gær dró António Guterres, aðalritari Sameinuðu þjóðanna, upp svarta mynd af stöðu mála á Gaza-svæðinu sem hann kallaði risastóran barnagrafreit. 10.328 hafa verið drepin, þar af 4.237 börn samkvæmt nýjustu tölum sem ég fann. Í máli Guterres kom einnig fram að á þeim tæpa mánuði sem árásir Ísraelshers á Gaza hafa staðið hafa um 90 starfsmenn Sameinuðu þjóðanna fallið. Ekkert annað stríð í gjörvallri sögu Sameinuðu þjóðanna hefur reynst þeim jafn skætt. Starfsfólk Sameinuðu þjóðanna hefur verið sprengt upp á sjúkrastofnunum, við flutning á særðu fólki, í biðröðum eftir mat og vatni og á heimilum sínum ásamt fjölskyldum sínum líkt og gildir um íbúa Palestínu. Þessi dráp eru stríðsglæpir og brot á alþjóðalögum. Raunar má segja að aðgerðir Ísraelshers á svæðinu hafi allt frá fyrsta degi einkennst af fullkomnu skeytingarleysi um þau mannúðarlög sem heimsbyggðin hefur viljað halda í heiðri frá lokum síðari heimsstyrjaldar. Hóprefsingar sem beinast að heilum samfélögum eru ólöglegar. Að svipta almenning nauðsynlegustu grunnkerfum á borð við vatn og rafmagn eru ólöglegar aðgerðir. Að láta sprengjum rigna yfir eitt þéttbýlasta svæði á jörðinni undir því yfirskini að þær beinist að einstaklingum sem þar kunni að vera að finna er augljóst brot á Genfarsáttmálanum. Þau áform Ísraelsstjórnar sem hún fer lítt dult með, að hrekja flesta Palestínumenn frá Gaza og helst til annarra landa, er ekkert annað en þjóðernishreinsanir, einhver svívirðilegasti glæpur sem getur hugsast.

Virðulegi forseti. Stríðinu verður að linna. Ísland á og verður að beita öllum tiltækum ráðum til að stöðva sprengjuregn Ísraelshers. Það verður að komast á vopnahlé tafarlaust og í kjölfarið á því þarf að semja um varanlegan frið sem byggir á réttlæti og tryggir raunverulegt öryggi allra íbúa svæðisins til frambúðar. Fyrir þessu á Ísland að beita sér á alþjóðavettvangi.


Ræðumaður: Bjarkey Olsen Gunnarsdóttir

Frú forseti. Ég vil þakka hæstv. ráðherra fyrir svörin og hv. þm. Líneik Önnu Sævarsdóttur fyrir sitt innlegg. Það er gott að fá fram þetta sem ráðherrann talar hér um og gott að vita að vinna sé komin í gang vegna sýslumannanna. Ég er sammála því að þetta eigi að vera þjónustumiðstöð í héraði. Það er mjög mikilvægt. Verið er að sinna talsvert mikilli nærþjónustu þó að sumir haldi kannski að það sé ekki alltaf þannig. Þegar Ólöf Nordal heitin var innanríkisráðherra vorum við að tala um þessi mál og um það að færa líka verkefni frá undirstofnunum ráðuneytisins. En ég er líka sammála því að þetta skiptir allt máli; samvinna ráðuneyta, líka við sveitarfélögin, ekki síst til þess að hafa þjónustuna í nærumhverfinu. Þar þurfa allir líklega að gera betur og öll ráðuneyti þurfa svo sannarlega að gera betur.

Ég er ánægð að heyra að það standi til að fjölga þjónustusamningunum enn frekar til framtíðar litið. Auðvitað er bagalegt, eins og þegar hér var opnuð með pompi og prakt starfsstöð Persónuverndar á Húsavík fyrir örfáum árum eða misserum síðan, að það fyrsta sem fari þegar stofnunin þarf að sýna aðhald séu störfin sem eru lengst í burtu. Ég hef ekki séð rök fyrir því af hverju það hentar betur en að fækka þeim hér á höfuðborgarsvæðinu.

Þegar ég flutti framsögu með meirihlutaáliti fjárlaganefndar þá nefndi ég það að meiri hlutinn taldi að það væri mikilvægt að sýna pólitískt aðhald í þessum efnum er varða störf í dreifðum byggðum og taldi brýnt að aðhald ríkisstofnana kæmi ekki niður á störfum í hinum dreifðu byggðum. Hann leggur því til að gerð verði greining á fjölda opinberra starfa utan höfuðborgarsvæðisins með tilliti til staðsetningar þeirra og þróunar starfsmannafjölda og stöðugilda síðastliðin fimm ár, og þess fjölda starfa sem flust hefur aftur til höfuðborgarsvæðisins vegna búferlaflutninga starfsfólks. Eins og ég sagði hér áðan er stundum betra að hafa störf með staðsetningu en án hennar þannig að þau fari ekki endilega þótt starfsmaðurinn ákveði að taka sig upp, heldur tilheyri samfélaginu ef þess er nokkur kostur.


Ræðumaður: Bjarkey Olsen Gunnarsdóttir

Frú forseti. Mig langar að spyrja hæstv. dómsmálaráðherra um opinber störf á landsbyggðinni. Fyrirspurnin er í fimm liðum og er kannski til marks um það sem segir í byggðaáætlun sem hefur verið samþykkt, með leyfi forseta:

„Sköpuð verði fjölbreytt og verðmæt störf um land allt og stuðlað að sem jafnastri dreifingu starfa. Til að styðja við byggðaþróun og búsetufrelsi verði störf hjá ríkinu ekki staðbundin nema eðli starfsins krefjist þess sérstaklega.“

Ég hef átt svona samtöl í gegnum tíðina nokkrum sinnum áður frá því ég byrjaði á þingi af því að mér hefur fundist ganga hægt að fjölga störfum í dreifðum byggðum. En núna er fjarvinnsla, fjarfundir og fjarvinna allt saman orðið raunveruleiki margra, ekki síst eftir Covid, og ég tel að það væri heillaspor fyrir landsbyggðirnar að gert yrði enn betur í þessum efnum. Það rennir líka stoðum undir það sem ég hef haldið fram í mörg ár, að störfum almennt og ekki síst á vegum hins opinbera er mörgum vel hægt að sinna án tiltekinnar staðsetningar. En svo mætti kannski segja að störf ættu að hafa staðsetningu þannig að þau fari ekki í burtu ef t.d. viðkomandi aðili ákveður að flytja.

Fyrir þær stofnanir sem voru lengst komnar í þessu þegar Covid skall á hafði samkomubannið minni áhrif heldur en hjá þeim sem börðust gegn straumi tímans, af því að það er ekki lögmál að stofnanir og störf á þeirra vegum þurfi öll að vera á suðvesturhorninu. Til langs tíma þóttu fjarfundir og fjarvinna óyfirstíganleg hindrun í atvinnusköpun á landsbyggðunum og mörgum þótti það óhugsandi að stofnanir gætu verið með dreifðar starfsstöðvar um landið. Þetta viðhorf hvarf á einni nóttu þegar öll þau sem höfðu möguleika á voru beinlínis skikkuð til að vinna heima. Það eru einmitt stofnanir eins og sýslumenn, sem heyra undir hæstv. ráðherra, sem eru með dreifðar starfsstöðvar úti um allt land. Mikilvægt er að þeim störfum fjölgi fremur en fækki og að verkefnum undirstofnana verði af hálfu ráðuneytisins komið þannig fyrir, sé það möguleiki. Það er mikilvægt að meta kosti þess, ekki síst með nýja starfsemi, að setja hana niður í dreifðum byggðum. Það hefur of lítið verið gert af því að mínu mati og gjarnan færð rök fyrir því að henni sé betur fyrir komið á höfuðborgarsvæðinu þrátt fyrir að við sem búum á landsbyggðinni sjáum mikil tækifæri í því að hún geti verið dreifð.

Í fjárlaganefnd var við vinnslu fjárlagafrumvarpsins rætt um störf án staðsetningar og mikilvægi þess að fjölga slíkum störfum, enda er það á stefnuskrá ríkisstjórnarinnar. Það er mat meiri hlutans í fjárlaganefnd að hið opinbera þurfi að gera betur í þeim efnum en hlutfallslega eru of fá störf úti á landi á vegum hins opinbera að okkar mati. Fjölgun starfa úti á landi hefur líka mjög jákvæð áhrif, ekki síst innan hlutaðeigandi sveitarfélaga með tilliti til fjölbreyttari starfa, en víða er atvinnulíf í hinum dreifðu byggðum með einhæfasta móti. Í umsögnum fjölda sveitarfélaga kom einmitt fram að því miður fækki störfum á vegum ríkisins of mikið og er iðulega skorið niður þar. Hér liggja því fyrir fimm spurningar sem ég trúi að ráðherra bregðist við.


Ræðumaður: Guðmundur Ingi Guðbrandsson

Hæstv. forseti. Ég þakka hv. þingmanni aftur fyrir að taka þetta mál upp hér og fyrir þessa góðu umræðu. Ég held að við séum bara einfaldlega sammála um að það þarf að taka frekari skref í þessum málum. Við erum í rauninni að tala um tvennt hérna. Það er annars vegar þegar foreldri fellur frá fjölskyldu sinni þegar barn er undir 18 ára aldri og svo þetta sem samtökin Gleym mér ei hafa bent á. Spurningin er kannski, alla vega eins og ég sé þetta fyrir mér og vinnuna í ráðuneytinu, að þegar við erum búin að greina aðeins betur hvað mismunandi þættir þýða, hvað þeir ná utan um margt fólk, hver kostnaðurinn er o.s.frv. þá getum við betur áttað okkur á því hvaða skref við getum næst tekið. En ég held að við séum sammála um að það sé mikilvægt að taka þau skref.

Það er ómögulegt fyrir mann eins og mig, svo að ég fari nú bara niður á persónulegu nóturnar, sem hef verið það heppin að hafa ekki lent í neinu sem þessu að setja sig inn í þær aðstæður sem fólk er í þegar um missi sem þennan er að ræða. Það að við séum að þróa velferðarkerfið okkar í þá átt að grípa líka þessa einstaklinga og ekki síst með þeim sveigjanleika sem er innbyggður inn í lögin — þ.e. þú getur dreift sorgarleyfinu á talsvert langt tímabil, þú getur svolítið stýrt því sjálf eða sjálfur á hvaða tímapunkti viltu taka þér leyfi. Við erum svo misjöfn og sum okkar bregðast kannski þannig við að við viljum vera í vinnunni, a.m.k. að hluta í einhvern ákveðinn tíma, og síðan þá að geta dregið okkur aðeins meira frá vinnu til að jafna okkur og takast á við breyttar aðstæður. Þannig að ég segi bara kærar þakkir aftur, hv. þingmaður, og vonandi getum við séð einhver skref verða að veruleika sem fyrst.


Ræðumaður: Guðmundur Ingi Guðbrandsson

Hæstv. forseti. Ég vil þakka hv. þm. Þorbjörgu Sigríði Gunnlaugsdóttur fyrir þessa góðu fyrirspurn og fyrir að vekja máls á þessu mikilvæga máli hér á Alþingi. Á vorþingi 2022 lagði ég fram frumvarp til laga um sorgarleyfi sem var samþykkt í júní 2022 og lögin tóku gildi 1. janúar á þessu ári. Líkt og kom fram í ræðu minni hér á Alþingi tók Ísland forystu innan Norðurlandanna hvað þetta varðar við gildistöku laganna en í nágrannaríkjum okkar var þó almennt ekki að finna sambærilegan rétt foreldra og lögin kveða á um en þó mátti í tilteknum tilvikum finna tveggja til fimm daga rétt til leyfis frá störfum vegna ástvinamissis. Nú er mér ekki kunnugt hvort staðan á Norðurlöndunum sé enn sú sama en ég þori að fullyrða að hvergi hafi verið gengið eins langt hvað þetta varðar og hér á landi og er það vel.

Þá vil ég líka rifja það upp hér að í samræmi við markmið laganna er skýringin á hugtakinu foreldri rýmri í lögunum en almennt á við um hugtakið í annarri löggjöf hér á landi, þannig að það geta verið fleiri en tveir einstaklingar sem eiga rétt á sorgarleyfi vegna andláts barns en um er að ræða sjálfstæðan rétt hvers og eins foreldris. Alþingi Íslendinga getur því að mínu mati verið stolt af þeirri framsýni sem þessi lagasetning ber með sér. Í mínum huga er alveg ljóst að samþykkt laganna fól í sér mikilvægt fyrsta skref þegar kemur að sorgarleyfi og til hvaða þátta það nær. Það er jafn ljóst í mínum huga að við þurfum að stíga stærri skref í framhaldinu og fjölmargir umsagnaraðilar voru á sama máli þegar frumvarp mitt var til umfjöllunar hér á Alþingi. Ágætt frumvarp hv. þingmanns sem hér talaði á undan mér er líka dæmi um slíkt mál.

Þá komum við kannski akkúrat að þessu umræðuefni sem hv. þingmaður hefur tekið upp hér á Alþingi í dag og spurninguna um hvort einstaklingar sem missa maka frá börnum skuli eiga rétt á sambærilegu leyfi frá störfum og foreldrar sem missa barn, líkt og núverandi löggjöf gerir ráð fyrir. Ég held að við getum öll verið sammála um mikilvægi þess að eftirlifandi foreldri geti leitað sér og barni sínu viðeigandi aðhlynningar og búið sig undir framtíðina við gjörbreyttar aðstæður, svo ég noti orðalag í umsögn Sorgarmiðstöðvarinnar við frumvarpið á sínum tíma sem varð hér að lögum. Ég tel því mikilvægt, eins og ég hef reyndar áður sagt hér á Alþingi, að skoða vel hvort ekki sé rétt að gera breytingar á lögum um einkaleyfi þannig að foreldri barns eða barna sem missir maka geti átt rétt á sambærilegu sorgarleyfi og foreldri sem verður fyrir barnsmissi, sem er í rauninni það sem þingmál hv. þingmanns fjallar um. Í þessu ljósi höfum við nú þegar í ráðuneyti mínu hafið vinnu við að greina hvað breytingar sem þessar hafa í för með sér og þar með talið, því að hv. þingmaður kom líka inn á það, hvaða áhrif það myndi hafa á útgjöld ríkissjóðs sem er auðvitað eitthvað sem við þurfum að gera okkur grein fyrir.

Mig langaði líka að nefna að í ráðuneytinu hjá mér stendur yfir vinna við að skoða tillögur sem samtökin Gleym mér ei hafa rætt við mig en fyrir þau sem það ekki vita er Gleym mér ei styrktarfélag til stuðnings foreldrum sem missa barn á meðgöngu og í eða eftir fæðingu. Tillögur þeirra snúa m.a. að breytingum í tengslum við rétt foreldris í kjölfar fósturláts þannig að réttur foreldra í slíkum tilvikum verði sambærilegri þeim rétti sem foreldrar fá í kjölfar andvana fæðingar.

Þannig að ég er bara mjög ánægður með að hv. þingmaður skuli taka málið upp, bæði þingmálið en líka þessa fyrirspurn hérna á Alþingi, vegna þess að ég held að hún muni ýta við okkur öllum til að taka þessi mál lengra. Sennilega erum við öll sammála um að það ættum við að gera, spurningin er hvenær og, eins og ég segi, það er hafin vinna við að greina þessa þætti í ráðuneytinu hjá mér.


Ræðumaður: Steinunn Þóra Árnadóttir

Frú forseti. Ég vil þakka hæstv. ráðherra svörin og eins þeim sem hafa tekið þátt í þessari örumræðu. Úrvinnslusjóður er mikilvægur en ég held að við þurfum að gefa þar alveg rosalega í og flýta öllum aðgerðum og efla allt þar miklu frekar. Ég vil bara nota tækifærið og brýna hæstv. ráðherra til þess að vera með forystu og sýna hana í þeim efnum. Ég get verið sammála hæstv. ráðherra í því að ég er ekki viss um að það sé góð hugmynd að fara í gegnum virðisaukaskattskerfið og ég er sammála hæstv. ráðherra í því að það er kerfi sem við eigum almennt að standa vörð um. En ég held hins vegar að það þurfi að finna leið og það þurfi bara að byrja og prófa leiðir sem virka því að við getum ekki beðið. Náttúran getur ekki beðið. Ég tel til að mynda að það gæti verið hyggilegt að taka upp einhvers konar endurgreiðslur eða beina styrki til fólks sem lætur reyna á það að gera við raftækin sín og jafnvel einhverja fleiri hluti því að þetta snýst um að breyta samfélagi, breyta neysluvenjum, breyta hegðun. Þar berum við öll ábyrg. Almennt myndi ég segja að það liggi gríðarstór ábyrgð á framleiðendum og fyrirtækjum en ég held að hér gæti mögulega fljótvirkasta leiðin til að ná fram breyttu neyslumynstri verið að almenningur sæi beinan ávinning af því að mæta með raftækið sitt í viðgerð. Mig langar að stinga því að hæstv. ráðherra.


Ræðumaður: Bjarkey Olsen Gunnarsdóttir

Virðulegi forseti. Ég vil þakka fyrir umræðuna í kringum þessa fyrirspurn. Ég tel að þetta sé gríðarlega mikið umhverfismál og ég vil horfa í þær áttir að við verðum sjálf meira meðvituð um það, af því að það styttist nú í svartan föstudag og brjálaðan mánudag og þá rennur oft kaupæði á landsmenn, ekki bara hér heldur erlendis líka. Mér finnst það sem var gert á Akureyri fyrir ekki svo mörgum árum síðan þar sem Restart Iceland var með í FabLab í Verkmenntaskólanum á Akureyri, þar sem rafvirkjar og aðrir áhugamenn voru að hjálpa fólki og kenna því að gera við hin ýmsu tæki — og það er kannski eitthvað sem fólk hélt ekki almennt að það gæti gert. Það voru sléttujárn, Playstation-tölva, geisladiskaspilarar, spjaldtölvur og brotinn skjár á síma o.s.frv. Þetta var eitthvað sem fólk taldi ekki að það gæti gert við, hvað þá að geta gert það sjálft, en lærði það þarna, alveg eins og þegar stagað er í sokka. Það er ýmislegt sem hægt er að gera. Ég held að fyrst og fremst eigi markmiðið að vera það, ef við ætlum að reyna að takmarka úrgang, að við þurfum að vera meðvitaðri um að við getum kannski gert eitthvað sjálf til að laga.


Ræðumaður: Steinunn Þóra Árnadóttir

Frú forseti. Þessi fyrirspurn sem ég beini hér til umhverfis-, orku- og loftslagsráðherra snýst um að minnka sóun og mögulega leið til að efla hringrásarhagkerfið. Þetta eru tvö atriði sem skipta gríðarlega miklu máli þegar kemur að náttúruvernd, að það þurfi ekki sífellt að brjóta nýtt land undir framleiðslu og neyslu, og skiptir líka máli í loftslagsmálum. Spurningarnar sem ég beini til hæstv. ráðherra eru eftirfarandi:

Er vitað hversu háu hlutfalli af raftækjum á Íslandi er hent án þess að athugað sé hvort viðgerð væri möguleg?

Hefur verið skoðað að taka upp styrki eða endurgreiðslukerfi vegna viðgerða á litlum raftækjum eins og símum? Telur ráðherra fýsilegt að koma á slíku kerfi?

Kveikjan að þessari fyrirspurn er raunar frétt sem ég las á RÚV fyrr í haust þess efnis að niðurgreiðslur á raftækjaviðgerðum hafi gefið góða raun í Austurríki þar sem litið er á þetta sem lið í því að efla hringrásarhagkerfið. Af fyrstu reynslu virðist vera að þetta auki hvata til þess að fólk, sem hafi til að mynda áður ekki látið gera við snjallsímana sína vegna þess að það hafi talið það of dýrt, hafi frekar valið að fara með símana í viðgerð. Við þekkjum það líklega öll að við erum gjörn á það að henda smáum raftækjum heima hjá okkur frekar en að kanna það hversu fýsilegt er að gera við þau. Mér finnst mikilvægt í ljósi þess hversu mikilvægt það er að ganga ekki endalaust á auðlindir jarðar að við skoðum það í víðara samhengi hvenær það er efnislega fýsilegt að gera við tæki þó svo að það kosti einhverja peninga því að við vitum að það kostar peninga að afla þeirra efna sem þarf í tækin. Það kostar peninga að urða tæki og það kostar peninga að sóa jörðinni. Ég hlakka til að heyra svör hæstv. ráðherra.


Ræðumaður: Svandís Svavarsdóttir

Virðulegi forseti. Við höfum núna, eins og hv. þingmaður hefur væntanlega fylgst með, verið að undirbyggja með skýrslu sérstaka stefnumótun fyrir Ísland í lagareldi, þar með talið er kafli sem fjallar um þörungaeldi og úthafseldi raunar þar sem verið er að snerta á þessum málum og nefnt er þar mikilvægi þess að horfa til þeirrar nýtingar sem er að koma úr ýmsum áttum, ef svo má segja, og lögð áhersla á það að við förum ekki of geyst í þessum efnum. Ég vil árétta það sem kom fram hér í mínu fyrra svari að matvælaráðuneytinu hefur ekki borist neitt erindi hvað varðar þau mál eða þau áform Norðmanna sem þingmaðurinn fer hér yfir. En það er jafn ljóst að Norðmenn eru auðvitað fullvalda þjóð og þurfa eins og aðrir að gæta að sjálfbærri nýtingu og ábyrgri umgengni eins og gefur að skilja. Ég þakka hins vegar hv. þingmanni fyrir fyrirspurnina og ábendinguna og mun kanna þessi mál nánar.


Ræðumaður: Svandís Svavarsdóttir

Virðulegur forseti. Ég vil þakka hv. þingmanni þessa fyrirspurn og raunar þessa þanka hér vegna þess að það er hárrétt sem kemur fram í máli hv. þingmanns að fjármagnið finnur sér alltaf leið, peningaöflin og gróðaöflin í þessum heimi, og kapítalisminn finnur alltaf leið. Það er hlutverk og viðfangsefni lýðræðislega kjörinna fulltrúa á öllum tímum að reisa skorður við þeirri takmarkalausu ásælni. En varðandi þessa fyrirspurn sérstaklega þá er hér í meginatriðum um það að ræða að hafið er í raun og veru 70% af yfirborði jarðar og ef við færum út í bara vistkerfi jarðar almennt þá er gríðarlegt magn þess og hátt hlutfall þess vistkerfi sjávar og rót og kjarni líffræðilegrar fjölbreytni á sér þar heimili að stórum hluta. Það er þess vegna gríðarlega mikilvægur þáttur í alþjóðlegum skuldbindingum varðandi líffræðilega fjölbreytni en jafnframt loftslag. Við Íslendingar þurfum, það liggur algerlega fyrir, að huga miklu betur að notkun hafsvæða innan okkar efnahagslögsögu, hvernig við nýtum lögsöguna okkar á heildstæðan hátt. Hv. þingmaður nefndi það ekki sérstaklega í sinni fyrirspurn en sífellt oftar er að koma upp alls konar umræða um nýtingu hafsvæða til að mynda fyrir vindorku eða úthafseldi eða eitthvað slíkt, þannig að það er nauðsynlegt að fara yfir þessa nýtingu á heildstæðan hátt í stað þess að horfa á þetta út frá stefnu í hverjum málaflokki fyrir sig. Það gæti falist mjög mikill ávinningur í því að setja af stað vinnu við stefnumótun eða skipulag fyrir hafsvæðin og utan þeirra svæða sem núna falla undir strandsvæðaskipulag og þar á meðal er það sem hv. þingmaður spyr hér um sérstaklega, sem er efnistaka á svæðum sem sannarlega kunna að vera mikilvæg uppeldissvæði nytjastofna, til að mynda þorsks og annarra tegunda.

Ég var nýlega í Þýskalandi, vil kannski að nefna það í þessu samhengi hér, þar sem ég heimsótti Thünen-stofnunina sem er nokkurs konar samþætt rannsóknarstofnun hafs og lands, það er svona Hafró bæði á sjó og landi. Sú stofnun sem er staðsett víða í Þýskalandi er komin mjög langt með að skipuleggja öll sín hafsvæði til lengri tíma, út frá umferð, út frá vindi, út frá siglingaleiðum, út frá fiskeldi o.s.frv. Við höfum ekki gert mikið af þessu sem þjóð að horfa til lengri framtíðar í þessum efnum og í ljósi þess hve ásælni er mikið að aukast í hafsvæði til ýmissar starfsemi, til þessara þátta, til efnistöku sem er í raun og veru það sem hv. þingmaður víkur sérstaklega að og svo auðvitað til úthafseldis og fleiri þátta eins og ég hef nefnt hér og svo auðvitað hefðbundinna nytja eins og fiskveiða, þá hlýtur að vera komið að þeim tíma að við skipuleggjum okkur betur og meira í takt við það sem aðrar þjóðir hafa gert. Ég held að við þurfum að horfa til þess á næstu árum að gera það í ríkari mæli.

Varðandi það sem hv. þingmaður nefnir hér sérstaklega, þessi áform Norðmanna að vinna jarðefni af hafsbotni og áhrif þeirrar vinnslu mögulega inn í efnahagslögsögu Íslands, þá hefur ekkert erindi borist mér hvað varðar nákvæmlega þau mál og raunar er það þannig að þetta mál rak á mínar fjörur í gegnum fyrirspurn hv. þingmanns. En ég hef fengið tækifæri til að kynna mér það frekar og ekki síst í samskiptum norrænna þingmanna sem hafa verið að velta fyrir sér sameiginlegu norrænu útspili hvað þetta varðar, að gæta sérstaklega að þessum vistfræðilegu hagsmunum í hafi á norðurslóðum.


Ræðumaður: Svandís Svavarsdóttir

Virðulegi forseti. Sú leið sem hefur haft þessa yfirskrift, innviðaleiðin, snýst um það hvaða markmið það eru sem löggjafinn síðan ákvarðar í sinni þinglegu meðferð, hvort það eru þeir sem fá hæst verð fyrir heimildirnar eða ef það eru önnur markmið sem lögð eru til grundvallar, og þetta á eftir að útfæra. En í raun og veru erum við með þessari nálgun að horfa til þess að það sem fæst fyrir heimildirnar fari sannarlega til byggðanna. Mörgum sveitarfélögum hefur fundist þetta spennandi nálgun vegna þess að þarna erum við þá ekki að festa okkur við þá hugsun að sjávarútveginum sé ætlað að tryggja dreifða byggð í landinu heldur sé hann bara einn af mörgum þáttum sem hafi áhrif á það og að sveitarfélög sem hafa áhuga á því að byggja upp sína framtíð eða atvinnutækifæri, eða einhvers konar tækifæri fyrir íbúa sína til vaxtar og mögulega áherslubreytinga geti gert það fyrir þá fjármuni sem þarna falla til. Þarna fái sveitarfélögin í raun og veru meira svigrúm en ella væri og ákveðið frelsi líka til að þróast með þeim hætti sem íbúarnir kjósa á hverjum tíma. Það er alveg ljóst, eins og hv. þingmaður náttúrlega bæði veit og skilur og kemur fram í tilefni fyrirspurnarinnar, að leiðin þangað til við erum komin að þeirri niðurstöðu að samþykkja slíka útfærslu hér í þinginu er vörðuð mjög mörgum sjónarmiðum sem toga nánast í allar áttir. En ég held að það breyti því ekki að það hermir upp á okkur hér í þinginu að finna út úr því með hvaða hætti þessi upprunalegu markmið haldist eins vel  og hægt er, þ.e. að þessar heimildir séu hugsaðar til að styðja við atvinnu og byggð í landinu.


Ræðumaður: Svandís Svavarsdóttir

Virðulegi forseti. Fyrst vil ég þakka fyrirspyrjanda fyrir fyrirspurnina. Byggðakvóti og úthlutun hans hefur nú löngum verið álitaefni á vettvangi stjórnmálanna og um það mikið rætt. Byggðakvóti er hluti af þessu svokallaða 5,3% kerfi þar sem er tekið til sérstakra ráðstafana, 5,3% af leyfilegum heildarafla og sett inn í ýmis kerfi, en hér er fjallað sérstaklega um byggðakvóta. Þessum kerfum var komið á fót í raun og veru á löngum tíma til að bregðast við margvíslegum hlutum og það sem kallað er á fagmálinu almennur byggðakvóti er þá aflaheimildir sem sannarlega áttu að vera til að styrkja stöðu byggðarlaganna. Þessi hluti kerfisins rekur sögu sína aftur til ársins 1999 og um tilurð þessara kerfa og reynsluna af þeim er fjallað ágætlega í skýrslu Auðlindarinnar okkar þar sem ég vísa sérstaklega til þess sem leiðar til að fara kannski aðeins dýpra í málið. Það væri svo auðvitað efni til sjálfstæðrar umræðu hér að ræða það í sjálfu sér þegar við hugsum um það hvort sjávarútvegur einn og sér geti verið burðaraflið eða hreyfiaflið í því að hafa úrslitaáhrif á þróun byggðar í landinu. Það er ekki augljóst í mínum huga að svo geti verið. Það er hins vegar ljóst að framkvæmd byggðakvóta er mjög flókin sem birtist m.a. í því að ýmis álitaefni vegna framkvæmdarinnar hafa sannarlega risið í gegnum tíðina. Þingmaðurinn bendir hér á fjölda kæra sem hafa verið lagðar fram vegna framkvæmdarinnar. Yfirgnæfandi fjöldi kæra var staðfestur, þ.e. ákvörðun Fiskistofu um úthlutun byggðakvóta var staðfest af ráðuneytinu, en um fimmtungi af þeim kærum sem bárust var vísað frá eða þær felldar niður. Það er því erfitt að draga ályktanir um fyrirkomulag úthlutunar byggðakvóta af kærufjöldanum einum saman, en við höfum fleiri vísbendingar.

Í minni tíð sem ráðherra hef ég varla heyrt þá rödd sem talar um hversu frábært, gagnlegt og skynsamlegt þetta kerfi sé. Þessa rödd hef ég ekki enn þá heyrt á þessum tveimur árum sem ég hef gegnt embættinu. Ég vil því horfa til þess sem lagt er til í niðurstöðum verkefnisins Auðlindarinnar okkar, að breytingar yrðu gerðar á núverandi fyrirkomulagi byggðakvóta, ef við horfum á það sérstaklega, og að kveðið yrði með skýrum hætti á um markmið, umfang og ráðstafanir byggðakerfis í fyrirhuguðu frumvarpi um nýtingu og stjórnun nytjastofna sjávar. Mig langar að nefna hér að áform um lagasetningu á samráðsgátt hafa þegar verið kynnt auk þess sem skýrsla Auðlindarinnar var kynnt þar. Í samráðsferlinu komu fram skiptar skoðanir á framkvæmd byggðakvóta, sem kom mér ekki á óvart, en ég hef ekki fundið rökin til að verja núverandi fyrirkomulag. Ég held að það liggi algerlega fyrir að það hafi einfaldlega of marga ókosti þrátt fyrir göfug markmið og ég held að við þurfum að reyna með einhverju móti að horfa til framtíðar og læra af þessum síðustu 25 árum um það hvað hefur gengið og hvað hefur ekki skilað árangri.

Á fyrri þingum hafa verið lögð fram frumvörp sem tengjast byggðakvóta án þess að þau hafi náð fram að ganga, nú síðast á 151. löggjafarþingi. Á vorþinginu síðar í vetur mun ég leggja fram frumvarp til nýrra heildarlaga og þar verða lagðar til breytingar á fyrirkomulagi og framkvæmd byggðakvóta. Nú er verið að ígrunda í ráðuneytinu hvað komi í staðinn fyrir þessi kerfi og þar eru ákveðnar tillögur. Þar er lögð til annars vegar svokölluð innviðaleið, þ.e. að leigja út þessar heimildir og nýta þau verðmæti sem þannig fást til uppbyggingar í sjávarbyggðum. Slík uppbygging þyrfti þá ekki endilega að vera bundin við sjávarútveg heldur gæti verið á öðrum sviðum. Þetta er annar valkosturinn, sem er í raun og veru að heimildirnar séu nýttar með óbeinum hætti til að styðja við byggðirnar. Hinn valkosturinn, sem hefur stundum verið kallaður byggðafestuleið, væri þá sértækar og markvissar aðgerðir til að efla byggðir þar sem veiðar og vinnsla eru talin eiga framtíð fyrir sér, sem eru augljóslega matskenndir þættir.

Svo ég haldi því til haga hér hafa hagsmunaaðilar, eins og við er að búast, mjög mismunandi skoðanir á þessu. Til að mynda telur SFS að réttast væri bara að minnka þessi 5,3% og minnka öll félagslegu kerfin. Meðan LS telur að allar breytingar eigi að fara til LS þá tel ég að sjómannasamböndin hafi skoðanir á þessum hlutum jafnframt, eins og allir sem koma nálægt þessum málum. Sjálf hallast ég í raun að fyrri leiðinni, þ.e. þessari innviðaleið, en það er mikilvægt að þetta sé rétt útfært til að markmiðin náist og að því er unnið í ráðuneytinu en auðvitað er jafnframt heilmikil vinna eftir af hendi þingsins.




Ræðumaður: Steinunn Þóra Árnadóttir

Frú forseti. Ég vil taka undir með hæstv. utanríkisráðherra með það að við þurfum að vera raunsæ þegar kemur að kjarnorkuafvopnun, því að þó svo að við kunnum að vera ósammála um leiðina þá held ég að við séum alveg sammála um að við viljum kjarnavopnalausan heim og við gerum okkur grein fyrir hættunni. Ég hef flutt þingsályktunartillögur þess efnis að Ísland verði aðili að þessum samningi og myndi þess vegna auðvitað vilja sjá Ísland eiga fulltrúa sinn á þessum fundi jafnvel þó að það væri ekki meiri hluti fyrir því að verða aðili að samningnum því að ég held að það skipti máli, þó svo að kjarnorkuvopnum hafi ekki fjölgað þá eru þau að stækka. Kjarnorkuveldin eru að endurnýja vopnabúrin sín og á alþjóðavísu er verið að grafa undan gildandi samningum sem þó hafa náðst. Þessi samningur er orðinn að alþjóðasamningi þó svo að við séum ekki aðilar að honum. Ég hef þá trú að í fyllingu tímans verði hann jafn mikilvægur og aðrir samningar svo sem um að banna  jarðsprengjur, sem var komið á gegn vilja þeirra sem áttu þau vopn.  Þannig að ég tel að Ísland eigi á alþjóðavettvangi að taka þátt í umræðunni.


Ræðumaður: Svandís Svavarsdóttir

Virðulegi forseti. Eins og kemur fram í máli hv. þingmanns er staðan sú að lög um dýrasjúkdóma og varnir gegn þeim kveða á um tiltekinn bótarétt þeirra sem sæta ákvörðun stjórnvalda um niðurskurð og um þær bætur er fjallað í reglugerð um útrýmingu á riðuveiki og bætur vegna niðurskurðar. Það er unnið að samningagerð vegna þessara tilteknu bótagreiðslna sem hv. þingmaður nefnir. En það má jafnframt nefna það að þegar við erum að draga saman í raun og veru bæði það félagslega og efnahagslega tjón sem bændur verða fyrir og hafa orðið fyrir í gegnum árin þá er það alveg á hreinu að sú ráðstöfun sem gripið hefur verið til, og fjárveitingavaldið hefur stutt mig í, er að gera ráð fyrir aukinni fjárveitingu til að innleiða verndandi arfgerð gegn riðuveiki vegna þess að sú ráðstöfun fjár mun leiða til þess að þessi mál verði að baki. Það er gert ráð fyrir að þessi útgjöld mæti kostnaði vegna arfgerðargreiningar til að innleiða sem hraðast verndandi arfgerðir í sauðfjárstofninn og í samræmi við samþykkt ríkisstjórnarinnar. Ég held að við getum öll fagnað þeim skrefum.


Ræðumaður: Svandís Svavarsdóttir

Virðulegi forseti. Ég vil þakka hv. þingmanni að vekja máls á þessum atriðum og taka undir þau orð sem komu fram í fyrirspurn þingmannsins um það hversu mikið gleðiefni það er sannarlega að nú eru að renna upp nýir tímar þar sem við getum loksins reynt ný meðul til að ná þeim árangri sem hefur verið stefnt að síðastliðin 40 ár, sem er að útrýma riðu á Íslandi. Það eru auðvitað mörg skref eftir þangað en við erum lögð af stað og ég finn að það er aukin bjartsýni hvað þessa hluti varðar og með hverri rannsókn vitum við meira og þá skiljum við þetta jafnframt betur. Eins og þingmaðurinn tekur fram var reglugerð undirrituð og birt í síðustu viku um það að unnt væri að gefa kost á því að hlífa þeim hluta hjarðarinnar sem sannarlega væri með verndandi arfgerð gegn riðu.

Varðandi spurningu hv. þingmanns um bótagreiðslur og bótauppgjör þá er ekki hárnákvæmt að segja að það sé ósamið, það er búið að greiða megnið af því sem þarna var rætt um. Staðan er í raun og veru þannig að það standa út af ýmis álitamál sem er mikilvægt að leiða í jörð og þannig er staðan í mínu ráðuneyti að samskipti eru í gangi og eiga sér stað við hagsmunaaðila þarna. Ég hef sjálf lagt mikla áherslu á að það takist og náist farsæl niðurstaða í þeim málum. Og það sem hv. þingmaður spyr um varðandi stöðuna og ástæðuna fyrir henni þá er það auðvitað þannig að það er ákveðinn rammi sem lögin setja okkur sem ekki er unnt að fara út fyrir. En ég tel að það sé mikill vilji beggja vegna borðs að ná niðurstöðu í þessu máli.


Ræðumaður: Guðmundur Ingi Guðbrandsson

Þetta er bull.Virðulegi forseti. Ég vil þakka kærlega fyrir þessa ágætu umræðu hér. Mig langar að byrja á því að segja að almannatryggingar eru hugsaðar sem trygging ríkisins fyrir afkomu fólks sem er á örorku eða ellilífeyri. Við eigum að mínu mati að beina þeim stuðningi með sanngjörnum hætti þannig að þau sem minnst hafa fái meiri stuðning en þau sem meira hafa. Ég sé ekki betur en að hv. þm. Inga Sæland vilji hins vegar koma á eins konar borgaralaunum, skatta- og skerðingarlaust, og því er ég einfaldlega ósammála því að fólk sem getur unnið fyrir sér að hluta eða nýtur annarra réttinda eða greiðsla en frá ríkinu þarf einfaldlega ekki eins háar greiðslur frá ríkinu. Hvers vegna ættum við að láta ellilífeyrisþega sem er með yfir 1 millj. kr. á mánuði í tekjur fá jafn háar greiðslur úr almannasjóðum eins og þann sem hefur engan lífeyrissjóð eða engar tekjur?   Er það jafnaðarstefna? Er það stefna um sanngjarnt og réttlátt félagslegt velferðarkerfi? Nei, það er ekki svo.

Hvar eru frumvörpin?Mér …Hér talar hv. þingmaður um að það séu bara stýrihópar og aðgerðahópar í gangi en það komi engar aðgerðir. Það er rangt.   Ég vil minna á að þessi ríkisstjórn hefur nú í tvígang hækkað örorku og ellilífeyri á miðju ári til að verja kaupmátt þessara hópa gegn hárri verðbólgu. Þessi ríkisstjórn hefur nú í tvígang hækkað húsaleigubætur, alls um 25% á síðasta eina og hálfa ári, og þá kom ríkisstjórn Katrínar Jakobsdóttur á þriggja þrepa skattkerfi sem nýtist hverjum best, hv. þingmaður?   Jú, þeim sem minnst hafa kjörin.

Heyr, heyr.Hér er nefnt ýmislegt sem lýtur að þjónustu við eldra fólk og ég vil þakka hv. þingmönnum fyrir að draga það fram því að aðgerðaáætlunin Gott að eldast sem þingheimur samþykkti á síðasta vori er einmitt umbylting í þjónustu við eldra fólk, m.a. snýst hún um samþættingu á þjónustu í heilbrigðiskerfinu og félagslega kerfinu. En það er verk að vinna þegar kemur að þeim sem minnst hafa kjörin í hópi eldra fólks, undir það tek ég með hv. þingmönnum, og það er verkefni sem við þurfum að snúa okkur að. Ríkisstjórn Katrínar Jakobsdóttur mun halda áfram að verja kjör þeirra sem minnst hafa í samfélaginu.


Ræðumaður: Bjarkey Olsen Gunnarsdóttir

Virðulegi forseti. Ég þakka fyrir þessa umræðu hér í dag sem er mikilvæg því að flest eldumst við og verðum að meðaltali eldri en kynslóðin á undan okkur, m.a. vegna batnandi aðstæðna, minna brauðstrits og framfara í heilbrigðis- og velferðarmálum.

Fyrir skömmu ræddum við hér á Alþingi mikilvæga skýrslu forsætisráðherra um fátækt. Þar kom m.a. fram að hagur eldra fólks hefur heldur vænkast síðustu 20 ár, sem sannarlega er ánægjulegt, en það kom líka fram í sömu skýrslu að á meðal eldra fólks er hópur sem hefur það einna verst þegar litið er til lífskjara. Við sem samfélag getum ekki litið fram hjá þeim hópi og eins og ráðherra nefndi hér áðan er lögð áhersla á að bæta þeirra stöðu. Liður í því að stuðla að jöfnuði á öllum æviskeiðum er að hafa næg úrræði og þjónustu fyrir fólkið okkar á hverjum tíma. Þjónusta við eldra fólk þarf að þróast í takt við fjölgun og bættar lífslíkur. Við þekkjum flest að þjónusta við eldra fólk hefur gjarnan flækst á milli ríkis og sveitarfélaga og þess vegna er afar mikilvæg sú samvinna sem hæstv. félags- og vinnumarkaðsráðherra og heilbrigðisráðherra hafa með sér um málefni eldra fólks. Það er mikilvægt að brjóta niður múra eins og gert er ráð fyrir í stefnunni Gott að eldast. Það þarf að samþætta þjónustuna og hafa hana sveigjanlega með áherslu á nýsköpun sem mun nýtast til langrar framtíðar. Betri lýðheilsa og forvarnir spila stórt hlutverk í heilbrigðri öldrun þjóðarinnar og partur af því er að fólk viðhaldi bæði færni sinni og virkni og geti þar af leiðandi m.a. búið lengur heima, kjósi það svo. Og það er einmitt grunnhugsunin að baki þessu þróunarverkefni Gott að eldast. Við þurfum á öllum tímum að gefa fólki tækifæri til að lifa með reisn og hafa í huga að eldra fólk er ekki byrði á samfélaginu heldur hefur það ótvírætt virði. Við eigum öll að geta hlakkað til efri áranna og þess að fá notið hæfileika okkar æviskeiðið á enda.


Ræðumaður: Guðmundur Ingi Guðbrandsson

Hæstv. forseti. Ég vil byrja á því að þakka hv. þm. Ingu Sæland fyrir að taka upp hér á Alþingi umræðu um málefni eldra fólks. Mig langar að byrja á hagsmunafulltrúa eldra fólks. Ég setti í gang starfshóp um gerð frumvarps um það mál en það var einfaldlega mat hópsins, og í honum voru fulltrúar Alzheimersamtakanna og fulltrúar Landssambands eldri borgara, að þar sem ekki liggja fyrir formlegar greiningar á því hvar skórinn kreppir helst varðandi ráðgjöf og upplýsingar til eldra fólks þá væri skynsamlegra að setja á fót tilraunaverkefni til tveggja til þriggja ára um sérstaka ráðgjafarþjónustu fyrir eldra fólk og safna þar gögnum frekar en að stofna til embættis hagsmunafulltrúa eldra fólks. Þessum ráðleggingum fylgdi ég og tilraunaverkefnið er komið í gang, verkefnið Gott að eldast, þannig að ég skil ekki alveg þessa gagnrýni hv. þingmanns sem virðist eingöngu sprottin upp úr því að ekki er farið nákvæmlega eftir hennar nefi, nefi hv. þm. Ingu Sæland, sem gengur gegn ráðleggingu starfshópsins sem í sátu sérfræðingar og fulltrúar eldra fólks. Ég ætla hins vegar að fylgja ráðleggingum hópsins.

Hagir eldra borgaraHæstv. forseti. Það hefur náðst umtalsverður árangur í að bæta kjör eldra fólks á síðustu árum og auðvitað áratugum. Samkvæmt skýrslu forsætisráðherra um fátækt og áætlaðan samfélagslegan kostnað frá maí síðastliðnum voru um 6% eldra fólks undir lágtekjumörkum árið 2020 en voru tæp 19% 20 árum fyrr. Þá hefur kaupmáttur ráðstöfunartekna eldra fólks hækkað um 30% frá árinu 2013. Í úttektinni frá árinu 2021 kemur síðan fram að hlutfall þeirra sem oft hafa fjárhagsáhyggjur í hópi eldra fólks hefur farið úr 12% í 5% á síðustu árum. Þetta er allt saman jákvæð þróun þrátt fyrir hávær orð hv. þm. Ingu Sæland hér í pontu áðan.

Hér skiptir miklu máli að það hefur verið gripið til ýmissa aðgerða til að bæta kjör eldra fólks, sveigjanleiki verið aukinn í töku lífeyris og til atvinnuþátttöku, og ég nefni auðvitað sérstaklega breytinguna á greiðslukerfi ellilífeyris á árinu 2017 en þá urðu verulegar kjarabætur fyrir eldra fólk, einkum það sem er í lægri tekjutíundunum. Þá vil ég nefna að árið 2020 voru sett lög um félagslegan viðbótarstuðning til að tryggja framfærslu eldra fólks sem hefur takmörkuð réttindi í almannatryggingum. Þetta hefur sérstaklega nýst innflytjendum. Síðan eru ýmsar breytingar varðandi sveigjanleika í töku lífeyris sem ég ætla ekki að fara í hérna en ég veit að hv. þingmanni er kunnugt um. Sérstakt frítekjumark atvinnutekna var hækkað 1. janúar 2022 úr 100.000 kr. í 200.000 kr. til að hvetja til frekari atvinnuþátttöku. Þá hafa húsaleigubætur hækkað um 25% á milli áranna 2022 og 2023 en þær eru tekjutengdar þannig að því lægri tekjur, því hærri bætur.

Ég vil meina að það sé óhætt að fullyrða að mjög margt eldra fólk á Íslandi hefur það gott, sem betur fer, og það sýna líka gögnin okkur. Af þessum 11.000 í neðstu þremur tekjutíundunum verðum við líka að taka inn í jöfnuna að þar er fólk sem er á hjúkrunarheimilum og þar er fólk sem á maka og hefur þess vegna hagræði af því að búa með viðkomandi. En það þýðir ekki að við eigum að slá slöku við þegar kemur að þeim sem lökust hafa kjörin og greiningar hafa sýnt að eldra fólk sem býr í leiguhúsnæði eða í skuldsettu eigin húsnæði er sá hópur sem þarf að ná betur utan um. Stjórnvöld vinna nú að tillögum til að bæta kjör þess eldra fólks sem lökust hefur kjörin.

Hæstv. forseti. Hv. þingmaður ræðir hér um kjaragliðnun, þ.e. mun á lágmarkslaunum og óskertum greiðslum almannatrygginga. Þróun ellilífeyris til samanburðar við lágmarkslaun er auðvitað mismunandi eftir því hvort horft er til óskertra ellilífeyrisgreiðslna þeirra sem búa ein eða þeirra sem búa ekki ein. Þannig hefur óskertur ellilífeyrir þess sem býr einn haldist mjög svipaður lágmarkslaunum frá árinu 1999, stundum verið hærri en lágmarkslaun og stundum verið lægri, hann er nú um 6.000 kr. lægri. Sé hins vegar horft til óskerts lífeyris þess sem býr ekki einn þá hefur hann verið undir lágmarkslaunum frá árinu 1999 og það bil hefur aukist á undanförnum árum, sérstaklega vegna þess að mikilvægar krónutöluhækkanir lægstu launa hafa átt sér stað á almennum vinnumarkaði á undanförnum árum. En á móti hefur fólk hagræði af því að búa með öðrum.

Ég veit að hv. þingmaður deilir þeirri skoðun minni að við eigum að horfa mest til þeirra sem minnst hafa í samfélaginu og það er gert með því að horfa sérstaklega til þeirra í ellilífeyriskerfinu sem búa ein og óskertur ellilífeyrir þeirra sem búa ein er einmitt á svipuðu róli og lágmarkslaun í dag.


Ræðumaður: Svandís Svavarsdóttir

Virðulegur forseti. Ég vona nú að hv. þingmaður muni eftir einu mjög svo grípandi nýyrði sem varð til á síðasta ári sem var spretthópur, sem varð einmitt til í mínu ráðuneyti og var þekktur fyrir að taka snöfurmannlega á mjög flókinni stöðu, bregðast hratt við og taka ákvörðun um það í samráði við Alþingi að reiða af hendi umtalsverðar upphæðir, raunar 3,2 milljarða, á síðasta ári til að koma til móts við aðfangavanda og þau vandamál sem þar voru fyrir hendi. Ég hef alla tíð frá því að ég tók við embætti barist fyrir því að stuðningur við landbúnað sé aukinn, t.d. með nýjum verkefnum á sviði kornræktar, með því að ríkið komi að því að flýta innleiðingu á verndandi aðgerðum gegn riðu, með sprettgreiðslum eins og hér hefur komið fram á síðasta ári og sérstökum áburðarstuðningi. Og, virðulegur forseti, í fyrsta skipti hefur Alþingi hér undir minni forystu samþykkt nýja landbúnaðarstefnu.


Ræðumaður: Svandís Svavarsdóttir

Virðulegur forseti. Ég þakka hv. þingmanni fyrirspurnina. Það hefur ekki farið fram hjá neinum að bændur hafa áhyggjur af sinni afkomu og ekki síst ungir bændur sem hyggjast halda fund sérstaklega um þau mál í dag þar sem ég mun taka þátt í umræðum rétt eins og fleiri þingmenn, ef ég kann það rétt. Hv. þingmaður spyr sérstaklega um planið. Vegna þessarar alvarlegu fjárhagsstöðu greinarinnar þá var 20. október tilkynnt um stofnun sérstaks starfshóps þriggja ráðuneytisstjóra matvæla-, fjármála- og innviðaráðuneytis, sem mun leggja mat á þá stöðu sem er komin upp í landbúnaði í kjölfar endurtekinna hækkana á stýrivöxtum og verðhækkana á aðföngum. Þessi ráðuneyti hafa þegar hafið upplýsingasöfnun og greiningarvinnu og hópurinn fundaði strax á mánudag í þessari viku. Hópurinn tekur til skoðunar gögn sem liggja bæði hjá ráðuneytinu, Byggðastofnun, RML, Creditinfo, Seðlabankanum, Hagstofunni og auðvitað hjá Bændasamtökunum sjálfum til að draga upp mynd af stöðunni í greininni. En þarna erum við að tala um þær áskoranir sem eru í landbúnaði, rétt eins og í öðrum geirum samfélagsins vegna dýrtíðarinnar. Hátt vaxtastig hefur auðvitað mjög mikil áhrif á þennan hóp og ekki síst þann hóp sem hefur ráðist í fjárfestingar nú á síðustu árum.

En mér finnst afar mikilvægt, og vil kalla hv. þingmann til þeirrar umræðu ekki síður, að við höldum því til haga að það eru gríðarleg sóknarfæri í íslenskum landbúnaði. Það eru allar grundvallarforsendur til staðar á Íslandi til þess að landbúnaður sé hér kröftugur. Hér er bæði vatn, landrými og mikill mannauður og við eigum að koma okkur í gegnum þann vanda sem við horfumst í augu við núna og halda áfram sókn fyrir innlenda matvælaframleiðslu.


Ræðumaður: Katrín Jakobsdóttir

Herra forseti. Þetta er nú heila málið sem hv. þm. Þorgerður Katrín Gunnarsdóttir kemur inn á, það skiptir nefnilega máli að hafa skýra sýn í ríkisfjármálum og það er nákvæmlega það sem ríkisstjórnin hefur. Við höfum kynnt okkar sýn og við höfum ekki hvikað frá þeirri sýn. Hún snýst um það að við erum að beita aðhaldi í ríkisrekstri og hún snýst líka um það að við erum að afla aukinna tekna. Og frá því að þessar tillögur voru kynntar höfum við séð að þær eru þegar farnar að bera árangur. Við sjáum það á þeim undirliggjandi þáttum verðbólgunnar sem eru á leiðinni niður. Það er alveg hárrétt sem hv. þingmaður segir að við erum með hærri verðbólgu en þau samanburðarlönd sem hún nefndi. En ef við horfum bara á evrusvæðið og Evrópusambandið, sem ég veit að er hv. þingmanni hugleikið, þá er nú ansi mikil breidd á litrófinu þar þegar kemur að verðbólgunni. Þannig að það er algerlega ljóst að innganga í Evrópusambandið og upptaka evru myndi ekki leysa öll okkar vandamál eins og stundum er gefið til kynna.

MorgunblaðiðMorgunblaðsinsEn annars vil ég að lokum segja það að mér finnst áhugaverðast að hv. þingmaður vitnaði í . Ég verð bara að viðurkenna að ég hef ekki lesið leiðara í dag en heyri það að hv. þingmaður kynnir sér efni þess blaðs á hverjum degi.


Ræðumaður: Katrín Jakobsdóttir

Herra forseti. Ég þakka hv. þingmanni ræðuna. Ég varð ekki vör við neina fyrirspurn beinlínis í þessari ágætu endursögn hv. þingmanns á viðtali í Dagmálum. Ég hrósa bara hv. þingmanni fyrir að hafa horft á þá klukkustund af gæðaefni. En ég vil   segja það hér að mér finnst samt eins og hv. þingmaður hafi nú í fyrsta lagi misst af einhverjum punktum úr þessu ágæta viðtali því að þar var til að mynda sannarlega rætt um fiskeldi og góðar tillögur sem hæstv. matvælaráðherra hefur kynnt í þeim efnum, tillögur sem almennt er fagnað og tekið vel hringinn í kringum landið enda löngu tímabært að taka á þessu máli.

Dýrtíðin var líka svo sannarlega til umræðu og þar erum við með þá stöðu að verðbólgan hefur vissulega verið þrálátari en við hefðum óskað og ég held að það eigi við um okkur öll. En það breytir því ekki að það eru vísbendingar  núna um að aðgerðir okkar í ríkisfjármálum og aðgerðir Seðlabankans séu farnar að bera árangur, að undirliggjandi verðbólga hafi, þrátt fyrir nýjustu mælingu, hjaðnað. Það gefur okkur von um að þessar aðgerðir séu að skila árangri. Samkvæmt nýjustu spá Seðlabankans eru verðbólguhorfur betri nú en þær voru í vor og bankinn gerir ráð fyrir að það dragi meira úr verðbólgu á næstu mánuðum en gert var ráð fyrir í vor. Það er  einfalt, og líklega gæti ég alveg gert hið sama væri ég í stjórnarandstöðu, að benda eingöngu á ríkisstjórnina þegar rætt er um verðbólgu. En auðvitað vitum við öll hér í þessum sal að það skiptir vissulega máli hvað gert er í ríkisfjármálum. Það skiptir máli hvað Seðlabankinn gerir en það skiptir líka máli hvað gerist á vinnumarkaði. Það sem ég vil segja um þau mál, af því að við áttum mjög ágætan fund í þjóðhagsráði fyrr í þessari viku þar sem rætt var um stöðuna fram undan, mikilvægi þess að við gerum að langtímakjarasamninga, að við náum saman um aðgerðir til að greiða fyrir slíkum langtímasamningum. Þar er mjög skýr áhersla annars vegar á húsnæðismarkaðinn en hins vegar líka á kjör barnafjölskyldna og þar þurfa bæði ríki og sveitarfélög að koma að, því að því að miður erum við í þeirri stöðu að umönnunarbilið er allt of breytt enn þá. Það er stórmál, bæði fyrir lífskjör fólksins í landinu og   jafnréttismálin, sem hafa auðvitað verið til umræðu í þessari viku.


Ræðumaður: Orri Páll Jóhannsson

Virðulegi forseti. Það er gaman þegar skólahópar af öllum stærðum og gerðum heimsækja þinghúsið. Ég var svo lánsamur að fá að hitta hóp nemenda úr unglingadeild og alþjóðadeild eins grunnskólans hér í þinghúsinu í morgun. Fyrir framan málverk Gunnlaugs Blöndal af þjóðfundinum 1851, sem hangir í forsal Alþingis, voru nemendurnir spurðir hvort þeim þætti eitthvað skrýtið við myndina. Þau voru ekki lengi að átta sig á því; á henni er ekki ein einasta kona.

Í gær upplifðum við heimssögulegan viðburð þegar konur og kvár alls staðar á landinu fóru í verkfall. Ætla má að um þriðjungur þjóðarinnar hafi tekið þátt og því má slá föstu að verkfallið hafi haft áhrif á allt samfélagið. Til þess var jú leikurinn gerður, að draga fram hið augljósa; að án kvenna og kvára er samfélagið ekki starfhæft. Þeirra störf eigum við að meta að verðleikum. Og á meðan konur og kvár og einhverjir karlar fjölmenntu á Arnarhól dingluðum við þrettán karlar, þingmenn og ráðherrar, hér í þingsalnum í dagskrárliðnum óundirbúnum fyrirspurnum. Það var eins og afturhvarf til fortíðar. Jafn sögulegur viðburður og sá sem átti sér stað á Arnarhóli í gær var, þá hlýtur hann að hafa haft þau áhrif á okkur öll að við tökum nú höndum saman og vinnum gegn ólíðandi kynjamisrétti á íslenskum vinnumarkaði, þar sem konur af erlendum uppruna eru í verstu stöðunni, og ráðumst af öllu afli gegn þeim faraldri sem ofbeldi í garð kvenna er.

Heyr, heyr.Unglingarnir sáu strax hvað var skakkt við myndina af þjóðfundinum 1851. Þau eiga það inni hjá okkur að við gerum allt hvað við getum til þess að sporna gegn ójafnræðinu sem konur eru beittar. Áfram stelpur.


Ræðumaður: Bjarkey Olsen Gunnarsdóttir

Virðulegi forseti. Ég verð að byrja á því að segja: Takk, konur, kvár og þið öll um allt land fyrir daginn í gær. Það var gjörsamlega mögnuð tilfinning að standa á Arnarhóli og finna þessa gríðarlega góðu samstöðu.

Að öðru. Fyrr á þessu ári skrifaði ég grein um áhyggjur mínar af stóraukinni notkun á samfélagsmiðlum og þær eru svo sannarlega ekki innistæðulausar, ekki síst þegar kemur að unga fólkinu. Allar tölur og gögn segja það sama: Félagsleg einangrun, vanlíðan, alvarlegar sjálfsvígstilraunir og sjálfsvíg, þunglyndi og kvíði hefur aukist svo um munar og hefur þunglyndi meðal ungmenna á aldrinum 15–24 ára fjórfaldast síðasta áratug samkvæmt frönskum rannsóknum.

Skuldinni er allt of oft skellt á börnin sjálf, að þau séu bara of mikið í símanum, að yngri kynslóðir fólks séu á einhvern hátt veikgeðja og hafi minni þrótt til að standast þessa freistingu. En hvert er viðnám þeirra sem alast upp með samfélagsmiðlum og sjá okkur foreldrana skruna upp og niður skjámyndina í fullkomnu reiðileysi? Og hvers erum við megnug þegar tækið við nefbroddinn á okkur hefur verið sérstaklega hannað af færustu vísindamönnum heims til að auka óhóflega neyslu á því sem fyrir augu ber og ánetja okkur og börnin okkar viðbrögðum og viðurkenningu annars fólks, því eitt læk getur dimmu í dagsljós breytt sem dropi breytir veig heillar skálar?

Nú berast fréttir af því að 40 ríki Bandaríkjanna hafi stefnt Meta, sem rekur Facebook og Instagram, vegna þess að þau telja að fyrirtækið hagnist á þjáningu barna og skaði andlega heilsu þeirra. Það kemur fram í stefnunni sem lögð hefur verið fram að Meta hafi notfært sér unga fólkið til að vera sem mest á samfélagsmiðlum til að hámarka fjárhagslegan ávinning fyrirtækisins. En þetta á líka við um aðra samfélagsmiðla eins og TikTok, YouTube og Snapchat. Bandaríski landlæknirinn Vivek Murthy hvatti á þessu ári til þess að gripið yrði til aðgerða til að tryggja að umhverfi samfélagsmiðla ylli ungum notendum ekki skaða og sagði, með leyfi forseta:

Við horfum upp á neyðarástand í geðheilbrigðismálum ungmenna og ég óttast að samfélagsmiðlar séu einn helsti drifkraftur þessa ástands. Á þessu þarf að taka tafarlaust.

Ég tek undir þetta en hef ekki lausnina og við fullorðna fólkið verðum sannarlega að vera fyrirmyndir og sýna ábyrgð.


Ræðumaður: Bjarni Jónsson

Virðulegi forseti. Ég vil þakka hæstv. ráðherra fyrir svörin. Ísland hefur sýnt gott fordæmi í sinni þróunarsamvinnu og hvernig við beitum okkur milliliðalaust til þeirra sem aðstoðinni er beint að í vel skilgreindum verkefnum með skýr markmið. Það gerum við og eigum að gera með uppbyggilegum hætti og af virðingu fyrir samfélagi og menningu þeirra þjóða sem við vinnum með en um leið með mikilvægi kynjajafnréttis að leiðarljósi. Hvernig sér hæstv. utanríkisráðherra fyrir sér að hægt sé að skerpa enn frekar á þeim markmiðum í forgangsröðun verkefna í þróunarsamvinnu og hvernig getum við á kvikan hátt fylgt þeim eftir með sem farsælustum hætti?


Ræðumaður: Bjarni Jónsson

Virðulegi forseti. Það er staðreynd að jafnrétti er veigamikil undirstaða framfara. Það hefur árangur af baráttu fyrir kynjajafnrétti á Íslandi á undanförnum áratugum fært okkur heim sanninn um. Enn eigum við þó ærin verkefni fyrir höndum við að tryggja fullt jafnrétti. Enn er brýnt að berjast gegn kynbundnu misrétti, ekki síst ofbeldi. Á þessum degi er við hæfi að undirstrika mikilvægi þess að jafnrétti verði ávallt, eins og það hefur verið á undanförnum árum, meginstoð íslenskrar þróunarsamvinnu og að við herðum þar enn frekar róðurinn í stefnumörkun og öllum verkefnum.

Ég vil spyrja hæstv. utanríkisráðherra hvernig honum finnist hafa til tekist undanfarin ár og hvernig hann sér fyrir sér að við getum byggt enn betur undir kynjajafnrétti sem aflvaka félagslegs réttlætis, framfara og velsældar í þeim löndum þar sem við sinnum þróunarsamvinnu.


Ræðumaður: Guðmundur Ingi Guðbrandsson

Hæstv. forseti. Hv. þingmaður spurði hér í fyrra innleggi sínu út í heilsubrest kvenna sérstaklega og mig langar að koma inn á það. Bæði höfum við séð að konur í fortíðinni sem hafa unnið erfiðisstörf hafa frekar farið á örorku og í seinni tíð eru konur sem eru í umönnunarstörfum, t.d. í kennslu eða á spítölum, hópur sem við þurfum að horfa sérstaklega til. Þess vegna erum við einmitt í vinnu við að endurskoða það kerfi sem við höfum sem snýr að starfsendurhæfingu þannig að við getum betur stutt við þessa hópa til að komast aftur út á vinnumarkaðinn eða til þess að geta verið í lægra starfshlutfalli. Þetta eru mikilvæg skref í þá átt að jafna stöðu þessara kvenna ásamt þeirri endurskoðun sem nú er í gangi, og hv. þingmanni er fullkunnugt um að á að taka gildi 1. janúar 2025, og þar með þeim aðgerðum sem þar munu fylgja.


Ræðumaður: Guðmundur Ingi Guðbrandsson

Hæstv. forseti. Ég vil þakka hv. þingmanni fyrir fyrirspurnina og tek undir óskir til kvenna á kvennaverkfallsdeginum í dag en líka til okkar allra; karla, kvára og allra annarra.

Hv. þingmaður kemur hér inn á málefni sem snúa að þeirri baráttu sem við erum að heyja í dag en við erum líka að heyja alla aðra daga, þ.e. það baráttumál að draga úr launamun kynjanna, að draga úr kynbundnu ofbeldi og að horfa til þess með hvaða hætti við getum gert enn þá betur sem samfélag heldur en við gerum í dag. Það er samt staðreynd að Ísland stendur sig sem betur fer vel í alþjóðlegum samanburði. Ríkisstjórnin sem núna er hefur lagt sérstaka áherslu á barnafjölskyldur, m.a. með því að hækka barnabætur og láta þær nýtast fleirum. Við höfum lagt áherslu á þau sem minna hafa, t.d. í gegnum húsnæðisbótakerfið og að styðja við örorkulífeyrisþega og eldra fólk í þeirri dýrtíð sem núna stendur yfir. Ég held að eitt af því sem við verðum að horfa til er síðan með hvaða hætti megi brúa bilið á milli fæðingarorlofs og leikskóla og þar verða sveitarfélögin að koma miklu sterkar inn í heldur en þau hafa gert. Það er mjög stórt jafnréttismál og stórt mál að þessu leyti.

Hv. þingmaður spyr líka um heilsubrest kvenna. Eitt af því sem við erum að vinna að í félags- og vinnumarkaðsráðuneytinu er einmitt heildarendurskoðun á örorkulífeyriskerfinu þar sem við erum að horfa á snemmtæka íhlutun inn í veikindi þannig að við getum frekar komið í veg fyrir að fólk detti út af vinnumarkaði og að við grípum það betur inni í endurhæfingu þegar það hefur dottið út af vinnumarkaði og það á ekki síður við um konur.


Ræðumaður: Bjarkey Olsen Gunnarsdóttir

Virðulegi forseti. Ég mæli hér fyrir tillögu til þingsályktunar um skipun starfshóps um rétt til að annast veikt eða slasað barn. Ásamt mér eru flutningsmenn hv. þingmenn Bjarni Jónsson, Jódís Skúladóttir, Orri Páll Jóhannsson, Logi Einarsson, Oddný G. Harðardóttir, Þórarinn Ingi Pétursson, Inga Sæland og Guðmundur Ingi Kristinsson. Í þessari tillögu felst að Alþingi feli félags- og vinnumarkaðsráðherra að skipa starfshóp sem skoði hvort skilgreina eigi rétt foreldra eða forsjáraðila á vinnumarkaði til að annast veikt eða slasað barn með tilliti til fjölda barna. Það er mikilvægt að kanna útfærslur á slíku fyrirkomulagi með tilliti til launamissis foreldris, leyfis þess frá störfum eða vinnutaps og réttinda á vinnumarkaði.

Við leggjum til að í starfshópnum eigi sæti fulltrúar Alþýðusambandsins, BSRB og BHM, Samtaka atvinnulífsins og Sambands íslenskra sveitarfélaga ásamt umboðsmanni barna, Öryrkjabandalagi Íslands, fjármála- og efnahagsráðuneyti og svo félags- og vinnumarkaðsráðuneyti. Við leggjum til að hópurinn skili skýrslu til ráðherra um þetta mál eigi síðar en 1. júní á næsta ári.

Þessi tillaga hefur áður verið lögð fram á 151., 152. og 153. löggjafarþingi og er nú endurflutt án efnislegra breytinga. Það bárust sjö umsagnir á 151. þingi um málið og viðtökurnar voru almennt jákvæðar. Þá var bent á nokkur atriði sem þegar hafði verið fjallað um í greinargerð, m.a. mismunun og réttindi barna vegna stöðu þeirra eða foreldra. Þar var horft til barnasáttmála Sameinuðu þjóðanna, enda mikið framfaraskref að börn njóti umönnunar foreldra sinna óháð aðstæðum fjölskyldunnar á hverjum tíma. Sömuleiðis var bent á að ekki væru allir foreldrar aðilar að stéttarfélagi og þeir nytu því ekki allir áunninna réttinda þegar kemur að veikindadögum barna. Þá bar hæst í umsögnum að taka ríkara tillit til fjölskyldustærðar að því er viðkemur rétti barns til umönnunar. Það er nú eitt af því sem við höfum rætt talsvert mikið um, að barn eigi ekki að þurfa að verða fyrir því, þegar foreldri er búið með veikindadaga sína vegna systkina þess, að njóta ekki umönnunar foreldra sinna nema það verði launalaust. Þess vegna er markmiðið með þessari tillögu að óska eftir því við félags- og vinnumarkaðsráðherra að hann komi á fót starfshópi til að kanna hvort skilgreina eigi á vinnumarkaði rétt foreldra eða þeirra sem fara með forsjá barns til að annast veikt eða slasað barn með tilliti til fjölda barna.

Samhliða tillögu þessari er flutt frumvarp þar sem lagt er til að kveðið verði sérstaklega á um það í barnalögum, nr. 76/2003, að í forsjárskyldu felist að veikt eða slasað barn eigi rétt á umönnun foreldra sinna. Í þeirri greinargerð kemur fram að sú leið sé farin þar sem réttindi og skyldur á vinnumarkaði eru aðallega skilgreind í kjarasamningum og því sé rétt að aðilar semji um þau sín á milli. Þar sem um er að ræða tvenns konar réttindi, annars vegar rétt veiks eða slasaðs barns til umönnunar foreldris eða forsjáraðila og svo hins vegar rétt starfsmanns til að annast barn sitt ef það er veikt eða slasað þá teljum við rétt að fara þessa leið. Við viljum um leið árétta mikilvægi þess að það sé samræmi á milli þessara réttinda.

Samkvæmt þessari þingsályktunartillögu er ráðherranum falið að skipa starfshóp þar sem hann skoðar hvort skilgreina eigi þennan rétt foreldra eða forsjáraðila á vinnumarkaði til að annast, eins og ég sagði áður, barn sitt í veikindum eða ef það hefur slasast án þess að það bitni á fjölda barna.

Aðilar vinnumarkaðarins og opinberir aðilar hafa þegar skilgreint í kjarasamningum réttindi foreldra hvað þetta varðar og þannig gengið á undan með góðu fordæmi. Útfærslan á réttindum foreldra eða forsjáraðila verður þannig áfram í höndum aðila vinnumarkaðarins. Í kjarasamningum eða með reglum væri hægt að útfæra hvernig koma bæri til móts við sjónarmið um að réttur foreldra eða þeirra sem fara með forsjá barns á hverjum tíma miðist við hvert barn um sig og tryggi þannig betur rétt veiks eða slasaðs barns til umönnunar.

Í greinargerðinni með frumvarpinu sem ég nefndi hér áðan eru líka rakin sjónarmið sem búa að baki þessari þingsályktunartillögu. Þar er lögð áhersla á umræðu um rétt og réttindi barna sem við vitum að hefur aukist og styrkst undanfarin ár, ekki síst þegar við undirrituðum og síðan lögfestum barnasáttmála Sameinuðu þjóðanna af því að réttur barns til samvista við foreldra og til umönnunar þeirrar telst til mikilvægra réttinda þessa sáttmála og er líklega einn af hornsteinum hans. Það segir að á íslenskum vinnumarkaði innihaldi kjarasamningar ákvæði um rétt starfsmanna til að annast veik börn sín og að iðulega sé kveðið á um tiltekinn dagafjölda sem kunni að fara eftir kjarasamningi og lengd ráðningarsambands. Aftur á móti er ekki tekið tillit til fjölda barna starfsmannsins við ákvörðun á fjölda þessara daga og þar af leiðandi kann að skapast misræmi á milli þess t.d. ef einungis er um eitt barn foreldra að ræða, tveggja foreldra sem eru á vinnumarkaði, eða jafnvel þrjú börn einstæðs foreldris.

Með framlagningu þessara mála er stefnan mörkuð að rétturinn feli ekki aðeins í sér rétt foreldra á launum úr launaðri vinnu til að annast barn sitt þegar það er veikt eða slasað heldur rétt barnsins til að njóta umönnunar foreldra eða forsjáraðila sinna. Því teljum við eðlilegt að stefna að því að þessi réttur miðist við hvert barn um sig í stað þess að miða við að foreldrar eigi rétt á tilteknum fjölda daga á 12 mánaða tímabili til að annast börn sín í veikindum eða eftir slys. Þess vegna mega réttindi barnsins ekki eingöngu vera háð, eins og ég sagði áðan, fjölda systkina sem það á. Að öðru leyti vil ég vísa bara í það frumvarp sem ég hef lagt fram en er ekki búin að mæla fyrir, um breytinguna á barnalögum, nr. 76/2003, eins og ég áður sagði.

Við teljum þetta mikið réttindamál af því að við þekkjum of mörg dæmi þess að leita þurfi á náðir fjölskyldu og vina þegar foreldrar eða forsjáraðilar eru búnir að tæma sinn veikindarétt gagnvart börnum á vinnumarkaði og geta þar af leiðandi ekki verið án launa heima eins og við vitum. Ekki eru heldur allir í þeirri stöðu að geta hreinlega nálgast eða átt stuðningsnet til þess að aðstoða sig þegar kemur að slíku, þ.e. þegar veikindaréttur vegna barna er búinn. Þess vegna, bara í ljósi þess sem hér er vitnað til í barnasáttmála Sameinuðu þjóðanna, teljum við mikilvægt að þetta nái fram að ganga og ég vona svo sannarlega að þingið taki þetta til efnislegrar meðferðar og sjái í rauninni réttinn á því. Þetta er jú fyrst og fremst til þess að skipa hóp til að fara í gegnum þetta og finna leiðir til að mæta þessu sjónarmiði.


Ræðumaður: Bjarni Jónsson

Virðulegi forseti. Ég mæli hér í dag fyrir þingsályktunartillögu um Alexandersflugvöll sem varaflugvöll fyrir Keflavíkur-, Reykjavíkur-, Akureyrar- og Egilsstaðaflugvelli. Með mér á málinu er sem áður hv. þm. Miðflokksins, Bergþór Ólafsson. Málið kom fyrst fram á 144. löggjafarþingi, þá í flutningi Ásmundar Einars Daðasonar og hafði síðustu árin verið flutt af Sigurði Páli Jónssyni. Eins og orð mín gefa til kynna mæli ég ekki fyrir málinu í fyrsta sinn en ég hef lengi verið þeirrar skoðunar að Alexandersflugvöllur sé hinn ákjósanlegasti kostur þegar litið er til varaflugvalla. Það er skemmst frá því að segja að ég lagði fram fyrirspurnir um málefnið sem varaþingmaður á síðasta kjörtímabili. Tillagan var áður lögð fram á 144., 150., 151. og 152. löggjafarþingi (720. mál). Tillögunni var breytt og hún lögð fram á 153. löggjafarþingi (159. mál) og gekk hún til umhverfis- og samgöngunefndar.

Í umsögn byggðarráðs Skagafjarðar var undirstrikuð heppileg landfræðileg lega Alexandersflugvallar með tilliti til veðurfars og góðra lendingarskilyrða. Þá áréttaði byggðarráð Skagafjarðar að unnið hefði verið að endurbótum á vellinum af hálfu sveitarfélagsins. Þá myndu umbætur á vallarbúnaði enn frekar fækka dögum sem ekki væri mögulegt að lenda á vellinum sem eru nú þegar fátíðir. Sú umsögn var í takt við fyrri umsagnir sem borist hafa vegna tillögunnar og skyldra tillagna.

Nú í þessari atrennu er málið lagt fram án efnislegra breytinga. Tillagan sjálf gengur út á að fela innviðaráðherra að gera ítarlega athugun á kostum þess að gera Alexandersflugvöll á Sauðárkróki að varaflugvelli fyrir Keflavíkurflugvöll, Reykjavíkurflugvöll, Akureyrarflugvöll og Egilsstaðaflugvöll og kynna hana með vorinu. Í greinargerðinni eru tilteknar helstu ástæður þess að flugvöllurinn þykir heppilegur valkostur sem varaflugvöllur. Meðal þeirra ástæðna er einstaklega góð landfræðileg lega Alexandersflugvallar með tilliti til jarðhræringa og/eða eldgosa sem hamlað geta flugsamgöngum. Ég tel mikla þörf á varaflugvelli þar sem aðstaða til lendingar og flugtaks eru sem bestar, ekki mjög fjarri Keflavíkurflugvelli og einnig flugvellinum á Akureyri og ljóst að aðrir flugvellir uppfylla þau skilyrði ekki eins vel.

Alexandersflugvöllur á Sauðárkróki er aðeins 120 km frá Akureyri. Milli Sauðárkróks og Reykjavíkur eru um 295 km. Í gögnum frá Vegagerðinni frá árinu 2019 kemur fram að þjóðvegurinn frá Sauðárkróki til Reykjavíkur hafi aðeins verið lokaður í 0,7 daga á ári frá árinu 2011 á meðan þjóðvegurinn frá Egilsstöðum að höfuðborgarsvæðinu lokast í 2,5 daga á ári ef keyrð er suðurleiðin og næstum tíu daga á ári ef styttri leiðin um Norðurland er farin. Aðflug í Skagafirði er gott enda er fjörðurinn víður og lítið um hindranir. Völlurinn vísar í norður og suður sem eru einnig ríkjandi vindáttir í Skagafirði. Þá er staðsetning vallarins hagstæð með tilliti til snjóa og álags á flugbrautum.

Heilt yfir er mikilvægt að við tryggjum öryggi samgangna, hvort sem er á jörðu, sjó eða í lofti. Þessi tillaga er liður í því að fjölga valkostum á þeirri vegferð. Að því sögðu vænti ég þess að tillagan fái góða og gegna vinnu í háttvirtri umhverfis- og samgöngunefnd.


Ræðumaður: Steinunn Þóra Árnadóttir

Frú forseti. Við ræðum hér um frumvarp sem ég verð að segja að mér hugnast alls ekki. Þetta frumvarp er flutt af stórum hluta þingflokks Sjálfstæðisflokksins og má kannski segja að sé kunnuglegt úr þeim ranni. Ég tel að við ættum ekki að fara í neinar grafgötur með það að frumvarpinu er stefnt gegn kjarnanum í hinu íslenska vinnumarkaðslíkani. Íslenska vinnumarkaðslíkanið hefur þróast með löggjöf frá Alþingi, með kjarasamningum á vinnumarkaði og með úrskurðum dómstóla, sérstaklega Félagsdóms. Lykilatriði þess er að þeir kjarasamningar sem stéttarfélögin gera gilda fyrir allt launafólk og alla atvinnurekendur á því starfssvæði þar sem stéttarfélagið starfar. Það er óháð því hvort einstakir atvinnurekendur eða launamenn eru félagsbundnir. Þetta tryggir að allt launafólk njóti ábata af kjarasamningum og öllum eru tryggð lágmarksréttindi. Þetta vinnur til að mynda gegn félagslegum undirboðum, fyrirbæri sem er vaxandi ástæða til að hafa áhyggjur af í heimi hins hnattvædda kapítalisma. Mér finnst þetta eitt og sér vera ein rök gegn þessu máli.

Önnur mikilvæg stoð íslenska kerfisins er mikil aðkoma verkalýðsfélaganna varðandi það að halda utan um mikilvæg félags- og velferðarréttindi, svo sem hvers kyns menntunarsjóði, sjúkrasjóði og skráningu atvinnulausra. Verkalýðsfélögin reka einnig í samvinnu við atvinnurekendur hið almenna lífeyrissjóðakerfi, sem mörg samfélög sem horfa fram á síhækkandi meðalaldur horfa með öfundaraugum til. Ég hef áhyggjur af því að þessu fjöreggi þjóðarinnar og launafólks vilji flutningsmenn frumvarpsins fara að leika sér að og veikja. Það kerfi félagsaðildar að verkalýðsfélögum sem verið hefur við lýði hér á landi byggist á háu hlutfalli félagsbundinna og um það hefur verið víðtæk samfélagsleg sátt, sátt sem ég vona að við sem samfélag berum gæfu til að standa vörð um.

Þetta frumvarp er lagt fram á tímum þar sem staða launafólks sem veikast stendur á atvinnumarkaði verður fyrir sífelldum árekstrum. Við höfum séð ríka tilhneigingu atvinnurekanda til að þrýsta starfsfólki sínu í stöðu verktaka, oft með gerviverktöku. Afleiðingin verður réttminna starfsfólk sem safnar sér minni réttindum og hefur minna félagslegt öryggisnet ef aðstæður breytast hratt. Með sívaxandi fjölda starfsfólks af erlendum uppruna með takmarkaða reynslu af íslenskum vinnumarkaði og veikara félagslegt bakland eykst enn hættan á misnotkun og kúgun.

Verkalýðsfélögin hafa í mínum huga ekki verið eins mikilvæg í langan tíma. Ég tel að nú ættu metnaðarfullir þingmenn að leita leiða til að styrkja kjör launafólks, koma í veg fyrir að það sé hægt að komast upp með að brjóta á því, koma í veg fyrir launaþjófnað og gera allt sem hægt er til að styrkja stöðu fólks á vinnumarkaði en ekki veikja hana. Nái þetta frumvarp hins vegar fram að ganga þá veikir það stöðu launafólks gagnvart atvinnurekendum. Þess vegna ætla ég að vona að frumvarpið fari bara inn í nefnd og komi ekki þaðan út aftur, en ef það kemur út get ég ekki stutt það og mun greiða atkvæði gegn því.


Ræðumaður: Bjarkey Olsen Gunnarsdóttir

Virðulegur forseti. Í dag er alþjóðlegur dagur breytingaskeiðsins. Það er óhætt að segja að það sé ákveðin vitundarvakning varðandi breytingaskeiðið hér á landi. Þetta orð, breytingaskeið, hefur í gegnum tíðina verið mjög neikvætt orð og gjarnan tengt við eldri konur sem fá hita- og svitakóf og breytingar á blæðingum. En er þetta blessaða breytingaskeið bara það sem eldri konur ganga í gegnum og eru þetta einu einkennin? Ó nei. Einkenni breytingaskeiðsins geta verið ansi lúmsk og alls ekki þannig að við tengjum mörg þeirra við hormónabreytingar að fyrra bragði, t.d. kvíði, kláði undir húð, svimi, hitakóf, vöðva- og liðverkir, heilaþoka, minnisleysi, svefnleysi, algjört orkuleysi, svo fátt eitt sé talið. Því miður heyri ég meira um það að konur séu ranglega greindar með kulnun, með gigt eða þær jafnvel fengið þunglyndislyf en eru raunverulega að takast á við breytingaskeiðið. Það er mikilvægt að ræða þessi mál og átta sig á að konur geta byrjað á breytingaskeiðinu fyrir fertugt jafnvel þó að þær hafi enn blæðingar. Þetta tímabil er mörgum konum oft erfitt og því mikilvægt að geta rætt um þessi mál bæði heima og á vinnustað. Þetta er ekki nöldur heldur geta einkennin beinlínis verið lífshamlandi. En það er hjálp að fá. Mörgum konum reynist vel að fara á hormónauppbótarmeðferð á meðan aðrar kjósa að fara óhefðbundnar leiðir. Það er þó mikilvægt að halda því til haga að sumar konur upplifa breytingaskeiðið sem jákvæða reynslu. Þær finna fyrir aukinni vellíðan og frjálsræði, t.d. þegar kemur að kynlífi án blæðinga og þungunarhættu og sjá fram á rólegri og þægilegri tíma með meira jafnvægi og aukinni sálrænni vellíðan.

Heyr, heyr.Sjálf hef ég í tíma og ótíma rifið upp hurðir og glugga þar sem ég er í hitakófi og kæli um leið bæði heimilis- og samstarfsfólk. Ég hef líka fengið flest þeirra einkenna á þeim tíu árum sem ég hef verið á breytingaskeiðinu sem ég nefndi hér í upphafi og fæ sum enn þrátt fyrir að hafa valið hormónauppbótarmeðferð. En ég get sagt ykkur það að mínu heimilisfólki er hlýrra, enda mikill munur á mínum einkennum. Það er víða að finna fróðleik um þessi málefni og við eigum að vera ófeimin við að ræða breytingaskeiðið því að það skiptir okkur öll máli, ekki bara konurnar.


Ræðumaður: Steinunn Þóra Árnadóttir

Herra forseti. Ég held að ég og hv. þingmaður séum sammála um að það verður að komast á vopnahlé. Það er ekki einu sinni hægt að tala um vopnahlé. Árásunum verður að linna. Það er auðvitað verk dagsins og næstu daga. Það held ég að ég og hv. þingmaður séum sammála um og auðvitað væri það gríðarlega alvarlegt, ekki bara fyrir íbúa á nærliggjandi svæðum og fyrir botni Miðjarðarhafs, ef til stríðs kæmi á stærra svæði. Það hefði auðvitað hræðilegar afleiðingar fyrir heiminn allan og ég ætla að vona það að alþjóðasamfélagið beiti sér virkilega til að svo gerist ekki. Þrátt fyrir að margt bendi til þess að hér gæti orðið um langvinnt ástand að ræða og ýmsir fréttaskýrendur hafi talað um að það gæti orðið lengra en við höfum séð fyrir þó nokkrum árum þegar Ísraelsmenn hafa gert árásir á Gaza þá ætla ég að leyfa mér að trúa því að árásunum linni og þá þarf að hugsa til næsta leiks. Ég og hv. þingmaður erum greinilega sammála um það að landnemabyggðirnar brjóti í bága við alþjóðalög, landnemabyggðirnar séu, ég vil bara segja vandamálið, alla vega stór hluti af því. En ef ekki með einhvers konar efnahagslegum aðgerðum varðandi Ísrael og landnemabyggðirnar, hvað þá? Það er aðeins minna vandamál að leysa en að koma á friði en það er samt gríðarstórt framtíðarmál að hugsa um.


Ræðumaður: Steinunn Þóra Árnadóttir

Herra forseti. Ég vil byrja á því, af því að mér láðist að geta þess, að ég er nú ekki ein flutningsmaður að þessari tillögu heldur eru flutningsmenn að henni auk mín hv. þingmenn Jódís Skúladóttir, Orri Páll Jóhannsson, Gísli Rafn Ólafsson, Líneik Anna Sævarsdóttir, Guðbrandur Einarsson og Jóhann Páll Jóhannsson. Ég vildi bara að það kæmi fram en auðvitað stendur þetta allt í þingskjalinu sem þessi tillaga er lögð fram á. Ég vil þakka hv. þingmanni fyrir að koma hér upp og ræða þessi mál. Það er margt sem við erum sammála um en við erum líka ósammála um ýmislegt, þ.m.t. leiðir. Ég vil bara ítreka það að þetta mál snýst ekki um sniðgöngu heldur snýst um að merkja vörur þannig að fólk geti þá valið sjálft hvort það vilji sniðganga vörur. Ég heyri hin efnahagslegu rök sem hv. þingmaður kemur hér með, hann telur að það myndi hafa slæm áhrif á efnahag margra Palestínumanna ef ekki væru keyptar ísraelskar vörur. Ég tel að það hafi önnur og alvarlegri áhrif í för með sér ef ekkert verður að gert og Ísraelsmenn halda áfram að taka land af Palestínumönnum því þar mun eðlilega áfram verða vegið að efnahagslegu sjálfstæði Palestínumanna og spurning hvernig þeir eigi að geta spornað gegn atvinnuleysi þegar þeir hafa í raun ekkert land eftir til að vera í neinni starfsemi á. En mig langar, herra forseti, að spyrja hv. þingmann vegna þess að ég veit hann hefur áhuga á þessum málum: Hvað telur hann að gæti verið til lausnar, til að bæta stöðuna, þó svo að hann telji þetta mál augljóslega ekki vera innlegg í það?


Ræðumaður: Steinunn Þóra Árnadóttir

Herra forseti. Ég mæli hér fyrir tillögu til þingsályktunar um merkingu á vörum frá hernumdum svæðum Palestínu. Mér finnst nauðsynlegt að taka það fram í upphafi míns máls hér að í ljósi stöðunnar og þeirra hræðilegu frétta sem hafa verið að berast síðustu daga frá botni Miðjarðarhafs og ekki síður núna á síðustu mínútum um að heilt sjúkrahús hafi verið sprengt í loft upp, þar sem a.m.k. 500 manns virðast hafa verið drepin, er  þetta mál sett í það samhengi að í hinni stóru mynd  hlýtur það að ég sé að mæla fyrir því hér á Alþingi í dag fyrst og fremst að vera táknrænt þó svo að það skipti máli í hinu stóra pólitíska samhengi. Ég ætla að reyna að koma betur að því í ræðu minni.

Tillagan gengur út á það að Alþingi álykti að fela ríkisstjórninni að grípa til nauðsynlegra ráðstafana annars vegar til að merkja uppruna vara sem framleiddar eru á hernumdum svæðum Palestínu með viðeigandi hætti og hins vegar til að gera Palestínumönnum kleift að nýta sér kosti fríverslunarsamnings EFTA og Palestínu.

Þetta mál hefur þó nokkuð oft verið lagt fram hér á Alþingi en hefur ekki hlotið afgreiðslu, en í mínum huga  stendur það algerlega fyrir sínu enn þá þó svo að auðvitað séu allt aðrir þættir sem skipta  meira máli akkúrat núna. En það var engu að síður þannig að ég var búin að leggja þetta mál fram og ég gleðst yfir því að það hafi komist hér til umræðu nú.

Þessi ofbeldishrina með gegndarlausum árásum á almenna borgara hófst fyrir nokkrum dögum með árásum Hamas á óbreytta borgara í Ísrael. Ég get aldrei stutt við það að óbreyttir borgarar séu drepnir með þessum hætti þó svo að ég skilji pólitíska samhengið sem ákveðnir atburðir spretta úr. En síðan þá höfum við, líkt og ég talaði raunar  um í störfum þingsins á þriðjudaginn, séð það gerast að Ísraelsmenn ráðast á Gaza, á almenna borgara, og hafa lokað fyrir flutning á vatni, mat, lyfjum og rafmagni og eldsneyti inn á Gaza og segjast ætla að hefja þar landhernað. Ég verð að viðurkenna  að ég bind vonir við að Bandaríkjamönnum, sem ég hef nú ekki alltaf talið mína helstu bandamenn þegar kemur að málefnum Ísraels og Palestínu, takist að draga úr spennu og átökum núna, eins og Antony Blinken, utanríkisráðherra Bandaríkjanna, virðist hafa verið að reyna síðustu daga en augljóslega ekki tekist, líkt og sjá má á árásinni á sjúkrahúsið áðan.

Það sem er að gerast í dag, það sem er að gerast þessa dagana, á sér áratugalanga sögu og má í raun rekja allt aftur til stofnunar Ísraelsríkis árið 1948. En það mál sem ég er að tala um hér, um merkingu á vörum frá hernumdum svæðum Palestínu, má eiginlega segja að geti rakið rætur sínar til ársins 1967 og ég ætla aðeins að koma að því á eftir.

Líkt og Erlingur Erlingsson benti á í Kastljósi í gær þá er erfitt að sjá einhverja vonarglætu eða friðsamlegar lausnir fyrir botni Miðjarðarhafs. Hann benti á hvernig margir þekkja hvernig Ísraelsmenn hafa undanfarin ár grafið undir tveggja ríkja lausninni sem var samið um í Ósló undir lok síðustu aldar með mjög aukinni landtöku á Vesturbakkanum og að stjórn Netanyahu, sem nú er við völd þar, eigi sér bandamenn sem eru mjög harðir landtökumenn, þ.e. á Vesturbakkanum og það er í rauninni það svæði sem mín þingsályktunartillaga snýr að. En við erum að horfa upp á árásir á Gaza akkúrat núna. Þetta eru svona tvö meginlandsvæðin sem Palestínumenn búa á og með landtökustríðum Ísraelsmanna hefur þeim tekist að sneiða endalaust af því svæði sem Palestínumenn hafa til að búa á. Gaza er einhver þéttbýlasti  staður  í heiminum. Það er talað um að síðustu daga hafi milljón manns af tveimur milljónum verið á flótta vegna árásanna sem þar hafa verið gerðar.

Mér finnst mikilvægt að minna á það að hér á Alþingi var 29. nóvember árið 2011 samþykkt þingsályktun um viðurkenningu á sjálfstæði og fullveldi Palestínu. Þá ályktaði Alþingi að fela ríkisstjórninni að viðurkenna Palestínu sem sjálfstætt og fullvalda ríki innan landamæranna frá því fyrir sex daga stríðið árið 1967. Jafnframt skoraði Alþingi á Ísraelsmenn og Palestínumenn að leita sátta með friðarsamningum á grundvelli þjóðaréttar og ályktana Sameinuðu þjóðanna sem m.a. feli í sér gagnkvæma viðurkenningu Ísraelsríkis og Palestínuríkis. Þann 15. desember sama ár  staðfestu með formlegum hætti  þáverandi hæstv. utanríkisráðherra Össur Skarphéðinsson og dr. Riad Malki,  þáverandi utanríkisráðherra Palestínu,  upptöku á stjórnmálasambandi milli Íslands og Palestínu. Þetta var um að virða landamærin frá árunum 1967. Svo, líkt og ég sagði áðan og vitnaði í Erling Erlingsson, hafa Ísraelsmenn grafið undan tveggja ríkja lausninni og staðið að mjög aukinni landtöku á Vesturbakkanum og auðvitað hefur það áhrif bæði Vesturbakkamegin og á Gaza.

Þá komum við að efni þingsályktunartillögunnar. Hún snýst sem sagt um það, hún er ekki róttækari en svo, að vörur sem framleiddar eru á ólöglegum landtökubyggðum verði merktar sérstaklega þannig að íslenskir neytendur geti séð að þar sé um að ræða vöru sem á uppruna sinn  á landi sem tekið hefur verið með ólögmætum hætti.

Ég sagði hér áðan að Gaza væri eitthvert þéttbýlasta svæði heims en Vesturbakkinn er ekkert sérstaklega stór heldur. Hann mun vera um 6.000 km² eða töluvert minni en Vestfjarðakjálkinn. Ég veit ekki hvað landtökubyggðirnar eru margar núna en ég veit  að fyrir rúmum áratug voru þar ríflega 300.000 ísraelskir landtökumenn, bara til að setja stærðirnar í eitthvert samhengi. Ísland hefur ekki frekar en Sameinuðu þjóðirnar viðurkennt landnemabyggðirnar sem hluta af Ísraelsríki. Í mínum huga er því augljóst að það ætti því ekki heldur að viðurkenna Ísraelsríki sem upprunaland þeirra vara sem framleiddar eru í landnemabyggðunum.

Mér finnst því algerlega augljóst mál að auðvitað á að samþykkja þessa þingsályktunartillögu. Það er auðvitað ekkert nema táknrænt að segja það hér, í ljósi atburðanna og í ljósi þess hörmungarástands sem fólkið í Palestínu býr við í dag, að Íslendingar eigi að vita hvaðan vörurnar þeirra eru og geta valið þess vegna að kaupa ekki vörur sem eiga uppruna sinn á ólöglegum landnemabyggðum.

Herra forseti. Við verðum að gera allt sem í okkar valdi stendur til þess að snúa ofan af því óréttlæti sem hefur fengið að viðgangast í áratugi með því að Ísrael hefur farið langt út fyrir þá samninga sem gerðir hafa verið og með ólöglegri landtöku og kúgun á Palestínumönnum  sölsað undir sig æ meira land. En auðvitað er hin stóra krafa hér og nú að stöðva ofbeldið sem viðgengst akkúrat hér og nú. Það er augljóst að óbreyttir borgarar og almenningur í Palestínu býr við það ástand að líf þeirra er hvergi óhult. Það sýna árásir á sjúkrahús. Það sést á því að það er búið að loka fyrir hita og rafmagn. Og sjúkrahús sem uppi  standa verða ekki starfhæf vegna þess að það er ekki olía eða rafmagn til þess að reka þau.

Heyr, heyr.Alþjóðasamfélagið verður að stíga fast til jarðar og krefjast þess að látið verði af árásunum tafarlaust og svo verður að beita sér fyrir því að það náist lausn til framtíðar sem tryggir frið, sem tryggir það að almenningur á svæðinu eigi sér einhverja framtíð. Þess vegna, eins skrýtið og það nú er að mæla fyrir þessari hógværu þingsályktunartillögu, þá get ég ekki annað en sagt að það er partur af því sem þarf að vera langtímaplanið. Við verðum að gera allt sem við getum til þess að það komist á réttlæti og friður í Palestínu og við botn Miðjarðarhafs. Eitt lítið framtíðarskref er að samþykkja þessa tillögu og ég vona að almenningur sjái það í ljósi atburðanna sem eiga sér stað akkúrat núna meðan ég stend hér að það verður að finna lausn sem gerir það að verkum að almenningur í Palestínu sé óhultur og geti átt sér framtíð.


Ræðumaður: Orri Páll Jóhannsson

Virðulegur forseti. Ég þakka hv. þingmanni svarið. Ég held nefnilega að það séu fleiri samlegðarfletir og ég og hv. þingmaður séum um margt sammála um markmiðið með tillögunni. Ég vil þó hins vegar gjalda varhug við því og mér heyrist við hv. þingmaður vera sammála um það að við sláum ekki svo mikið af kröfum til einföldunar á kerfinu að það geti valdið einhverjum varanlegum skaða. En það er alveg rétt sem hv. þingmaður segir, bæði hefur tæknin og upplýsingarnar snarbatnað og það er heilmikil geta víða í kerfinu.

Ég kem hér upp m.a. vegna þess að eitt af því sem lagt er upp með eru þessi stærðarviðmið, það þurfi að endurskoða þau. Það er eitt af því sem ég og hv. þingmaður sammæltumst um með nefndaráliti meiri hlutans við afgreiðslu á 3. áfanga rammaáætlunar varðandi stærðarviðmiðin í hinn endann, 10 MW, að reynslan sýndi okkur að þau væru ekki nægilega góð. Við erum í rauninni að leggja það til við löggjafann að hann endurskoði þetta stærðarviðmið við endurskoðun á lögum um rammaáætlun sem smávirkjanirnar falla sannarlega ekki undir. En þá langar mig kannski að spyrja hvort hv. þingmaður þekki dæmi þess eða sé sammála því að hugsanlega megi horfa á þetta með tilliti til mikilvægis laga um umhverfismat framkvæmda og áætlana, hvort hv. þingmaður sé sammála því að hugsanlega mætti gera einhverja tilraun til að skipta þessu upp, annaðhvort eftir stærð eða mögulegu umfangi umhverfisáhrifanna sjálfra. Það er akkúrat það sem við gagnrýndum í meiri hlutanum á sínum tíma með stærðarviðmiðið um 10 MW. Það hafa því miður verið brögð að því að fólk hafi vandað sig við að koma með tillögur sem eru rétt undir mörkum svo að framkvæmdin falli ekki undir þá löggjöf. Við getum ekki verið sammála því að það eigi að fara á svig við í rauninni mikilvægi þess að við göngum varlega um, m.a. í þágu þess að nýta gæðin sem við getum nýtt án þess að hafa of mikil raskandi áhrif.


Ræðumaður: Orri Páll Jóhannsson

Virðulegi forseti. Ég þakka hv. þm. Höllu Signýju Kristjánsdóttur fyrir flutninginn á þessari tillögu. Ég tel mig nú skilja markmiðið með henni og innihaldið en ég er þó með nokkrar spurningar til hv. þingmanns sem mér þætti vænt um að fá aðeins að reifa. Það kemur fram í góðri greinargerð að málið hafi verið lagt fram á fyrri þingum og það tekið breytingum, m.a. í kjölfar gildistöku nýrra laga frá 2021. Fyrsta spurningin er kannski hvort hv. þingmaður telji það einboðið að breytingarnar á lögunum — það er sérstaklega tilgreint að þarna sé horft á viðmiðunarmörkin. Ég tek eftir því sem segir í greinargerðinni og hv. þingmaður kom inn á það að í umsögn Orkustofnunar frá síðasta þingi segir að það sé fullt tilefni til að endurskoða þau lög og þær reglur sem um smávirkjanir gilda og ekki síst að skilgreint sé með fullnægjandi hætti hvað smávirkjanir séu og til hvaða orkugjafa þær nái.  Fyrri spurningin er kannski þessi: Telur hv. þingmaður að það sé komin nægileg reynsla á þær breytingar sem voru gerðar? Þær voru töluverðar og er komið inn á það í greinargerðinni að þær hafi verið um margt jákvæðar. Er hægt að fullyrða að þær séu hamlandi fyrir þá aðila sem vilja ráðast í smávirkjanir? Vantar okkur kannski örlítið meiri tíma til að átta okkur á því hvort breytingarnar séu kannski frekar styðjandi við það?


Ræðumaður: Bjarkey Olsen Gunnarsdóttir

Herra forseti. Þetta verður væntanlega Norðausturkjördæmisumfjöllun í þessu, eðlilega. Við erum flytjendur að þessu hér, flest okkar sem hér erum að taka til máls, eða öll, held ég. En ég verð nú bara að byrja á að segja, í ljósi þessarar fjárlagaumræðu, sem er dálítið skemmtileg, hafandi verið þar í tíu ár, að ég held að fjármálaráðuneytið sé eiginlega enn þá í áfalli eftir síðustu fjárlög þar sem svo sannarlega var ekki endilega farið ósk þáverandi fjármálaráðherra heldur tók þingið fyrst og fremst málið í sínar hendur og kannski vorum við jafnvel dálítið drjúg. Ég ætla ekki að neita því og ég er ekki sannfærð um að það verði alveg eins á þessu þingi, enda eru aðstæður í samfélaginu auðvitað með þeim hætti að við þurfum að vanda okkur mjög vel.

Ég ætla að vera sammála hv. þingmanni og flytjanda þessa máls um það að þetta er  eitt af því sem við erum ekki að fara að bæta við í núverandi fjárlög, heldur erum við fyrst og fremst að fara með þetta og  reyna að vinna þessu framgang í gegnum fjármálaáætlun í rólegheitunum. Við vitum það alveg að allt tekur tíma og þetta eru stórar og miklar fjárhæðir sem ekki verða rifnar upp úr rassvasanum. Hitt er svo aftur annað mál að   við erum bæði með lögregluna fyrir norðan og Gæsluna, sem við þurfum að huga að og   horfa  ofan í þessar aðhaldsprósentur sem ég var ekki sátt við, af því að nú er formaður fjárlaganefndar hér í hliðarsal. Við ræddum þetta talsvert í aðdraganda fjárlagagerðarinnar núna, að niðurskurðurinn væri ekki þvert á ráðuneyti heldur yrði horft betur til hans. Það vantar sannarlega betri greiningar til þess að það sé hægt að gera það með skýrum og góðum hætti og að því þurfum við að vinna þannig að við getum tekið enn betri ákvarðanir að mínu mati, bara svona almennt. En þetta var nú um fjárlögin.

Ég held að það sem er í þessu máli hafi bara sýnt sig og sannað, og núna síðast í kringum verslunarmannahelgina, hvað það skiptir miklu máli upp á viðbragð að gera að hafa þyrluna á Akureyri. Þar sáum við svart á hvítu viðbragðstímann og annað og hvað það hefur mikið að segja að geta gripið í vélina í staðinn fyrir að þurfa að fá hana sunnan úr Reykjavík. Við þingmenn kjördæmisins funduðum með Sjúkrahúsinu á Akureyri og fengum góða kynningu hjá fluglækni, Birni Gunnarssyni,  sem var með rannsóknarteymi þar sem staðsetning þyrlu eða þyrlna var undir. Þar erum við sannarlega komin með alvörugögn í hendurnar sem gætu kannski lyft þessu upp fyrir það sem kallað er nú gjarnan kjördæmapot, að það sé verið að reyna að koma einhverju út í kjördæmin svona bara  af því bara. Þessi rannsókn var styrkt af bæði vísindarannsóknasjóði SAk og Rannís. Við erum að tala um fólk sem hefur mikla þekkingu. Björn hefur verið yfirlæknir sjúkraflugs frá árinu 1996 og verið fluglæknir á sjúkra- og björgunarþyrlum í Bandaríkjunum, Noregi og Grænlandi og búinn að vera í samráðshópi um sjúkraflug frá því 2018 og þá um þessa auknu aðkomu þyrlna að sjúkraflugi. Þannig að við erum að tala hérna um aðila sem hefur talsvert mikla reynslu af því að sinna þessu mikilvæga starfi sem ég held að við myndum öll vilja hafa dálítið á þurru ef við þyrftum á því að halda. Það sem manni fannst kannski skondnast í þessari kynningu var að besti punkturinn væri Grímsstaðir á Fjöllum. Það er kannski ekki raunhæft bara sökum þess hvar Grímsstaðir á Fjöllum eru.

En  varðandi þekjun, þ.e. svæðið sem þyrla staðsett á Akureyri nær yfir versus það að hafa þetta með þessum hætti sem við erum með þetta núna, er auðvitað gríðarlega mikið; að fara úr  66% og yfir í 94% — 66% eins og þetta er í dag upp í sirka 94%, ef þær eru staðsettar á Akureyri og hér. Það hlýtur að skipta landsmenn miklu máli því að ekki síst á svæðum eins og bara  á hálendinu og fyrir austan og alls staðar þar sem við erum að horfa á þetta svæði er ekki endilega auðvelt um að fara eða að lenda og annað slíkt þannig að þetta er eitthvað sem er miklu stærra, held ég,  en margur gerir sér grein, fyrir utan svo allan túrismann sem er á okkar svæði og oft einmitt uppi á hálendinu. Því miður hefur dregið aðeins úr hálendiseftirliti lögreglunnar. Það er eitt af því sem við þurfum einmitt líka að horfa til.

Í sjálfu sér hef ég ekki tilfinningu fyrir því að nokkur sé á móti þessu. Á endanum, eins og hér hefur verið rætt, skiptir þetta bara máli fjárhagslega, þ.e. hvar við forgangsröðum þessu til að gera sem best og mest úr fjármununum. En þarna undir eru auðvitað mannslífin, sannarlega. Eins og kemur fram í greinargerðinni er  ánægjulegt að sjá að Landspítalinn komi að þessu með ákveðinni umsögn um að það sé mikilvægt í ljósi jöfnunar á heilbrigðisþjónustu landsmanna yfirleitt að þyrla sé staðsett fyrir norðan. Sjómannasambandið, -félögin, útgerðarmenn og aðrir hafa mælt með því að þetta verði gert. Einnig hefur, eins og ég nefndi, lögreglan eða aðalvarðstjóri lögreglunnar á Akureyri,  eins og kemur hérna fram,  og forstjóri sjúkrahússins  sagt við okkur að þetta skipti máli. Við höfum  beinlínis fengið það beint í æð af hálfu þessara aðila að þetta sé eitthvað sem skipti miklu máli.

Ég trúi því að þegar farið verður að skoða þetta ofan í kjölinn með þessar greiningar sem núna liggja eftir hjá Birni og hans félögum  þá sé líka ráðuneytið komið með miklu meira í hendurnar til að segja: Það er skynsamlegt að gera þetta svona. Já, þetta kostar en mannslíf kosta. Það er bara þannig. Dropinn holar steininn í þessu. Eins og framsögumaður kom inn á þá er  maður er ekki svo „blunt“ að maður haldi  það  að þetta geti gengið í gegn núna, bara korter fyrir sex. En sannarlega er þetta eitthvað sem við erum hér með að koma á samtali um með gögnum. Þess vegna ætti það að auðvelda ráðherranum og ríkisstjórninni og okkur hinum að fylgja þessu máli enn þá betur eftir.


Ræðumaður: Bjarkey Olsen Gunnarsdóttir

Herra forseti. Ég þakka hv. þingmanni fyrir framsöguna og ég tek alveg undir með henni að þetta er afskaplega mikilvægt mál og málið sem við afgreiddum hérna, eins og komið var inn á síðast, er varðar börnin var gríðarlega mikil réttindabót. Við þekkjum kannski því miður of margt fólk sem hefur verið í þessari stöðu og auðvitað, eins og þingmaðurinn kom inn á, misjöfn þeirra fjárhagsstaða. Hún er sannarlega eðli máls samkvæmt þannig en það breytir því ekki að allir takast á við þá sorg sem fylgir því að missa foreldri eða maka og þurfa tíma til að takast á við það. Ég er hlynnt þessu máli og hef rætt þetta við minn ráðherra áður af því að ég tel að, alla vega eins og hv. þingmaður nefndi, þverpólitísk samstaða sé um það, þetta er a.m.k. þess eðlis að það er mjög mikilvægt að það verði skoðað vel og ef einhverjum þykja annmarkar á því að þeir komi þá fram.

Þannig að ég vil nú lýsa stuðningi mínum við málið í sjálfu sér án þess að ég hafi farið ofan í umsagnir fyrri þinga sem þingmaðurinn segir að séu bara jákvæðar, og ég trúi því svo sem að þær séu það. Þegar við erum að velta fyrir okkur fjárhagslegum stuðningi og hann komi úr ríkissjóði, þá má líka velta upp hinni hlið peningsins, þ.e. ef fólk fær ekki fjárhagslegan stuðning sem það þarf sannarlega á að halda, hvort heldur það er að geta farið hægt út á vinnumarkaðinn, geta tekið það í einhverjum áföngum ef þörf er á, nú eða verið alfarið frá í einhvern tiltekinn tíma en vera ekki með fjárhagsáhyggjur. Ég myndi halda að ef fólk eins og í dag nýtur einskis stuðnings að það komi kannski fram annars staðar í kerfinu, ég held að það geti bara vel verið.

Auðvitað veit maður að einhverjir sækja í sína sjúkrasjóði sem eiga rétt á því og það er mikilvægt að halda því til haga að það er einhver leið sem er undirliggjandi en ég skil tilganginn hér að þessum aðilum sé bara beinlínis gert það kleift að þurfa ekki að hugsa um það heldur sé þetta eitthvað sem tekur við.

Það er auðvitað vel að hugsa það þannig. Svo er auðvitað líka spurning hvort þetta geti tvinnast einhvern tíma saman og ég tel að það sé líka mikilvægt að huga að þeim sem eru í námi eða eru í litlu starfshlutfalli, ekki síst held ég að það geti átt við um konur þó að það geti líka eðlilega átt við alla aðila. Þá held ég að þetta geti og komi jafnan kannski — alla vega þar sem ég þekki til, þá hefur það verið þannig — verr niður á konum þegar karlar falla frá og það er bara því miður ójafnrétti í okkar samfélag launalega, sem og annað sem kannski kemur þar við sögu.

Þingmaðurinn rakti þetta mál ágætlega, ég man að þetta kom til umfjöllunar síðast þegar við vorum að ræða hitt málið er varðar börnin. Kannski þyrfti þetta verða rýmra en það mál var en það var sannarlega áfangi og kannski er það bara svoleiðis að við þurfum alltaf að taka þessi smáu skref þangað til að við náum að rétta af og gera samfélagið okkar réttlátara. Ég alla vega fæ þetta mál inn í nefndina mína og við sjáum til hvort þetta fær ekki þá umfjöllun sem hv. þingmaður og framsögumaður nefndi hér.


Ræðumaður: Steinunn Þóra Árnadóttir

Hæstv. forseti. Mér sýnist ég og hv. þingmaður í raun líta á þessa 3. gr. og tilgang hennar í það minnsta dálítið svipuðum augum. Það er rétt að þjóðskrá hefur, að því er virðist, verið lipur þegar kemur að því að gera breytingar. En ég er sammála hv. þingmanni í því að það eru ekki endilega nægjanlega góð rök. Við vitum það alveg að áður en við breyttum þungunarrofslöggjöfinni hér á landi þá var ekkert sérstaklega erfitt fyrir konur að sækja um að komast í þungunarrof. Þú þurftir hins vegar að gera það í gegnum lækni eða einhvern heilbrigðisstarfsmann. Þannig að sú sem hér stendur er alveg tilbúin til að skoða það að fella það algerlega út úr lögunum að það þurfi að vera einhver mörk á því hversu oft þú getur gert þetta. En ég vil alla vega að það sé skoðað í nefndinni hvort þessi breytingartillaga hér sé endilega til bóta því að líkt og ég lýsti í ræðu minni þá er þetta ákveðið öryggisatriði fyrir fólk sem vill vegna ferðalaga eða telur nauðsynlegt að breyta kynskráningu sinni aftur. Og kannski  þegar við lítum til baka þá kemur í ljós að þessar sérstöku ástæður, sem nú eru skrifaðar inn í lögin, hafi bara verið einhvers konar byrjunarpunktur í þessu ferli, að fólk geti breytt kynskráningu sinni. En það verður tíminn auðvitað að leiða í ljós.


Ræðumaður: Steinunn Þóra Árnadóttir

Virðulegi forseti. Ég er ánægð með það að við eigum í umræðu um þetta mál og hugsum í lausnum sem eru til hagsbóta fyrir kynsegin fólk, fólk með hlutlausa skráningu og fólk sem hefur breytt kynskráningu sinni, lausnum sem miða að hag þeirra og velferð. Það er því miður þannig að ekki verður við öllu séð á Íslandi um það hvernig heimurinn er. Við leggjum auðvitað okkar af mörkum á alþjóðavettvangi hér eftir sem hingað til og tölum fyrir jafnrétti og málefnum hinsegin fólks, og höfum staðið okkur nokkuð vel í því. Ég er sammála hv. þingmanni um það að við þurfum að finna bestu leiðina til þess að tryggja öryggi fólks á ferðalagi í heimi sem er allt öðruvísi en ég og hv. þingmaður myndum vilja sjá hann, og sem betur fer allflestir aðrir, þegar kemur að jafnrétti og málefnum hinsegin fólks. Við verðum að passa það, um leið og við förum út í breytingar, að hafa hugsað það til enda hvort við séum að skapa óvænta eða óúthugsaða hættu fyrir fólk sem tilgangurinn er að auka öryggið hjá.


Ræðumaður: Steinunn Þóra Árnadóttir

Herra forseti. Ég vil byrja á að þakka hv. þm. Andrési Inga Jónssyni fyrir framsöguna á þessu frumvarpi. Ég tek undir með frummælanda og vil einnig styrkja stöðu kynsegin fólks. Heilt yfir líst mér nokkuð vel á þetta frumvarp. Ég er sammála hv. þingmanni um það að mikilvægt er að halda áfram að spinna við þau gríðarlega mikilvægu lög sem Alþingi setti, lög um kynrænt sjálfræði, og önnur lög sem tryggja réttarstöðu kynsegin fólks á Íslandi.

En það eru nokkur atriði í þessu frumvarpi — ég ætla alls ekki að ganga svo langt að segja að ég sé á móti þeim og skil algerlega hvað flutningsmönnum gengur til með þeim — sem mér finnst mikilvægt að verði skoðuð við vinnu nefndar til að þau nái örugglega fram þeim góða og mikilvæga ásetningi sem felst í þessu frumvarpi. Þetta snýst um 2. og 3. gr. Ég vil endurtaka, þannig að það sé alveg skýrt, að ég skil hverju er verið að reyna að ná fram. Tilgangurinn er svo sannarlega góður og til þess að bæta réttarstöðu fólks. Annars vegar er það útgáfa aukavegabréfs. Ég veit að uppi er ákall úr hinsegin samfélaginu um að þetta verði gert. Ég skil mætavel rökin og öryggistilfinninguna í því að geta haft annað vegabréf sem er ekki með kynhlutlausa skráningu. En mér finnst mikilvægt að nefndin skoði mjög vel hvort upp geti komið óvæntar og neikvæðar hliðarverkanir af því. Nú er ég ekki sérfræðingur á þessu sviði þannig að mér finnst mikilvægt að nefndin skoði það.

Hv. þm. Andrés Ingi Jónsson nefndi sem dæmi í framsöguræðu sinni, réttilega, óttann við það að þurfa að sýna lögreglu á sumum svæðum heimsins vegabréf með kynhlutlausa skráningu. Þá velti ég fyrir mér hvað gerist þegar einstaklingur er handtekinn og hefur tvö vegabréf í fórum sínum. Kannski er það smávægilegt atriði til að hafa áhyggjur af og skiptir minna máli en ávinningurinn af hinu. Engu að síður finnst mér þetta vera atriði sem skiptir máli að fara í gegnum við umfjöllun nefndarinnar. Ég er hjartanlega sammála því að vegna þess hvernig staðan er í heiminum er mikilvægt að við hér á Íslandi, sem búum við þá framsæknu löggjöf sem við höfum miðað við marga aðra, tökum mið af því að við þurfum að sjálfsögðu að tryggja öryggi og ferðafrelsi kynsegin fólks með þeim aðferðum sem við getum notað.

Hitt sem ég velti fyrir mér er breytingin á 3. gr. Aftur skil ég algerlega hvað þeim sem standa að þessu frumvarpi gengur til með henni. Hana þarf að skoða aðeins betur. Eftir því sem mér skilst, en hef þó engin gögn til að bakka það upp, hefur framkvæmdin verið sú að það sé ekki erfitt að breyta kynskráningu sinni oftar en einu sinni ef þess er óskað. Það er vissulega þannig að færa þarf fyrir því rök, og ég dreg ekkert úr því að einhverjum kunni að finnast það óþægilegt eða bara óþarfa vesen. Breytingin sem hér er lögð til, að meira en eitt ár sé liðið frá síðustu breytingu — ef ég les hana í samræmi við það sem er sagt í lögskýringu um 7. gr. laga um kynrænt sjálfræði þá er þar sérstaklega tekið fram, með leyfi forseta:

„Þá er rétt að hafa í huga að komið geta upp sérstakar aðstæður þar sem einstaklingur óttast um öryggi sitt noti hann skilríki með breyttri kynskráningu, til dæmis í ferðalögum eða við dvöl í löndum þar sem miklir fordómar ríkja í garð hinsegin fólks.“

Þá gæti ákveðinn hópur, miðað við þessa lögskýringu og óbreytt lög, breytt kynskráningu sinni til baka vegna fyrirhugaðra ferðalaga. Það væri þó ekki mögulegt fyrr en eftir ár miðað við breytinguna. Þetta er atriði sem mér finnst mikilvægt að verði skoðað í meðförum nefndarinnar út frá ólíkum hliðum, sjónarmiðum og hagsmunum.

Mig langaði að taka til máls við 1. umræðu um þetta frumvarp til að vera almennt jákvæð í þess garð og taka undir mikilvægi þess að við höldum áfram að styrkja lagagrundvöllinn og spinna við þau góðu en þó ekki fullkomnu lög sem við höfum um kynrænt sjálfræði. Ég vildi vekja athygli á hlutum sem ég tel að séu í það minnsta skoðunar virði inni í nefnd án þess að ég vilji slá því föstu að ég sé á móti því sem segir í frumvarpinu. Mér finnst þetta bara. Ég er ekki alveg viss.

Ég vil að þessu sögðu þakka fyrir að þetta frumvarp sé komið fram. Ég veit að í þessu máli eins og öðrum vinna nefndir almennt vel og taka það veganesti sem kemur fram í þingumræðum inn í vinnu sína.


Ræðumaður: Bjarkey Olsen Gunnarsdóttir

Herra forseti. Ég vil þakka hv. þingmanni fyrir framsöguna í þessu máli og segja að ég er afskaplega hlynnt þessu máli. Þetta kannski tónar dálítið við þá betrunarstefnu sem við höfum verið að ræða hér á Alþingi í dálítið mörg ár að þurfi að koma til og vera miklu algengara heldur en verið hefur og ekki síst á meðal þessa unga fólks sem lendir í því, einhverra hluta vegna, að vera dæmt vegna einhvers konar afbrots. Eðli máls samkvæmt fer það þó eftir afbrotinu á hverjum tíma.

Ég tek undir það, ég held að það sé skynsamlegt að dómarar taki þessa ákvörðun þannig að það sé í þeirra valdi, og þá í samstarfi við aðra, að ákveða hvers konar þjónustu viðkomandi getur innt af hendi í samfélagsþjónustunni, af því að við þekkjum það auðvitað öll að það er bara þannig að þegar óharnaðir unglingar fara inn í fangelsi þá er það bara svoleiðis að þau harðna frekar en að þau snúi af braut, allt of mörg a.m.k. Þess vegna finnst mér að við eigum að einbeita okkur meira að því að þessi samfélagsþjónusta verði algengari heldur en hitt. Við eigum heldur ekki kannski önnur úrræði á færibandi sem þetta unga fólk getur leitað í til að hafa tækifæri til að komast út úr þeim aðstæðum sem það kannski festist í, hvort sem það getur verið vegna neyslu eða einhverra annarra hluta sem þar eru undir.

Þannig að ég vildi nú svo sem kannski bara aðeins koma hérna upp til að segja að mér finnst þetta mikilvægt, að þetta sé valkostur sem dómarar hafi til þess að geta farið í þetta. Og svo er það líka að þetta þýðir  kannski fyrst og fremst samstarf við sveitarfélög til að svona úrræði nái fram að ganga. Við þekkjum auðvitað að á sumum stöðum eru til úrræði þar sem ungt fólk sem hefur einhverra hluta vegna lent út af sporinu hefur tækifæri til að eiga sér samastað yfir hábjartan daginn og gera eitthvert gagn. Það er bara mikilvægt að sveitarfélög taki líka vel í þetta og ég hvet þau til að senda inn umsögn um þetta mál því að það getur líka vel verið að það liggi fyrir einhverjar hugmyndir þar til að mæta þessu unga fólki, fleiri heldur en við komum auga á, af því að, eins og ég segi, sum þeirra eru nú þegar með úrræði til að hjálpa þessu unga fólki aftur á rétta leið, a.m.k. gera tilraun til þess og gefa tækifæri til þess.

Þannig að ég alla vega vildi bara koma upp til að segja að mér finnst þetta gott mál og ég vona svo sannarlega að Samfylkingin setji það á oddinn við afgreiðslu þingmála þegar kemur að því. Auðvitað eigum við eftir að sjá umsagnir um þetta en ég tel, án þess að vera að löglærð, að ekki sé stóra meinbugi á því að finna a.m.k.; að þetta ætti að geta náð fram að ganga.


Ræðumaður: Svandís Svavarsdóttir

Virðulegur forseti. Ég þakka hv. þingmönnum umræðuna. Grundvallaratriðið er þetta: Eldislax á að vera í kvíum en ekki utan þeirra. Öll umræða um að það sé ekkert svo alvarlegt eða slæmt fyrir villta laxa að eldislax sleppi eða að það sé engin hætta er ekkert gagnleg og hún skilar engu. Blöndun eldislaxa við villta stofna er háalvarlegt mál. Það er enginn ágreiningur um það heldur í vísindasamfélaginu að svo sé og ef einhver vafi leikur á um þau áhrif þá á náttúran að njóta þess vafa. Það er í samræmi við varúðarreglu umhverfisréttarins og vistkerfisnálgun sem íslensk lög gera ráð fyrir.

Hér var, með leyfi forseta, talað um „zero tolerance“ og mín íslenskun á því er: Engin frávik án afleiðinga. Hv. þm. Jóhann Páll Jóhannsson spurði um það hvenær þetta yrði komið til framkvæmda að fullu. Við gerum ráð fyrir því að það sé þessi aðlögunartími til ársins 2028 þegar fyrsta varðan er í raun og veru á þessari vegferð og tíminn fram að því verði tími fyrir greinina til að aðlagast breyttu umhverfi, bæði með hvötum og viðurlögum.

Varðandi spurningar hv. þm. Þórunnar Sveinbjarnardóttur um rannsókn á innlendum stofnum til eldis þá hef ég ekki upplýsingar um stöðu slíkrar nálgunar en mér skilst að mesti krafturinn í rannsóknunum sé í því að þróa ófrjóan lax, að það séu áherslurnar. Hv. þingmaður velti líka fyrir sér fjármununum og í fjármálaáætlun, sem þegar liggur fyrir og er samþykkt hér í þinginu, er gert ráð fyrir 2,2 milljörðum á næstu fimm árum til aukins eftirlits.

Ég vil hér að lokum þakka afgerandi stuðning við þá stefnumótun sem stendur yfir þvert á stjórnmálaflokka og flokka hér í þinginu. Við þurfum að gera þetta vel. Við höfum góðan grunn til að gera það, getum gert það og eigum að gera það vegna þess að það skiptir máli fyrir bæði atvinnulíf í landinu, umhverfi, samfélag og náttúru.


Ræðumaður: Bjarni Jónsson

Virðulegi forseti. Enn sjáum við ekki fyrir umfang þess skaða og afleiðingarnar fyrir íslenska laxastofna sem sá mikli fjöldi frjórra norskra eldislaxa, sem ganga nú í íslenskar ár til hrygningar, mun valda eftir að hálft fjórða þúsund laxa yfirgaf eldiskvíar Arctic Sea Farm við Patreksfjörð og stór hluti þeirra frjór. Slíkt umhverfisslys vekur upp margar áleitnar spurningar um umbúnað og eftirlit með svo stórfelldu sjókvíaeldi á norskum eldislaxi, ekki síst hve stór hluti þeirra reyndist frjór, sem er ekki samkvæmt viðmiðunum, og hvort svo umfangsmikið eldi í opnum sjókvíum geti farið fram með sjálfbærum hætti gagnvart íslenskri náttúru, hvort trappa þurfi niður sjókvíaeldið ef ekki verður með öðrum hætti hægt að tryggja verndun íslenskra laxastofna fyrir skaðlegri erfðablöndun við norska eldisstofninn.

Ljóst er að auka verður fjárhagslegan og faglegan styrk eftirlitsstofnana til að sinna rannsóknum, eftirliti og eftirfylgni, enn fremur að bæta eftirlit og draga þau stórfyrirtæki sem að baki standa til enn frekari ábyrgðar gagnvart eigin starfsemi, eftirliti og samfélagslegri ábyrgð gagnvart þeim samfélögum sem þau starfa í og þeirri stöðu sem þau kunna að verða sett í vegna aðgerða sem þarf að grípa til gagnvart fyrirtækjunum. Herða þarf viðurlög við brotum og alvarleg brot varði leyfismissi. Styrkja þarf regluverk er tekur til ábyrgðar eldisfyrirtækjanna sjálfra með skýrum og skilvirkum viðurlögum sem feli í sér nægjanlega hvatningu til að fyrirtækin sýni umhverfisáhrifum starfsemi sinnar enn frekari virðingu. Fyrirtæki geta keypt sér tryggingar fyrir þeim skaða sem þau sjálf verða fyrir vegna umhverfisslysa. Það ætti sömuleiðis að skylda þau til að afla slíkra trygginga til að bæta þann skaða sem þau kunna að valda og kostnað við að koma við mögulegum mótvægisaðgerðum til að draga úr óafturkræfum skaða sem þau valda á  erfðaeiginleikum íslenskra laxastofna og náttúru. Að setja slíkt í reglur um starfsemi eldisfyrirtækjanna er grundvallaratriði fyrir íslenskan umhverfisrétt, að náttúran hafi eigin sjálfstæða rétt til tilvistar og til að þróast áfram á eigin forsendum.

Einhver okkar sem hér tala hafa lært og haft fiskifræði og erfðafræðirannsóknir að starfi til skamms tíma en það á ekki við okkur öll. Það þarf frekari aðgerðir strax, annars gæti íslenski laxastofninn heyrt sögunni til.


Ræðumaður: Svandís Svavarsdóttir

Virðulegi forseti. Ég vil byrja á því að þakka hv. þm. Lilju Rannveigu Sigurgeirsdóttur fyrir að óska eftir þessari sérstöku umræðu. Hún er tímabær og hún er skýr og vel afmörkuð. Til þess að svara þeim spurningum sem koma fram í máli hv. þingmanns þá vil ég byrja á því, svona með almennum hætti, að geta þess að frá því að ég hóf störf í matvælaráðuneytinu hef ég lagt áherslu á að tryggja að eftirlit, regluverk og stefnumótun í fiskeldi yrði sinnt af festu. Eitt af mínum fyrstu verkum var einmitt að biðja Ríkisendurskoðun að framkvæma úttekt á framkvæmd laga um fiskeldi. Í niðurstöðum þess var dregin upp dökk mynd af stjórnsýslu greinarinnar. Stefnumótun hefur svo staðið yfir í málaflokknum, byggt á þeirri skýrslu en einnig skýrslu Boston Consulting Group um tækifæri í lagareldi í heild fyrir Ísland. Þá hafa á mínum vegum verið tveir starfshópar, annar um strok og hinn um sjúkdóma, sem hafa skilað tillögum sem eru ýmist í framkvæmdafasa eða í stefnumótunarhlutanum. Ég kynnti stefnumótun í fiskeldi nýlega, sem hefur fengið góðar viðtökur, eins og hv. þingmaður hefur væntanlega fengið upplýsingar um. Þá hefur einnig verið samþykkt af þinginu að veita Hafrannsóknastofnun og Matvælastofnun auknar fjárheimildir vegna sjókvíaeldis sem nema um 2,2 milljörðum kr. næstu fimm árin. Það fjármagn var ákveðið og það veitt m.a. vegna þeirra athugasemda sem komu fram í stjórnsýsluúttekt Ríkisendurskoðunar. Matvælastofnun hefur nú þegar, fyrir tíu dögum, auglýst sex stöðugildi eftirlitsmanna og dýralækna sem sinna munu eftirliti.

Þingmaðurinn spyr að því hvernig ráðherra hyggist styrkja eftirlit áður en farið er í lagabreytingar. Í því samhengi vil ég nefna að Matvælastofnun hefur þegar ráðist í aðgerðir sem ekki krefjast lagabreytinga en hefur verið bent á í áðurnefndum úttektum, svo sem breytingar á verklagi varðandi eftirlit með stroki, t.d. með því að vakta fóðurmagn sem fer í kvíar og með því að leggja meiri áherslu á innra eftirlit. Matvælastofnun hefur einnig fjárfest í tveimur neðansjávardrónum sem verða nýttir við sérstakt eftirlit. Auk þessa eru þær ráðningar sem ég nefndi hér áðan.

Þá spyr hv. þingmaður um viðurlög við því að farið sé á svig við reglur. Hvað varðar viðurlög við stórum sleppingum og takmörkuðu innra eftirliti, eins og hafa verið brögð að, þá eru síðustu sleppingar, sem hv. þingmaður vísaði sérstaklega til, til meðferðar á viðeigandi stöðum í stjórnsýslunni og ég get ekki tjáð mig um þær sérstaklega. Þó get ég sagt að viðurlög verða til endurskoðunar í því frumvarpi sem verður mælt fyrir hér á þinginu síðar í vetur og umfjöllun við þá frumvarpsvinnu sem fram undan er. Það er mín skoðun að engin frávik eigi að vera án afleiðinga. Í drögum að stefnu um uppbyggingu og umgjörð lagareldis er t.d. lagt til að framleiðsluheimildir þeirra rekstraraðila sem eiga fisk sem finnst á stöðum þar sem hann á ekkert erindi verði skertar.

Þingmaðurinn spyr líka um það hvernig ég hyggist koma til móts við áhyggjur af erfðablöndun. Þar er mikilvægast auðvitað að fyrirbyggja strok. Eldisfiskur á að vera í kvíum en ekki utan þeirra. Eins og ég hef farið yfir þá verður það gert. Einnig vil ég þó nefna þá staðreynd að því öflugri sem innlendir stofnar eru, því ólíklegra er að strokatburðir hafi neikvæð áhrif á stofnana. Það er bæði flókið og tæknilegt að fara að ræða erfðafræði hér á þinginu en ég vil þó segja þetta: Auknum fjármunum verður varið í eftirlit og rannsóknir, árvökum verður fjölgað, sérstök verkefni verða sett af stað til að meta ástand villtra laxastofna og bæta veiðistjórnun stofna í samræmi við markmið Alþjóðlega hafrannsóknaráðsins og Laxaverndunarstofnunarinnar, sem við raunar hyggjumst ganga inn í aftur en höfum ekki verið þar aðilar til skamms tíma. Laxastofninum við Norður-Atlantshaf hefur farið aftur um langt skeið og því er það meira en tímabært að leggja áherslu á aðgerðir til að snúa við þeirri þróun. Það verkefni er þó ekki átaksverkefni heldur til langs tíma.

Að endingu vil ég fjalla um áhættumat erfðablöndunar og áhyggjur af erfðablöndun í laxveiðiám. Samkvæmt núverandi löggjöf skal framkvæma áhættumat svo oft sem þurfa þykir og eigi sjaldnar en á þriggja ára fresti. Í kjölfar stroksins í Patreksfirði og þeirrar upplýsingaöflunar sem hefur átt sér stað í kjölfar þess hefur Hafrannsóknastofnun dregið til baka þá tillögu að áhættumati sem stofnunin hafði lagt fram, sem mér þykir þá benda til þess að lagabókstafurinn og framkvæmd hans sé að virka eins og til var ætlast og nú bíðum við þeirrar niðurstöðu. Áhættumat erfðablöndunar er, líkt og viðurlög við svokölluðum slysasleppingum, til endurskoðunar og umfjöllunar við frumvarpsvinnuna sem fram undan er. Stefnumótunin hefur fengið góðar viðtökur. Ég hlakka til að geta mælt fyrir málinu síðar í vetur og þá mun hv. atvinnuveganefnd taka málið til umfjöllunar. Það er mikið í húfi að koma þessum málum á skýran og öruggan grunn.


Ræðumaður: Steinunn Þóra Árnadóttir

Herra forseti. Mig langar að tala um matarsóun sem ég held að við í þessu samfélagi séum flest sammála um að við viljum draga úr, enda er hún í rauninni galin, bæði í umhverfislegu tilliti og fjárhagslegu. Það er auðvitað fáránlegt að við séum að henda mat á öllum stigum, í framleiðslu, verslun og á heimilum, þegar við gætum verið að minnka umhverfisáhrifin með því hreinlega að framleiða minna eða markvissar og við gætum bætt fjárhag heimilisins með því að kaupa bara það sem við þurfum. Sjö af hverjum tíu Íslendingum vilja breyta hegðun sinni til að minnka umhverfisáhrifin sín þannig að við erum svo sannarlega með samfélagið með okkur í liði hérna. Saman gegn sóun er almenn stefna um úrgangsforvarnir sem gildir á árabilinu 2016–2027 og er í samræmi við hugmyndafræði hringrásarhagkerfisins en frumvarp um það frá þáverandi umhverfisráðherra tók einmitt gildi 1. janúar síðastliðinn og nú erum við hér í Reykjavík farin að flokka lífrænt og það gengur, að því er mér skilst, vonum framar, fram yfir væntingar, þannig að það er jákvætt.

Ég beindi fyrirspurn til umhverfis-, orku- og loftslagsráðherra um fjármögnun og framkvæmd aðgerðaáætlunar gegn matarsóun og þar kemur fram að það er ýmislegt í gangi sem er vel. Ég tel hins vegar að við þurfum að setja aukinn kraft í ýmsar framkvæmdir sem þar eru og vil nefna matarbankann sem dæmi og boða það að ég muni halda áfram að fjalla um þessi mál og ég vona að ég fái þingheim til liðs við mig í það.


Ræðumaður: Steinunn Þóra Árnadóttir

Herra forseti. Líkt og ég sagði í ræðu minni þá styð ég og skil markmiðið með 1. gr. og er sammála hv. þingmanni um að þetta er mjög erfitt ástand eins og það er núna fyrir fólk sem þarf að fara í tæknifrjóvgunaraðgerðir, vegna þess að kostnaðurinn er svo gríðarlega hár. En við hv. þingmaður verðum held ég bara að vera ósammála um síðari greinina. Ég tel að með þeirri útfærslu sem lögð er til með 2. gr. sé verið að bæta stöðu fólks, sem vissulega þarf að bæta, en verið að gera það á kostnað fólks sem ég hygg að þurfi líka á þeirri aðgerð að halda sem þar er mælt fyrir í lögum. Það sé þá verkefnið að eigi að fjármagna frumvarpið verði að líta til þess að fara í tekjuöflun með einhverjum annars konar hætti. Það er auðvitað hægt að gera með mörgum öðrum aðferðum en þeirri að auka kostnaðarhlutdeild einhverra í heilbrigðiskerfinu, til að mynda með breytingu á einhverjum sköttum. Ég ætla ekkert að nefna aðra leið vegna þess að ég vil bara skilja það eftir sem mjög opið að það eru vitaskuld til fleiri leiðir til þess að fjármagna þær breytingar á samfélaginu okkar sem við teljum mikilvægt að fara í.

Þannig að við það stendur að ég er efnislega fylgjandi því að það verði skoðað að taka þátt í kostnaði við tæknifrjóvganir en er ósammála seinni greininni um að hætta niðurgreiðslum á ófrjósemisaðgerðum.


Ræðumaður: Steinunn Þóra Árnadóttir

Herra forseti. Ég vil þakka hv. þingmanni fyrir andsvarið og mér finnst alltaf gott þegar við eigum í opnum skoðanaskiptum hér í þingsal. Hvað varðar spurningu hv. þingmanns þá verð ég að viðurkenna að svar mitt er nei. Mér finnst ekki skrýtið að hið opinbera taki þarna þátt að fullu. Hins vegar er það auðvitað þannig að í okkar mjög ágæta heilbrigðiskerfi, þar er ekki allt fullkomið og margt mætti alveg bæta. Ég hygg að til að mynda einhvers konar niðurgreiðsla á getnaðarvörnum gæti bara verið mjög af hinu góða. En þar myndi ég vilja horfa til þess að þá yrði aukið í stuðning hins opinbera en ekki farin sú leið að hreyfa við því kerfi eða þeim mikilvægu, vil ég segja, lögum sem þegar hefur verið komið á hvað varðar þessi mál.


Ræðumaður: Steinunn Þóra Árnadóttir

Herra forseti. Ég vil þakka hv. þm. Hildi Sverrisdóttur fyrir framsöguna og vil segja það að án þess að hafa kafað djúpt ofan í prósentutölurnar eða krónutölurnar í 1. gr. þá er ég henni efnislega sammála, þ.e. ég er sammála því að það væri til bóta ef ríkið tæki þátt í kostnaði vegna tæknifrjóvgana og styddi þannig við þá einstaklinga eða fjölskyldur sem þurfa einhverra hluta vegna að fara þá leið við sínar barneignir.

Ég hins vegar kveð mér hér hljóðs vegna þess að ég get ekki stutt 2. gr. frumvarpsins þar sem fjallað er um breytingar á lögum um ófrjósemisaðgerðir þar sem lagt er til að þær verði ekki lengur niðurgreiddar af Sjúkratryggingum Íslands. Ég skil hvað það er sem hv. þingmaður er að gera með því, þ.e. að með því að hætta þeim niðurgreiðslum yrðu til fjármunir sem væri hægt að nota í hitt. Ég tel hins vegar að um mikla afturför væri að ræða ef þetta væri gert vegna þess að það sem hér er kallað valfrjálsar aðgerðir er mjög oft framlag karla til þess að hafa áhrif á fjölskyldustærð. Karlar í sambúð létta því mjög oft af konum sínum að vera á hormónagetnaðarvörnum til langs tíma og taka þannig hluta af ábyrgðinni þegar kemur að fjölskylduskipulagningunni. Ég er því bara hreinlega ósammála því sem segir í greinargerðinni, að hér sé hvorki um brýna nauðsyn fyrir einstaklinginn né um hagsmuni almennings að ræða. Ég tel að hér sé hvort tveggja nefnilega nauðsynlegt fyrir einstaklinga. Það skiptir máli fyrir heilsu og kynheilsu kvenna að þær séu ekki eingöngu ábyrgar fyrir getnaðarvörnum og sér í lagi ekki í samböndum. Þannig að mér finnst þessi partur frumvarpsins ekki góður og vil raunar ganga svo langt að hér sé um ófemíníska tillögu að ræða.

Hafandi sagt hitt, að efnislega lítist mér vel á fyrri hlutann, þá þætti mér mikilvægt að það yrði skoðað að fara mögulega aðrar leiðir í fjármögnun á þessu frumvarpi og það er auðvitað hægt að gera það á ýmsan hátt. Ég skoðaði þetta mál og ég veit að fulltrúi Vinstrihreyfingarinnar – græns framboðs var meðflutningsmaður á þingsályktunartillögu frá hv. þingmanni á síðasta ári en þar var ekki þessi 2. gr. með. Það hefur breytt afstöðu okkar, eða alla vega mín og fleiri, til þessa máls. Ég vildi koma þessum sjónarmiðum hér á framfæri og vona að nefndin, svo og hv. þingmaður, taki alla vega mið af þessum röksemdafærslum sem ég hef fært hér fram.


Ræðumaður: Orri Páll Jóhannsson

Virðulegi forseti. Ég þakka hæstv. ráðherra fyrir svarið og tek undir það að þetta það sem   kom fram í meðförum nefndarinnar síðastliðið vor, akkúrat þessi sömu sjónarmið. Eitt af því sem kom fram í meðförum nefndarinnar þá voru að einhverju leyti, eins og hv. þm. Logi Einarsson kemur inn á, eðlilegar áhyggjur af því að þetta sem hér er kynnt, og við sjáum sem tímabundið úrræði, verði varanlegt. Því langar mig að nota tækifærið hér í seinna andsvari og spyrja hæstv. ráðherra hvort hann telji að þær breytingar sem hafa orðið á frumvarpinu milli framlagninga styðji að einhverju leyti þann skilning að þetta sé sannarlega tímabundið úrræði en ekki varanlegt. Í öðru lagi hvort hæstv. ráðherra sjái fyrir sér einhverjar frekari breytingar á frumvarpinu í meðförum nefndarinnar, sem hugsanlega gætu orðið til að styrkja þann skilning að þetta sé tímabundin en ekki varanleg lausn.


Ræðumaður: Orri Páll Jóhannsson

Virðulegi forseti. Ég þakka hæstv. ráðherra fyrir framsögu í þessu máli sem náði, eins og kom fram, ekki fram að ganga síðastliðið vor. Ég ætla að nota tækifærið og leyfa mér að vera ósammála hv. þm. Birgi Þórarinssyni um að við horfum ekki fram á þörf í þessum málaflokki og tel að ráðherrann hafi náð ágætlega utan um það. Við í umhverfis- og samgöngunefnd munum að sjálfsögðu fara ofan í þessar tölur. Þar get ég verið sammála hv. þm. Birgi Þórarinssyni um að nauðsynlegt er að leggja þær á borðið og hafa þær rétt eftir líka, sem hefur stundum vantað upp á í umræðunni. Mig langar að spyrja hæstv. ráðherra í ljósi þess úrlausnarefnis sem við stöndum frammi fyrir: Þekkir hann dæmi þess, af því að frumvarpið náði ekki fram að ganga síðastliðið vor, að einhvers staðar sé byrjuð vinna, sem tekur þá sannarlega tíma eins og hæstv. ráðherra benti á, við að breyta húsnæði en fylgja þá hefðbundnu ferli? Þekkir hæstv. ráðherra til þess að einhvers staðar sé vinna hafin við það?


Ræðumaður: Orri Páll Jóhannsson

Virðulegi forseti. Ég vil eins og önnur hér byrja á því að þakka hv. málshefjanda fyrir þessa umræðu og hæstv. ráðherra fyrir svörin. Ég held að það sé um margt tímanna tákn að við stöndum hér í þingsal og ræðum önnur atriði sem aukinn vöxtur í ferðaþjónustu hefur áhrif á heldur en beinlínis fjöreggið sjálft, sem er íslensk náttúra. Ég vil þó kannski fá að nota tækifærið og halda því til haga að við vitum öll að frá því að hin eiginlega bylgja ferðamanna til landsins byrjaði í kjölfar Eyjafjallajökulsgoss fyrir rúmlega tíu árum síðan hefur mjög margt áunnist í því að standa vörð um og vernda innviði og/eða byggja upp innviði á þeim svæðum sem ferðamenn sækja, eða búa til nýja segla. Þarna getum við nefnt dæmi eins og Bolafjall í Bolungarvík en jafnframt stórkostlega innviðauppbyggingu á undanförnum árum, og var mikið gefið í á síðasta kjörtímabili. Það er tímanna tákn að við séum ekki hér endilega að leggja mikla áherslu á það í þessum umræðum hversu mikil þörf eða vöntun er á fýsískum innviðum á hinum mismunandi svæðum, en við megum þó ekki slá slöku við þar og það er heldur engin stefna um það og heilmiklir fjármunir í boði til þess að standa enn betur að uppbyggingu á friðlýstu svæðunum.

Það sem mig langaði kannski að bera upp í þessari umræðu — ég tek undir það sem hæstv. ráðherra segir og kom fram í ræðu hennar áðan, að áfangastaðir eru almennt vel í stakk búnir til að taka á móti ferðamönnum. Í anda þess að skipuleggja auðlindanotkun, sem er jú mikilvægt vegna þess að við viljum ekki villta vestrið í þessu, langar mig að forvitnast um það og velta því upp hvort í þeirri vinnu sem ráðherra hefur sett í gang í ráðuneytinu sé lagt upp með að skoða möguleikann á því að setja einhvers konar ítölu, annaðhvort á einstaka svæðum, yfir einstakan tíma, tíma árs eða tíma dags. Er ítala eitthvað sem við sjáum fyrir okkur til að geta stemmt stigu við óheillaþróun í auknum ágangi á einstaka stöðum eða einstaka samfélögum?


Ræðumaður: Bjarkey Olsen Gunnarsdóttir

Virðulegur forseti. Ég vil þakka málshefjanda og ráðherra. Til að bregðast við þeim áskorunum sem hröð fjölgun ferðamanna hefur í för með sér þarf að skoða betur leiðir til virkrar álagsstýringar á ferðamannastöðum til að vernda náttúruna. Við þurfum að bæta flæði um svæði, öryggi og upplifun gesta. Við þekkjum það að uppbygging innviða á ferðamannastöðum getur breytt ásýnd svæðis og í vissum tilfellum orðið svo umfangsmikil að hún dregur úr aðdráttarafli staðarins. Rannsóknir hafa líka sýnt að á háannatíma fer fjöldi ferðamanna gjarnan langt yfir íbúafjölda, ekki síst í fámennari samfélögum. Þar spila m.a. inn stórauknar komur skemmtiferðaskipa en það er jú sannarlega bara einn ferðamátinn. Þetta m.a. hefur haft gríðarleg áhrif á ýmsa grunnþjónustu, allt frá heilbrigðisþjónustu og húsnæði til verslana og veitingastaða og til viðbótar er mun meira álag á löggæslu og björgunarsveitir. Þá er ótalið álag á þjóðvegi landsins og svo innviðina í orku- og veitumálum og skólpmálum eins og við höfum því miður reynslu af, t.d. í Mývatnssveit.

Það er sannarlega hægt að reikna út þolmörk ferðamannastaða en hafa þarf í huga að þau geta tekið breytingum yfir tíma og það er mikilvægt að ákveða á hverjum tíma hversu nálægt þolmörkum við getum gengið. Á vissum stöðum er bæði nauðsynlegt og jafnvel æskilegt að stýra álagi ferðamanna til að stuðla að umhverfislegri sjálfbærni staðarins og til að upplifun gesta sé jákvæð, um leið og leitast er við að tryggja öryggi þeirra. Það er morgunljóst að margir helstu áfangastaðir hér á landi munu ekki geta með góðu móti annað helstu álagstoppum án þess að náttúran beri skaða af og upplifun gesta breytist til verri vegar frá því sem verið hefur.

Við höfum heyrt af nokkrum stöðum sem eru komnir að þolmörkum og rætt hefur verið um í sumar og þá verðum við að bregðast við. Það er ýmislegt hægt að gera og hefur verið bent á í þeim skýrslum sem unnar hafa verið undanfarin misseri. Ein leið er að nýta þjónustu sem nú þegar er til staðar þegar eftirspurn er umfram framboð en þar mætti sjá fyrir sér kerfi þar sem bóka þarf komu á ferðamannastað fyrir fram, hvort sem greitt er fyrir heimsóknina eða ekki. Við þekkjum það að við þurfum að bóka borð á veitingastöðum, hér þurfum við að bóka gistipláss í sumum fjallaskálum, í þjóðgörðum erlendis þarf að bóka tjaldstæði fyrir fram o.s.frv. Bláa lónið er gott dæmi hér á Íslandi sem tók upp bókunarkerfi og tímamörk með breytilegri verðlagningu með góðum árangri. Það er alveg ljóst í mínum huga að það er brýn nauðsyn að bregðast við mjög víða, ekki síst vegna aukins álags á innviði og náttúru.


Ræðumaður: Katrín Jakobsdóttir

Herra forseti. Ég hefði haldið að það væri okkar allra hagur og vilji, ekki síst eftir þau álit sem nú liggja fyrir frá ýmsum ólíkum aðilum, að til þessa verks verði vandað. Ég held að það sé yfirmarkmiðið hér. Ég er að segja það og fagna samtali við alla flokka á Alþingi um það. Ég held að það sé stóri lærdómurinn af þessu máli, að við viljum gera þetta faglega og við töldum okkur vissulega vera að gera það. En það verður líka að tryggja lýðræðisleg sjónarmið þegar um er að ræða sölu á almannaeigum. Sá árekstur kemur náttúrlega strax í ljós þegar ekki var vilji til þess að birta lista yfir kaupendur, sem fyrrverandi fjármála- og efnahagsráðherra tók svo ákvörðun um að birta, vegna þess að það hljóta að vera almannahagsmunir að slíkar upplýsingar liggi fyrir. Það eru þessi álitamál sem við þurfum að ræða á vettvangi þingsins áður en unnt er að ljúka sölu á hlut.

Ég ætla ekki að segja til um hvort það tekst á næsta ári eða ekki, eins og hv. þingmaður spyr. Fyrir mér vakir það eitt að nú þarf virkilega að fara yfir þetta mál, draga af því lærdóm, gera þetta vel og tryggja samtal við alla flokka á Alþingi um hvernig eigi að gera það. Það eru mín sjónarmið í þessu máli.


Ræðumaður: Katrín Jakobsdóttir

Herra forseti. Ég þakka hv. þingmanni fyrirspurnina. Það er hárrétt sem hann hafði eftir mér, að ég hef sagt að það sé enn töluvert í land með það að unnt sé að taka ákvarðanir um áframhaldandi sölu. Það breytir því ekki að við í stjórnarflokkunum erum sammála um það markmið að halda áfram að selja hlut í Íslandsbanka, en það eru ákveðnir hlutir sem þurfa að liggja fyrir áður en hægt er að gera það.

Þetta álit umboðsmanns, sem ég tel mjög mikilvægt að við drögum lærdóm af, liggur nú fyrir. Það liggur líka fyrir að Fjármálaeftirlit Seðlabankans lauk skýrslu sinni um þátt Íslandsbanka en ætlaði einnig að skoða önnur fjármálafyrirtæki sem tóku þátt í útboðinu. Það er mikilvægt að því verði lokið. Síðan þarf að ræða hvaða ferli við viljum hafa á þessu, því að þegar þessi lög voru sett á sínum tíma var mikið lagt upp úr því að tryggja fagmennsku og þess vegna er stofnað til þessarar sérstöku stofnunar sem eigi að fara með eignarhlut ríkisins í fjármálafyrirtækjum.

Ég held að álit umboðsmanns sýni, eins og ég kom nú raunar að áðan, að þegar þessi löggjöf um ráðstöfun ríkiseigna lá fyrir þá skorti greinilega dýpri og betri rýni á því hvað kröfur stjórnsýslulaganna þýða í samhengi við löggjöfina um Bankasýsluna og sölu á hlutum ríkisins í fjármálafyrirtækjum. Af því að ég var nú að hlusta á formann Viðreisnar í gær, hv. þm. Þorgerði Katrínu Gunnarsdóttur, þá finnst mér blasa við að það þarf miklu ríkari lýðræðislega aðkomu að slíku ferli, því að hér er um að ræða sölu á almenningseign. Þó að við viljum að sjálfsögðu viðhalda fagmennsku þegar slíkar ákvarðanir eru teknar er gríðarlega mikilvægt að umboðið frá Alþingi sé miklu skýrara og það kom fram í upphaflegri yfirlýsingu okkar formanna stjórnarflokkanna. Aðkoma Alþingis þarf að vera miklu betur tryggð í svona ferli, þó að við séum að sjálfsögðu að reyna að tryggja fagmennsku um leið.


Ræðumaður: Katrín Jakobsdóttir

Herra forseti. Ég ætla bara að endurtaka það sem ég sagði áðan af því að hv. þingmaður virðist ekki hafa hlustað af athygli. Nú erum við að ræða stöðu barnafjölskyldna á vettvangi þjóðhagsráðs og þar er barnabótakerfið til skoðunar. Ég held að allir séu sammála um að þær kerfisbreytingar sem ráðist var í í fyrra voru til bóta og þær miða að því að fleiri fjölskyldur eigi rétt á barnabótum en áður og þannig hefur kerfið virkað. Að sjálfsögðu þarf að fara yfir upphæðir kerfisins út frá verðlagsþróun í landinu, það blasir náttúrlega við. En það sem ég var að benda á í mínu svari, og það er það sem áhugi er á að ræða innan þjóðhagsráðs með aðilum vinnumarkaðarins og þar með talið verkalýðshreyfingarinnar sem hv. þingmaður vitnaði í, eru kjörin í heildarsamhengi og þau snúast ekki bara um barnabætur þó að þær séu mikilvægar. Þau snúast um það hvernig sveitarfélögin eru að standa undir sínum skyldum með því að tryggja leikskólavist fyrir börn, hvernig við erum að búa að börnum í skólum. Hér er rætt um tómstundastyrki. Það er sannarlega áhyggjuefni og þetta kallar á samtal milli ríkis og sveitarfélaga.  Ég ætla að nefna eitt mál enn sem ég held að gæti verið mikilvægt til að búa betur að börnum  sem búa við fátækt og það eru skólamáltíðir, ókeypis skólamáltíðir,  og það væri ánægjulegt að sjá sveitarfélögin taka þessi mál og setja á borðið sem sín stóru málefni.


Ræðumaður: Katrín Jakobsdóttir

Herra forseti. Ég þakka hv. þingmanni fyrirspurnina og vil byrja á því að vísa í það sem hann nefndi um þróun lágtekjumarka á undanförnum árum. Eins og kom fram í umræðunni hér fyrir helgi, sem ég held að sé ágætt að rifja upp í ljósi fyrirspurnar hv. þingmanns, er mikilvægt að rýna orsakir þessa og rýna þær orsakir sem kunna að vera í samsetningu samfélagsins, samsetningu fólks á vinnumarkaði, en eitt af því sem kemur fram í þeirri skýrslu er sú staða að hér hefur fjölgað innflytjendum sem almennt eru tekjulægri en innfæddir. Þetta finnst mér vera eitthvað sem við þurfum sérstaklega að taka til skoðunar því að við viljum tryggja hér áframhaldandi jafnaðarsamfélag. Ísland hefur verið samfélag þar sem tekjujöfnuður hefur verið hvað mestur og mér finnst mjög mikilvægt að þetta verði tekið til sérstakrar skoðunar. Þannig að þetta er eitt af því sem er í bígerð af minni hálfu í tengslum við eftirfylgni með þessari skýrslu.

Hv. þingmaður ræðir svo stöðu barnafjölskyldna og það er rétt að við gerðum kerfisbreytingar og seinni áfangi þeirra á að koma til framkvæmda á næsta ári. Við kynntum þessar kerfisbreytingar í tengslum við skammtímakjarasamninga á síðasta ári. Hins vegar er það svo, og ég get upplýst hv. þingmann um það, að við erum að ræða þessar breytingar, barnabótakerfið og annan stuðning við barnafjölskyldur, á vettvangi þjóðhagsráðs þar sem saman sitja aðilar vinnumarkaðar og sveitarfélaga, því að það er alveg ljóst að við þurfum að huga sérstaklega að barnafjölskyldum þegar við erum að ræða lífskjör almennings í breiðu samhengi í tengslum við kjarasamninga. Þar kemur barnabótakerfið sterkt inn að sjálfsögðu en það eru aðrir þættir sem þarf að ræða og ég nefni þar sérstaklega umönnunarbilið sem heldur hefur breikkað. Við erum því miður að sjá ungt fólk með börn bíða allt of lengi eftir leikskólaplássi hjá sveitarfélögum. Við þurfum að ræða það hvernig þetta bil verður brúað því að eins og komið hefur fram í þeim greiningum sem við höfum unnið á stöðu barnafjölskyldna er þetta  eitt af því sem þar spilar inn í.


Ræðumaður: Guðmundur Ingi Guðbrandsson

Hæstv. forseti. Ég vil kannski rifja það upp með hv. þingmanni að fyrir síðustu áramót samþykkti Alþingi frumvarp mitt þess efnis að hækka frítekjumark atvinnutekna örorku- og endurhæfingarlífeyrisþega sem hafði ekki hækkað frá árinu 2009. Þar var stigið mikilvægt skref í þá átt að auðvelda atvinnuþátttöku þessa hóps, þ.e. að fólk hefði meira eftir áður en kæmi til skerðinga.

Hvað varðar 25.000 kr. markið hjá eldra fólki þá er það m.a. eitt af því sem er til skoðunar í starfshópi á vegum mín, innviðaráðherra og fjármálaráðherra, þannig að það er verið að taka afkomu eldra fólks, sérstaklega þeirra sem minna hafa, til sérstakrar endurskoðunar þar.

Hækkunin á almannatryggingum er 4,9% um áramótin eftir því sem fjárlagafrumvarpið gerir ráð fyrir, sem er til þess að halda í við verðlagsþróun, en þar sem samningar á vinnumarkaði eru opnir er ekki horft til hækkana þeim megin.


Ræðumaður: Guðmundur Ingi Guðbrandsson

Hæstv. forseti. Ég þakka hv. þingmanni fyrir fyrirspurnina. Mig langar að byrja á því að nefna að í ítarlegri skýrslu, sem forsætisráðuneytið lét vinna um fátækt og hæstv. forsætisráðherra kynnti hér í síðustu viku og mikil og góð umræða átti sér stað um, kemur sem betur fer fram að ýmislegt hefur færst til betri vegar á síðustu 20 árum. Ég held að því beri að fagna. Við höfum hins vegar séð að það eru fleiri sem leita til hjálparsamtaka, líkt og hv. þingmaður nefndi. Ríkisstjórnin hefur verið að mæta þeim hópum sem minnst hafa í samfélaginu í þeirri dýrtíð sem núna gengur yfir, m.a. með því að ráðast í hækkanir á miðju ári tvö ár í röð  í gegnum almannatryggingar, með því að hækka bætur til þeirra sem eru á leigumarkaði, láta barnabætur ná til stærri hóps og svona mætti áfram telja.

Þær aðgerðir sem verið er að grípa til til að draga úr fátækt — ég vil nú byrja á því að vitna aftur í þá ágætu umræðu sem var hér í síðustu viku. Forsætisráðherra greindi frá því að starf væri að fara í gang til að greina betur þær orsakir sem eru fyrir fátækt þannig að hægt yrði að taka með markvissari hætti á þeim málum. En auðvitað er ýmislegt sem hefur bæði verið gert á síðustu árum og er í farvatninu sem hér mætti nefna. Þar vil ég sérstaklega koma inn á heildarendurskoðun á málefnum örorkulífeyrisþega sem ég held að verði eitt stærsta skrefið okkar á þessu kjörtímabili til að draga úr fátækt fólks en fólk úr þessum hópi er því miður í hópi þeirra sem glíma við fátækt hér á landi og/eða eru langvarandi rétt ofan við lágtekjumörk.




Ræðumaður: Katrín Jakobsdóttir

Herra forseti. Ég þakka hv. þingmanni heiðarleg svör þegar hann sagðist nú helst hafa vonast eftir einhverri annarri niðurstöðu. Ég kann að meta það. Ég held hins vegar að ég verði aftur að hryggja hv. þingmann með því að það liggur algerlega fyrir að það að ná niður verðbólgu og skapa hér forsendur til að unnt sé að lækka vexti er auðvitað langstærsta hagsmunamál íslensks samfélags. Það liggur algerlega fyrir líka að þær aðgerðir sem ríkisstjórnin hefur þegar kynnt á vettvangi ríkisfjármála sem lúta bæði að aukinni tekjuöflun og aðhaldi í rekstri eru þegar farnar að hafa áhrif, eru þegar farnar að skila sér. Ég held að ákvörðun Seðlabankans um að hækka ekki vexti við síðustu vaxtaákvörðun hafi verið mikilvæg. Ég held að það sýni, og ég vona svo innilega að það reynist rétt hjá mér, að við séum komin upp í þakið, að við förum ekki hærra. Undirliggjandi þættir verðbólgunnar eru á niðurleið en það eru enn mörg stór verkefni fram undan og m.a. eru það kjarasamningar sem skiptir öllu máli að verði farsælir langtímasamningar. Þannig að þegar hv. þingmaður ræðir hér um að ríkisstjórnin sé ekki að sinna hagsmunum þjóðarinnar þá er það þetta sem eru stóru málin fyrir hagsmuni samfélagsins. Þetta eru þau mál og að þeim er unnið og áfram er unnið.


Ræðumaður: Katrín Jakobsdóttir

Herra forseti. Ég þakka hv. þm. Sigmundi Davíð Gunnlaugssyni fyrirspurnina sem má nú kannski frekar kalla einhvers konar stjórnmálaskýringu af hálfu hv. þingmanns þar sem hann fer yfir það hvað hann hefði viljað sjá koma út úr þessu og ég er ekki í nokkrum vafa um hvað hann hefði viljað sjá koma út úr þessu öllu saman. Væntanlega hefur hann vonast til þess að ríkisstjórnin spryngi og hefur hann ekkert farið leynt með þau sjónarmið sín. Þannig að mér þykir leitt að valda hv. þingmanni vonbrigðum með það að ríkisstjórnin nýtti má segja þessa ákvörðun hæstv. fjármála- og efnahagsráðherra til að fara yfir stóru málin, fara yfir stöðuna, meta erindi okkar sem hefur verið mjög skýrt frá upphafi. Allt frá því að þessi ríkisstjórn tók við í lok árs 2017 hefur erindi okkar snúist um það að byggja upp innviði og bæta lífskjör almennings og að því höfum við unnið allan þann tíma sem höfum verið í embætti og þess vegna eftir fundi okkar með þingflokkum lá algjörlega fyrir að fólk var einlægt í því að vilja halda áfram að starfa saman að þessum stóru markmiðum. Þetta eru auðvitað langtum mikilvægustu markmiðin fyrir samfélagið allt.

Auðvitað eru fjöldamörg mál sem þarf að leysa úr. Það er yfirgripsmikill stjórnarsáttmáli og ríkisstjórnin og stjórnarflokkarnir búnir að ljúka töluverðum meiri hluta af þeim málum sem þar eru tilgreind eða þau eru vel á veg komin. Auðvitað eru ýmis mál sem mun áfram þurfa að leysa úr. Um það snýst það að vera í ríkisstjórn. En ég skil vel að fréttir helgarinnar hafi valdið hv. þingmanni ákveðnum vonbrigðum og ég verð bara að halda áfram að hryggja hann með því að ég held að þessi vilji sé einlægur og stjórnarflokkarnir eigi það sameiginlegt að vera reiðubúnir að leysa úr þeim málum sem upp kunna að koma, hvort sem það er tengt útlendingamálum, eins og hv. þingmaður nefnir hér, eða öðrum þeim málaflokkum sem kunna að vera umdeildir á vettvangi þingsins.




Ræðumaður: Katrín Jakobsdóttir

Herra forseti. Ræðum þá aðeins þetta álit sem kallar á, augljóslega, að ákvarðanir af þessu tagi sem varða mikla almannahagsmuni séu undirbúnar betur og kallar á mun markvissari rýni á því hvað kröfur stjórnsýslulaganna þýða í samhengi við aðra löggjöf um ráðstöfun ríkiseigna. Um það snýst þetta álit. Þar, eins og ég sagði áðan, voru uppi greinilega ólík sjónarmið því að hér var fylgt, ekki bara í þessum efnum, ráðgjöf og ég tel að ráðherra hafi gert rétt í því að axla hins vegar þá endanlegu ábyrgð sem hver ráðherra fer með gagnvart þeirri ráðgjöf sem hann fær. Á endanum er það alltaf ráðherra sem ber ábyrgð. Ég tel ekkert segja að ráðherra geti ekki tekið við öðru ráðuneyti og tel mjög skýrt, eins og ég sagði hér áðan, að hann hafi axlað ábyrgð, stigið til hliðar og þannig skapað vonandi frið um verkefni fjármála- og efnahagsráðuneytisins.


Ræðumaður: Katrín Jakobsdóttir

Herra forseti. Ég þakka hv. þm. Þórhildi Sunnu Ævarsdóttur fyrir þessa fyrirspurn. Það er algjörlega rétt sem hún segir hér í sinni fyrirspurn hvað varðar þau sjónarmið sem ég fór yfir einmitt við hennar spurningu á fundi stjórnskipunar- og eftirlitsnefndar um sjónarmið um hæfi. En ég vil ítreka það hér að ég byggði svör mín á þeirri ráðgjöf sem ég hafði fengið varðandi sjálfstæði stofnunarinnar.

Það liggur algerlega fyrir að þau sjónarmið eru ekki í takti við álit umboðsmanns Alþingis og mér finnst mjög mikilvægt að ítreka það hér að ég tel mjög mikilvægt að við tökum mið af því áliti hvað varðar framtíðarfyrirkomulag. Ég man meira að segja eftir minnisblaði sem kom frá skrifstofu Alþingis þar sem sérstaklega var ítrekað að Bankasýsla ríkisins hlyti að teljast sjálfstætt stjórnvald sem lyti ekki yfirstjórn ráðherra heldur sérstakrar stjórnar og það tengdist framkomu þeirrar stofnunar á opnum fundum, nefndarfundum Alþingis, þannig að mér finnst rétt að halda því til haga að það voru ólík sjónarmið uppi. Nú liggur álitið fyrir og það er mjög mikilvægt að við tökum mið af því í framhaldinu. Þetta er reyndar ekki nákvæmlega það sem hv. þingmaður var að spyrja að, en mér finnst rétt hins vegar að þetta komi fram hér.

Hvað varðar afsögn fjármálaráðherra og þá staðreynd að hann hefur nú tekið við nýju embætti utanríkisráðherra þá tel ég að hann hafi gert mjög skýra grein fyrir því að hann virði þetta álit. Ég vil minna á það að hæstv. fjármálaráðherra, fyrrverandi, hefur áður óskað eftir áliti Ríkisendurskoðunar, tekið ákvörðun um að birta kaupendalista og fleira sem hefur sýnt viðleitni til að axla ábyrgð á þessu máli. Með þessari ákvörðun tryggir hann að friður sé um störf fjármála- og efnahagsráðherra og fjármálaráðuneytis sem er lykilatriði  og ég held ekki að það sé nein ástæða til að ætla að þetta mál sé eitthvað sem komi upp á síðari stigum enda liggur líka fyrir að það voru mjög ólík sjónarmið uppi um þessa spurningu sem umboðsmaður tekur á í áliti sínu.


Ræðumaður: Katrín Jakobsdóttir

Herra forseti. Hv. þingmaður fór nú svo sem breytt yfir sviðið en í fyrsta lagi langar mig að nefna að eftir stóru kerfisbreytinguna 2016 á þeim þætti almannatryggingakerfisins sem snýr að eldri borgurum  var ráðist í sérstaka aðgerð, svokallaðan félagslegan viðbótarstuðning, til að styðja sérstaklega við þau sem ekki eiga full réttindi í því kerfi. Þar voru konur mjög stór hluti vegna þess að þær höfðu verið heimavinnandi og ekki getað aflað sér lífeyrisréttinda. Þannig að það var brugðist við þessu með þessum félagslega viðbótarstuðningi.

Mig langar líka að nefna, af því að hv. þingmaður gerir hér að umræðuefni heilbrigðiskostnað, að það er auðvitað búið að vera að stíga stór skref allt frá árinu 2018 í að draga úr þeim kostnaði með því að draga úr kostnaði á heilsugæslu og draga sérstaklega úr kostnaði barna, öryrkja og aldraðra í heilbrigðiskerfinu. Markmiðið er auðvitað að við komumst á sambærilegan stað og Norðurlöndin þegar kemur að því að meta kostnað fólks við læknisþjónustu, því að við vorum langt yfir öðrum Norðurlöndum þegar þessi ríkisstjórn tók við. Nú stefnir í það að við náum þessu markmiði. Þá þarf auðvitað að vega það og meta hvað við gerum næst og hver verða forgangsmálin þegar við erum komin á par við önnur Norðurlönd. Eitt af því sem hefur verið rætt um í því er til að mynda bara ferðakostnaður fólks úti á landi til að sækja sér heilbrigðisþjónustu. Það þarf líka að vega og meta þau hámörk sem eru inni í kerfinu þegar kemur bæði að heilbrigðisþjónustu og lyfjakostnaði. Auðvitað var mikið framfaraskref líka stigið í því 2016 þegar þessi hámörk komu inn á sínum tíma. Það var nú önnur ríkisstjórn sem gerði það en síðan var farið í þessa markvissu niðurgreiðslu á kostnaði.

Þannig að ég tek undir með hv. þingmanni. Þetta er mikilvægt en við erum að stíga mikilvæg skref í þessu.


Ræðumaður: Katrín Jakobsdóttir

Herra forseti. Vissulega heyrði ég þessa athugasemd hv. þingmanns sem snerist kannski meira um það sem ekki er fjallað sérstaklega um í skýrslunni, en þar er auðvitað verið að reyna að ná utan um heildartekjur þar sem er leitast við að leiðrétta fyrir skerðingunum sem hv. þingmaður vísar til. Ég gat hins vegar um það hér í minni upphafsræðu að það eru ákveðnir hlutir sem þarf að skoða betur, ég nefndi þar t.d. námsmenn og ákveðna óvissu um þeirra stöðu út frá þeirra búsetu og hvaðan þeir hafa tekjur. Það kann að vera að það þurfi að rýna betur í áhrif skerðinganna sem hv. þingmaður nefnir. Þó er gert ráð fyrir þeim inni í þessum tekjum.

Síðan er það annað mál auðvitað hvernig kerfið sjálft er byggt upp sem við hv. þingmaður höfum rætt allnokkrum sinnum hér í þessum sal sem snýst auðvitað um þann ófyrirsjáanleika sem fólk býr við sem má búa við það að vera krafið um endurgreiðslu eftir á, sem er auðvitað mjög erfið staða.


Ræðumaður: Katrín Jakobsdóttir

Herra forseti. Ég ætla svo sem ekkert að ræða Noreg enda hef ég ekki búið þar eins og hv. þingmaður. Það er erfitt að meta svona samanburð út frá tilfinningu. Ég nefni bara ágætan mælikvarða sem heitir á ensku, með leyfi forseta, „Social Progress Index.“ Þar er nú ansi mjótt á mununum hjá Norðurlöndunum, þ.e. Noregur er þar vissulega efstur og svo Danmörk, Finnland, Sviss og svo kemur Ísland. Það munar afskaplega litlu á þessum efstu löndum sem segir okkur bara þá almennu sögu að Norðurlöndin standa mjög vel sem samfélög þegar kemur að því að meta ólíka þætti, ekki bara þjóðartekjur heldur alla hina félagslegu þætti, og það stafar auðvitað af samfélagsgerðinni. Ég veit ekki hvort það er áþreifanlegur munur á harðneskju lífsbaráttunnar í Noregi og á Íslandi en auðvitað búa Norðmenn ansi hreint ríkulega að auðlindum og það hefur gagnast þeim í þeirra lífsbaráttu.


Ræðumaður: Katrín Jakobsdóttir

Herra forseti. Ég leyfi mér að benda á að þessi skýrsla er mjög mikilvægur grunnur að því að við getum einmitt verið með þá vísa og tölfræði sem hv. þingmaður bendir á og ég ímynda mér að það gæti komið út úr þeirri vinnu sem ég hef sett af stað í þessum efnum.

Ég vil líka minna hv. þingmann á að velsældarvísarnir, sem eru tiltölulega nýlegt fyrirbæri, eru núna aðgengilegir á mælaborði hjá Hagstofu Íslands þar sem er stefnan að bæta við fleiri vísum þannig að hægt verði að setja inn vísa sem lúta sérstaklega að fátækt barna, sem ætti þá mögulega að geta gert Barnaheill það kleift að exa við það í þessu riti sem hv. þingmaður vitnar í. En svo er nú gallinn einmitt í þeirri skýrslu sem hv. þingmaður hefur hér verið að vitna í að þar eru t.d. ólík viðmið um Danmörku miðað við hin Norðurlöndin sem gerir það að verkum að þau koma misjafnlega út í mati á fátækt. Það er auðvitað alltaf vandinn, eins og kemur ágætlega fram í þessari skýrslu, aðferðafræðin er misjöfn sem beitt er til að meta fátækt. En ég tek undir með hv. þingmanni að við eigum að hafa þessa tölfræði algerlega á hreinu. Við eigum að geta metið hvernig okkur miðar í baráttunni og það gerir okkur líka hægara um vik að samþykkja aðgerðir sem skila árangri.


Ræðumaður: Katrín Jakobsdóttir

Herra forseti. Ég þakka fyrir ágæta umræðu um þessa skýrslu, gott að finna þann áhuga sem er hér á Alþingi á þessu mikilvæga máli. Ég tel að skýrslan sé mjög góð en eins og ég fór yfir í framsögu minni þá er auðvitað, þótt umtalsvert sé af gögnum, minna af upplýsingum og enn minna af greiningum. Þegar hér er rætt um mikilvægi þess að gripið sé til aðgerða þá get ég að sjálfsögðu tekið undir það en um leið er mjög mikilvægt að við vinnum áfram greiningar og byggjum þær á bestu mögulegu gögnum og upplýsingum. Hér erum við til að mynda reglulega að bera saman ólíkar skýrslur sem miða við ólíka mælikvarða, annars vegar til að mynda börn í lágtekjufjölskyldum sem hefur verið vísað til hér í dag og hins vegar börn sem eru í þeim áhættuhópi að verða langtímafátæk. Þannig að þegar verið er að bera saman ólíkar skýrslur Barnaheilla eins og hér hefur verið gert þá er auðvitað líka mikilvægt að horfa á það að mælikvarðarnir eru ekki alveg þeir sömu.

Mín sýn á svona umræðu og svona skýrslu er að við getum a.m.k. sammælst um þetta: Hver eru gögnin? Hvaða upplýsingar höfum við? Hver er raunveruleg staða? Það er því miður þannig að við erum of oft í þessum sal að rífast um raunverulega stöðu og þá er mikilvægt að hafa þetta á hreinu.  Einnig að við nýtum þetta til þess að ráðast í aðgerðir. Ég vil upplýsa hér, eins og ég sagði áðan, að ég á von á því að fá dýpri greiningar á einstökum hópum ásamt tillögum að aðgerðum. Ég á von á fyrstu greiningunni í kringum áramótin þannig að það er ekki langt í hana. Ég hefði hug á því að ræða það mál einmitt við velferðarnefnd Alþingis. Ég held það skipti ofboðslegu máli. Við sjáum að margt jákvætt hefur gerst og auðvitað vitum við hvað hefur þar spilað inn í; umbætur á almannatryggingum eldri borgara, lífeyrissjóðakerfið, húsnæðisstuðningur og annað slíkt. Við sjáum líka að við þurfum að gera betur, þurfum að gera meira og þá held ég að þetta samtal sé afskaplega mikilvægt til að við fetum okkur áfram því ég er ekki í nokkrum vafa eftir umræðuna hér í dag að það er ríkur vilji í þessum sal til þess að stefna að því markmiði að uppræta fátækt.

Ég ætla að leyfa mér að benda á, af því að hér hefur verið rætt um ólíka stöðu byggðarlaga, að um það er fjallað í skýrslunni, lágtekjuhlutfall eftir landsvæðum. Þar er rætt um Vestfirði þar sem lágtekjuhlutfallið hefur farið lækkandi á undanförnum árum. En því miður er staðan ekki eins góð alls staðar og þetta hlutfall hefur farið hækkandi á Suðurnesjum. Við skulum einmitt horfa á það að þarna koma mismunandi mælikvarðar inn. Ef við erum að ræða fátækt fólks í mismunandi byggðarlögum þá þurfum við að horfa á lágtekjuhlutföllin. Byggðirnar geta auðvitað verið viðkvæmar eða brothættar út frá öðrum orsökum en bara tekjum þeirra sem þar búa. Það er áhugavert líka að skoða nýlega skýrslu Byggðastofnunar um tekjur á íbúa landshluta í milljónum króna þar sem Austurland er efst en um leið sjáum við að þar eru kannski ekki endilega allir innviðir til staðar sem eru hér á höfuðborgarsvæðinu. Vestfirðir næst, höfuðborgarsvæðið svo, síðan förum við niður í Vesturland, Norðurland eystra, Suðurland, Norðurland vestra og Suðurnes.

Þannig að þótt það megi segja að þeir séu margir starfshóparnir og margar skýrslurnar þá eru gögnin samt svo mikilvæg til þess að við getum rætt saman um þær aðgerðir sem bestar eru til þess að bæta lífskjör og auka lífsgæði almennings, sem er það markmið sem ég tel að við deilum öll hér. Ég hef ekki heyrt neinn hér í dag gagnrýna þessa skýrslu. Ég hef ekki heyrt annað en að fólk þyki hún góð, þetta sé gott gagn, og aðfinnslur ekki fundnar við aðferðafræði þessara fræðinga sem ég held líka séu í fremsta hópi þeirra fræðimanna sem við eigum á þessu sviði. Ég held að við eigum einmitt að nálgast þetta verkefni þannig að við séum með sameiginlegt markmið en viljum byggja okkar ákvarðanir á bestu mögulegu gögnum og upplýsingum.


Ræðumaður: Katrín Jakobsdóttir

Herra forseti. Ég ætla nú kannski ekki að lengja umræðuna mikið en því skaut upp í huga mér meðan ég hlustaði á hv. þm. Loga Einarsson fara yfir málin og ræða sérstaklega framtíðina og áhrif gervigreindar á vinnumarkað í framtíðinni — nú hef ég farið yfir það fyrr í dag hvernig ég vil halda þessari vinnu áfram og þá væri mjög áhugavert að heyra því að hv. þingmaður situr í framtíðarnefnd Alþingis, ef ég kann það rétt, hvort þar væri hugsanlega verkefni sem framtíðarnefnd Alþingis gæti tekist á hendur, þ.e. að reyna að fara í vinnu við að vinna einhvers konar greiningu á áhrifum gervigreindar og sjálfvirknivæðingar, ekki á vinnumarkaðinn, við eigum margar slíkar greiningar, en hreinlega að skoða áhrifin á fátækt. Það er í manni ákveðinn uggur, um leið og talað er um að gervigreindin geti stytt vinnutíma og breytt öllu okkar lífi til hins betra þá er í manni uggur líka yfir hvert hún leiðir okkur nákvæmlega, því að það eru ansi mörg vegamót á þessari leið þar sem skiptir máli hvaða stefna er tekin. Mér leikur forvitni á að vita hvort framtíðarnefnd Alþingis hafi eitthvað rætt þetta, til að mynda bara á fyrri stigum, möguleg áhrif bara á jöfnuð og fátækt í samfélaginu.


Ræðumaður: Katrín Jakobsdóttir

Herra forseti. Ég kem ekki hér upp til að veita andsvar, fremur kannski til að árétta, af því að þessi umræða hefur staðið í nokkurn tíma, það sem kom fram hér fyrr í dag, vegna þess að hv. þm. Þórunn Sveinbjarnardóttir nefndi mikilvægi þverpólitísks samtals sem hefur verið gott hér í dag, að ég hefði hug á því í framhaldsvinnunni, þar sem ætlunin er að nýta krafta þessara fræðimanna áfram, að eiga samtal við velferðarnefnd Alþingis þar sem ég sé fyrir mér að við horfum á þessa hópa sem eru tilteknir í skýrslunni; einstæða foreldra, barnafjölskyldur, námsmenn, því að þar eru ákveðin vafaatriði sem þarf að skoða betur, öryrkja og innflytjendur. Það sem kemur í ljós í þessari skýrslu, fyrir utan efnisinnihaldið, er að við eigum mikið af gögnum, minna af upplýsingum og enn minna af greiningum. Forsenda þess að taka ákvarðanir þar sem við nýtum krafta okkar sem best er auðvitað að fara lengra í greiningum, dýpra í gögnum. Þótt það hljómi ekki spennandi inn í stjórnmálaumræðu er það samt það sem skilar mestum árangri.

Af því að hv. þingmaður gerði sérstaklega að umtalsefni stöðu barna og hvernig fjárfesting gegn fátækt barna sé sú fjárfesting sem skili mestu til langs tíma þá ætla ég bara að taka undir með hv. þingmanni. Ég tel að það sé mjög skynsamleg áhersla en auðvitað er þar ákveðin skörun, þ.e. við hópa einstæðra foreldra og við hópa innflytjenda.

Þetta held ég að sé verkefnið, hvernig við getum forgangsraðað þannig að við séum að vinna að langtímamarkmiðum sem er auðvitað alltaf flókið í stjórnmálum þar sem við þurfum alltaf að skila árangri helst innan kjörtímabils. Þess vegna legg ég svo mikla áherslu á að við getum átt gefandi þverpólitískt samtal og ég held að þessi umræða í dag gefa góð fyrirheit um það.


Ræðumaður: Bjarkey Olsen Gunnarsdóttir

Herra forseti. Það er alveg hárrétt hjá hv. þingmanni. Við höfum einmitt verið að bútasauma kerfið. Þetta er svona eins og með sjávarútvegskerfið, það er verið að bútasauma það endalaust. Nú er sannarlega verið að taka þennan erfiða pakka,  bútasaumspakka, sem örorkulífeyriskerfið hefur verið og reyna að lagfæra það og einfalda til muna. Ég held og ég vona það sannarlega að við náum saman um það af því að það hvarflar ekki að mér að það verði ekki ágreiningur um það. Það verður alltaf ágreiningur um eitthvað. Ef það verður ekki ágreiningur um peninga þá verður ágreiningur um eitthvað annað. En ég vona sannarlega að við náum að klára það vegna þess að þrátt fyrir allt þá held ég að ef við horfum bara raunsætt á það þá skipti það máli. Við verðum að velja okkur barátturnar og við eigum að velja okkur, að mínu mati, það að koma einhverju áfram til að það létti á. Og síðan verðum við að taka næstu slagi, því að við klárum í sjálfu sér, held ég, aldrei þessi mál.

Ríkisstjórnin hefur auðvitað verið að efla almenna íbúðakerfið eins og við vitum. Það er búið að úthluta nú þegar til 3.000 íbúða og við erum að halda áfram í því efni. Við höfum líka, eins og ég sagði áðan, verið að styðja við leigjendur en auðvitað getum við alltaf sagt: Betur má ef duga skal. En það eru líka vandkvæðin sem við stöndum frammi fyrir þegar einkaaðilar eiga hér bara heilu og hálfu hverfin og kjósa að byggja ekki vegna þess að það hentar  þeim betur að gera það ekki. Þessu verða sveitarfélögin líka aðeins að átta sig á. Ég veit að þetta er snúið þegar sveitarfélögin vantar fjármuni, að selja ekki lóðirnar til hæstbjóðanda. En þetta bítur í skottið á sér. Þetta þýðir það að þessir aðilar stýra ferðinni og ráða þar af leiðandi dálítið markaðsverði bæði í sölu — það er ekki orðið eðlilegt ef það kostar 25 milljónir bara að komast af stað áður en þú ferð  yfir höfuð að byrja að kaupa þér eignina. Þannig að við getum gert eitt og annað, eins og ég nefndi hér áðan varðandi Airbnb, en margt annað höfum við ekki alveg í hendi okkar,  annað en það sem við höfum verið að reyna að gera, þ.e. ríkisstjórnin.


Ræðumaður: Bjarkey Olsen Gunnarsdóttir

Virðulegur forseti. Ég þakka hv. þingmanni fyrir andsvarið. Það er kannski til lítils að horfa aftur í tímann vegna þess sem þá var gert. Þetta voru erfiðir tímar. Eflaust hefði margt mátt fara öðruvísi  en þá var að gert. En það sem við þurfum kannski  að fókusa dálítið á núna er þetta: Hvernig viljum við reyna að ná fram betri kjörum og aðstæðum fyrir þennan hóp sem við erum hér að fjalla um? Ég held að við séum að reyna að takast á við það og við höfum auðvitað gert það með margvíslegum hætti og höldum því áfram. Ég held að við hv. þingmaður séum alveg sammála að mjög mörgu leyti um margt sem að þessu lýtur.

Já, ég kom  einmitt inn á þetta, að vera fátækur; að búa ekki við öryggi, búa ekki við fjárhagslegt öryggi, ekki við húsnæðisöryggi. Það veldur auðvitað kvíða, það veldur þunglyndi og það veldur því að fólk festist á einhverjum tilteknum stað, á erfiðara með að komast út úr því og öðlast gott líf. Það er okkar stóra verkefni þegar við erum að tala um þessa skýrslu og það sem hér er undir, þ.e. að ná til þessa hóps. Þar eru börnin, finnst mér, nr. 1, 2 og 3, vegna þess að þar erum við í rauninni að spara okkur alls konar vanlíðan og raskanir og guð má vita hvað til framtíðar, ekki bara peninga í öllu okkar kerfi heldur líka að við náum sterkari einstaklingum til að byggja landið okkar ef við náum að taka utan um þau.

Þetta með lyf og lækningar. Jú, þetta er mörgum erfitt. Ég átta mig á því að það er alls ekki einfalt mál að leysa úr því að fólk nýtur niðurgreiðslu á sumum lyfjum en önnur eru  ekki niðurgreidd og þar af leiðandi  getur þetta verið fjandanum þyngra þegar nýtt tímabil byrjar og alls ekki endilega víst að það hitti á réttan tíma í mánuðinum þannig að fólk beinlínis hafi ráð á því. Það er snúið mál að eiga við.


Ræðumaður: Bjarkey Olsen Gunnarsdóttir

Herra forseti. Ég vil, eins og aðrir hafa gert hér, þakka bæði fyrir skýrslubeiðnina og úrvinnslu hennar. Þetta er afar mikilvægt málefni í okkar samfélagi. Mér hefur ekki heyrst annað í dag en að við séum öll sammála um það að fátækt er eitthvað sem ekkert okkar vill að neinn þurfi að búa við. Við þurfum að leggja okkur fram um og gera það sem við getum til að uppræta hana. Það kemur fram í skýrslunni að þetta er ekki eitthvert séríslenskt fyrirbrigði heldur glímum við við þetta á mismunandi stigum úti um allan heim. Sem betur fer er Ísland svo vel sett að við erum þrátt fyrir allt með öflugt félagslegt velferðarkerfi. Það eru ekki allar þjóðir sem búa að því, svo sannarlega ekki. Við sjáum að stríðsrekstur í heiminum veldur vaxandi ójöfnuði, fátækt og almennum ömurlegheitum fyrir fólk sem býr á þeim svæðum. Því miður sjáum við fram á vaxandi fátækt mjög víða, bæði vegna loftslagsmála en ekki síður vegna stríðs. Það kemur fram í skýrslunni og var undirliggjandi að litið var til þessara þátta: fjárhagslegra þátta, félagslegra þátta, menntunarþátta, húsnæðisþátta og heilsufarsþátta. Þetta eru þau grunngildi sem við viljum að allir sem lifa í velferðarsamfélagi eigi að geta notið. Um það held ég að við séum öll sammála. Ég er engin undantekning.

Það sem maður hefur áhyggjur af eru þessir hópar sem hér eru undir. Nú eru innflytjendur fjórðungur vinnuaflsins. Þeir eru stór hluti þess hóps sem glímir við fátækt. Við þurfum að gera talsvert margt til að hjálpast að. Síðan erum við með eldra fólk, eins og hér hefur komið fram, og öryrkja. Þessir hópar komu hvað lakast út og við þurfum að fókusera á þá.

Einnig er talsvert mikilvægt að horfa á hóp ungs fólks frá 18–34 ára og gæta þess að fátækt aukist ekki hjá þeim. Við verðum að fara dýpra ofan í hvað það er sem veldur. Eitt af því sem maður sér fyrir sér er að við þurfum að gæta að því að skólagjöld hækki ekki og að námslán séu með þeim hætti að öll geti sótt sér menntun en þurfi ekki að hætta við að sækja sér menntun sökum þess að kerfið hjálpar ekki til, því að við þekkjum það að fátækt erfist.

Eins og hér hefur verið rætt er ýmislegt sem fylgir því þegar margar kynslóðir, jafnvel tvær, þrjár eða fjórar kynslóðir, hafa alist upp við fátækt og ná ekki að koma sér út úr henni. Það er algerlega óásættanlegt. Fólki sem lendir í því er hættara við svo mörgu sem við sem höfum það betra þurfum ekki að glíma við, hvort sem það varðar heilsu, afbrot eða hvað annað sem þar er undir. Það er eitthvað sem við verðum að reyna að ná utan um. Þess vegna þurfum við að halda áfram á þeirri braut að efla félagslegan stuðning og jafnt aðgengi að menntun. Við höfum séð áhrif þess í greiðsluþátttöku í heilbrigðismálum þar sem heilsan endurspeglast í tekjutíundum. Ég man þegar endurgreiðsla fyrir tannlækningar barna var innleidd í tíð ríkisstjórnar Jóhönnu Sigurðardóttur. Það skipti gríðarlega miklu máli. Við sáum að þá mættu foreldrar með börn sín til tannlæknis sem áður höfðu ekki leyft sér það. Þetta kerfi, og raunar allt okkar kerfi, þurfum við að halda áfram að byggja upp.

Það kom fram hjá hæstv. forsætisráðherra að þegar þessi skýrsla var rituð hefðu ekki verið komnar fram breytingar sem gerðar hefðu verið á barnabótakerfinu, húsnæðiskerfinu, skattþrepum og öðrum aðgerðum sem gripið hefur verið til. Það verður verkefni að fylgjast með því. Ég ætla að lýsa ánægju minni með það og mun sem formaður velferðarnefndar þiggja það boð sem ráðherrann kom á framfæri hér í dag. Næstu tvö ár að minnsta kosti — og ég fagna því — verður þessum rannsóknum og eftirfylgni með þessari skýrslu haldið áfram. Stöðumat fer reglulega fram, sem verður hægt að yfirfara. Við getum átt samtal í velferðarnefnd og við ráðuneytið um þær niðurstöður sem verða til á hverjum tíma og um þær aðgerðir sem lagt er til að ráðist verði í hverju sinni. Ég held að það sé mjög mikilvægt.

Ég tek undir með þeim sem hafa talað hér í dag. Við getum rætt fram og til baka um það hvernig hitt eða þetta kerfi eigi að vera. Ég held að við séum flest sammála um að við viljum að það komi þeim best sem minnst hafa, að stuðningur eigi fyrst og fremst að liggja hjá fátæku fólki og ungu fólki með börn sem er að koma sér upp húsnæði, og við þurfum að brúa bilið milli leikskóla og fæðingarorlofs. Hið opinbera þarf að sjá til þess með einhverjum hætti að skólar séu almennt með fríar skólamáltíðir þannig að fátæk börn sem geta ekki keypt sér mat fái að borða.

Við þurfum að halda áfram að tryggja uppbyggingu húsnæðis. Við þekkjum öll þá sögu hvernig það hefur ekki gengið allt eins og við vildum. Það eru kannski fleiri leiðir í því af því að þau sem eru á leigumarkaði standa oft höllum fæti þegar kemur að því að skilgreina fátækt. Það er hægt að takast á við það, t.d. í gegnum útleigu á Airbnb-íbúðum. Það væri hægt að miða þetta við fasteignanúmer svo að ekki væri hægt að rúnta með þetta milli allra fjölskyldumeðlima og leigja endalaust og koma sér fram hjá lögunum. Þá myndu væntanlega íbúðir koma á markað sem annars væru þar ekki. Það er alveg ljóst að öryggið sem er að finna í húsnæði er eitt af því sem skiptir miklu máli vegna afleiðinga þess að búa við fátækt. Það er gríðarlega mikilvægt.

Vikið var að því áðan að fátækt væri meiri í dreifbýli en þéttbýli. Það er gríðarlegt áhyggjuefni. Ég held að það sé eitthvað sem við þurfum að horfa til. Við funduðum í atvinnuveganefnd í morgun með Bændasamtökum Íslands. Þar var farið yfir stöðuna hjá bændum, sem er gríðarlega þung. Þar eru margir sauðfjárbændur í fátæktargildru og ljóst að illa fer ef ekki verður stutt við þá. Við vitum alveg að ef hækka þyrfti verð þar um allt að 50%, til að kjörin væru í algjöru lágmarki, þá færi það út í matarverðið. Það er ekki það sem við þurfum á að halda. Við þurfum einhvern veginn að bregðast við þar. Ég ætla ekki að halda því fram að ég hafi patentlausn á þessu, en hér þarf samt að finna út úr því hvernig við getum hjálpað til. Stærsta málið, ekki bara fyrir fólk sem býr við fátækt en ekki síst fyrir það, er að takast á við vexti og verðbólgu sem við höfum talað um í langan tíma. Ýmislegt hefur verið gert og við þurfum að halda áfram í þeim verkefnum. Það mun létta á, hvort sem það er matur, matvara, leiguverð eða annað sem ýtir öllu upp hér.

Fjallað var um skýrslu Barnaheilla í dag. Mig langar að taka undir það sem kemur fram í skýrslu þeirra. Þar er talað um að stjórnvöld þurfi að setja sér stefnu og aðgerðaáætlun til að uppræta fátækt meðal barna á Íslandi. Ég held að það sé eitt af því sem er nauðsynlegt. Það er alltaf gott að hafa eitthvert leiðarljós fyrir framan sig þannig að farið sé í markvissar aðgerðir en við séum ekki í endalausum viðbrögðum. Það hefur líka komið fram hér í dag, og kemur fram í skýrslunni, þetta með að hjálpa barnafjölskyldum í tekjulágum tíundum við að draga úr kostnaði við þátttöku í íþrótta- og tómstundastarfi, ferðalögum og slíku þannig að öll hafi tækifæri til að taka þátt. Það þekkir maður, því miður, ekki síst komandi utan af landi þar sem börn þurfa að fara um langan veg til að geta tekið þátt í íþróttum eða öðru tómstundastarfi. Iðulega er það þannig að hætt er við vegna þess að kostnaður er svo mikill.

Síðan er greiðsluþátttaka í heilbrigðisþjónustu. Við höfum aukið talsvert við varðandi það, eins og við þekkjum. Það eru geðheilbrigðisteymin. Þá hefur verið aukið við sálgæslu, sérstaklega fyrir þennan hóp. Ekki síst, eins og ég tel að hv. þingmenn muni, var rætt um það eftir Covid-19 varðandi skólana að mikil þörf væri á því að hjálpa nemendum í framhaldsskólum sem áttu allt annars konar framhaldsskólagöngu en við önnur sem höfðum tækifæri til að ganga í gegnum hefðbundið skólastarf.

Þetta er fólkið sem er að koma út núna, ætlar að sækja sér viðbótarmenntun og á í vanda. Það er ekki ásættanlegt að við séum með svo stóran hóp ungs fólks sem glímir við kvíða. Ég hlustaði á viðtal við Þorgrím Þráinsson í morgun þar sem hann fór yfir þessi mál. Við sem foreldrar ættum að gæta þess að tapa ekki þeirri baráttu sem við stöndum nú frammi fyrir, bæði í skólum og annars staðar, með auknu ofbeldi og þessum gríðarlega kvíða sem brýst út á svo margvíslegan hátt. Ég tel að það sé þrátt fyrir að við séum að gera mjög margt.

Ég vil ítreka eitt — eins og hv. þm. Líneik Anna Sævarsdóttir kom inn á áðan og er vert að minnast á, vegna þess að við erum alltaf að reyna að finna leiðir til að bregðast við ástandi — og það er þetta verkefni hjá Janusi – endurhæfingu, sem við höfum aðallega kynnst í gegnum eldra fólk. Það var undirritaður núna þríhliða samningur milli Sjúkratrygginga Íslands, VIRK – starfsendurhæfingarsjóðs og Janusar – endurhæfingar. Heilbrigðisráðherra og félags- og vinnumarkaðsráðherra undirrituðu þennan samning um þetta verkefni. Það skiptir máli þegar þú ert ungur aðili og hefur þig ekki út á vinnumarkaðinn sökum kvíða eða annarra vandkvæða að fá góða þjónustu þar sem þér er hjálpað af stað út í lífið.

Virðulegi forseti. Ég tel að það sé margt sem við höfum gert, eins og ég sagði áðan. Nú er unnið hörðum höndum að því að koma fram með frumvarp sem á að bæta örorkulífeyriskerfið, þar sem skerðingum og þeim flokkum verður fækkað. Því verður talsvert breytt, er mér sagt. Ég held að það sé gríðarlega mikilvægt. Ég tek undir það sem hér hefur komið fram, að fólk sem sökum skerðinga situr í fátækt — það er eitthvað sem er ekki hægt að una við og við þurfum að vinna á. Við höfum, eins og ég sagði, hækkað barnabætur þannig að þær nái til fleiri. Við höfum eflt almenna íbúðakerfið og hækkað húsnæðisstuðning við um fjórðung leigjenda. Þar eru aðrar aðgerðir, ekki endilega bara beinir peningar eins og ég lýsti áðan, sem hægt væri að fara í til að hjálpa til á þeim markaði.

Ég held að við höfum gert margt gott fram til þessa, enda erum við velferðarsamfélag. En við eigum auðvitað að geta gert miklu betur. Við eigum fyrst og fremst að fókusera á það að ef við náum niður vöxtum og verðbólgu hjálpum við öllu samfélaginu okkar, ekki síst yngra fólki sem er að koma inn á leigumarkað eða húsnæðismarkað, en líka öllum þeim sem þurfa að kaupa mat í körfuna sína.


Ræðumaður: Katrín Jakobsdóttir

Frú forseti. Ég þakka hv. þingmanni fyrir svarið. Í fyrsta lagi vil ég taka undir það sem sagt er um leikskólamálin. Ég held að þessi staða sem nú er uppi hafi alveg gríðarleg áhrif á stöðu ungra barnafjölskyldna og það veldur manni áhyggjum að við séum á þessum stað 2023. En ég tek líka undir að það má vel sjá fyrir sér einhverja blöndu af því að lengja fæðingarorlof lítillega til að mæta þessari stöðu.

Fyrst og fremst langaði mig að fara upp til að ræða aðeins það sem hv. þingmaður nefndi um atvinnustefnu, því að ef við skoðum hvernig atvinnustefna stjórnvalda hefur birst í raun og veru allt frá því eftir hrun þá hefur hún fyrst og fremst birst í því að styðja við rannsóknir og nýsköpun. Það hefur verið hin markvissa stefna að auka hlut þekkingargeirans og sannanlega hefur sá hluti aukist. Hins vegar var líka lagt af stað í það eftir hrun, og ég man vel eftir því þegar ég sat í þeirri stjórn, að styrkja ferðaþjónustuna og markaðssetja Ísland og má segja að gosið í Eyjafjallajökli hafi kannski orðið mjög óvæntur stuðningsaðili þeirrar markaðssetningar, sem enginn sá fyrir.

Mér fannst það merkilegt sem hv. þingmaður sagði um atvinnustefnuna. Hvernig sæi hann það fyrir sér og er hann þá að hugsa um aukna skattlagningu á ferðaþjónustu til að draga úr gildi hennar, því að vissulega hefur mikilvægi hennar verði ótvírætt þegar kemur að því að afla gjaldeyristekna? Mig langaði aðeins að biðja hv. þingmann að kafa dýpra.


Ræðumaður: Katrín Jakobsdóttir

Frú forseti. Ég þakka hv. þingmanni fyrir ágæta ræðu. Mig langar að nefna tvo þætti sem hann gerði að umtalsefni, í fyrsta lagi hvað varðar þróunina á síðustu árum. Það sem þarf að greina í framhaldinu er m.a. hvaða áhrif breytt íbúasamsetning, fjölgun innflytjenda sem hefðbundið eiga litlar eignir og eru að uppistöðu til og oftast í lágtekjustörfum, hefur haft á þessa þróun sem hv. þingmaður nefnir. Mig langaði aðeins að fá hv. þingmann til að reifa það aðeins betur, því að ég held að við þurfum líka að horfa á það að þótt stjórnvöld hafi verið að bæta í tilfærslukerfin, eins og ég fór yfir í minni ræðu, þurfum við mögulega að huga sérstaklega að ólíkum hópum í því.

Hitt er það sem varðar fátækt barna. Ég nefndi hér áðan skólamáltíðir og mig langar líka að nefna þá stöðu sem virðist því miður vera uppi, að þrátt fyrir að fæðingarorlof hafi verið lengt úr níu mánuðum í tólf, sem var mikilvægt skref, erum við í þeirri stöðu að það virðist jafnvel vera erfiðara að koma börnum inn á leikskóla en þegar ég var sjálf í framboði fyrir Reykjavíkurlistann fyrir mjög mörgum árum, 20 árum eða svo. Það finnst mér vera áhyggjuefni og ég velti fyrir mér hvaða leiðir við sjáum í því, hvort við viljum fara í að brúa þetta umönnunarbil með því að eiga samtal við sveitarfélögin eða viljum við lengja fæðingarorlof enn frekar og hve mikið. Það verður a.m.k. að segjast eins og er að þessi staða í leikskólamálum er auðvitað óviðunandi. Við getum ekki lengt fæðingarorlof út í hið óendanlega. Það skiptir máli bæði fyrir fjölskyldurnar og samfélagið að fólk geti aktíft tekið þátt á vinnumarkaði. Hvaða lausnir sér hv. þingmaður á umönnunarbilinu, sem vissulega hefur áhrif á fátækt barna?


Ræðumaður: Katrín Jakobsdóttir

Frú forseti. Ég held að ég neyðist til að endurtaka svar mitt áðan af því að mér fannst hv. þingmaður ekki alveg nema það, þar sem kemur fram að staðan á Íslandi er best samanborið við Norðurlöndin, og eins og ég er svo skýrt og klárt búin að segja í þessari umræðu: Það gerir það ekki að verkum að við eigum að láta staðar numið heldur eigum við einmitt að halda áfram. Þar er auðvitað margvísleg vinna í gangi. Ég fór áðan yfir vinnuna sem tengist svokölluðum NEET-hópi eða ungmennum sem eru utan skóla og utan vinnu. Við höfum verið að lækka heilbrigðiskostnað og forgangsraða þar börnum til að draga úr kostnaði þeirra við að sækja sér nauðsynlega heilbrigðisþjónustu. Fæðingarorlof hefur verið lengt sem er einn þáttur í því sem eykur fátækt barna. Það er vissulega mikilvægt að horfa til sveitarfélaganna líka. Við þurfum samstillt átak því þetta snýst líka um tómstundir en ekki síður skólamáltíðir sem er ein af þeim aðgerðum sem hefur verið nefnd sérstaklega til þess að draga úr fátækt barna.


Ræðumaður: Katrín Jakobsdóttir

Frú forseti. Mér finnst mikilvægt að fara hér yfir Evrópuskýrslu Barnaheilla þar sem kemur fram að 13,1% barna á Íslandi hafi búið við fátækt á árinu 2021 samanborið við 12,7% árið 2020 og 14% árið 2019. Þetta er sveiflan í þessari skýrslu. Af samanburðarlöndunum í þessari skýrslu Barnaheilla var hlutfallið lægst á Íslandi eða 13,1%, í Finnlandi 13,2% á árinu 2021, þar á eftir kemur Danmörk með 14%. Hlutfallið í Svíþjóð er hins vegar 19,7% þannig að nú er ég bara að horfa á skýrsluna. Síðan ætla ég ekki að fara að teygja þennan samanburð út í önnur Evrópuríki sem einnig er fjallað um í þessari ágætu Evrópuskýrslu. Það er margt hins vegar hægt að gera. Ég er hins vegar ekki með þessu að segja að það eigi ekki að taka á fátækt barna eins og kom fram í ítarlegri ræðu minni hér áðan. Það er líklega besta samfélagslega fjárfestingin sem við getum ráðist í að draga úr fátækt barna. Það getum við gert með margháttuðum hætti sem ég get komið að í síðara andsvari.


Ræðumaður: Katrín Jakobsdóttir

Frú forseti. Ég get alveg verið sammála hv. þingmanni um það, en hann nefnir hér að ekki séu komin fram áhrif verðbólgu og vaxta. Líklega eru heldur ekki komin áhrif af til að mynda breytingum á skattkerfinu, til að mynda breytingum á barnabótakerfinu, sem og til að mynda þeim breytingum sem hafa orðið á húsnæðisstuðningi, þannig að það er auðvitað margt sem er ekki komið inn. Ég held að stóra myndin hér sé að þeim breytingum sem við höfum verið að ráðast í er ætlað að draga úr fátækt. Ég er sammála hv. þingmanni um að þessi skýrsla segi okkur að við þurfum að gefa í þær aðgerðir. Það sem mér finnst mikilvægt er að við getum átt samtal hér í þinginu því að fátækt er ekki eingöngu um að setja fjárhæðir í að lyfta öllum. Við þurfum að horfa á það sem ég fór yfir hér áðan, aðgengi að menntun, heilsu, tíðni afbrota, félagslegan stuðning. Þetta snýst auðvitað um krónur og aura en þetta snýst líka um hvernig samfélag við viljum byggja. Þess vegna fagna ég svo mjög að fá tækifæri til að eiga samtalið hér í þinginu og vil helst halda því áfram í gegnum þær tillögur sem við eigum eftir að fá á næstu mánuðum um einstaka hópa.


Ræðumaður: Katrín Jakobsdóttir

Frú forseti. Eins og ég segi, heilt yfir er þróunin í rétta átt. En hv. þingmaður bendir hér á ákveðna þætti sem er full ástæða til að skoða nánar. Ég vil segja hvað varðar dýptina sem hann kemur hér inn á í andsvari sínu að við höfum auðvitað séð breytingar á samsetningu samfélagsins og það er þannig samkvæmt niðurstöðum skýrslunnar að innflytjendur búa oft við tíða, djúpa og langvarandi fátækt. Fjölskyldur einstæðra foreldra búa við tíða og langvarandi en ekki endilega mjög djúpa fátækt. Fátækt barna er oft langvarandi en ekki sérlega tíð eða djúp. Síðan er fólk á eftirlaunaaldri, sem ég nefndi hér áðan í öðru andsvari, þar sem við sjáum að þeim hefur fækkað mjög sem búa við fátækt, sem er gleðiefni, en þau sem eru fátæk búa við djúpa fátækt. Þannig að svar mitt við spurningu hv. þingmanns er að það er einmitt svo mikilvægt að við séum að ræða þetta út frá þessum ólíku hópum. Helst vildi maður ræða þetta út frá hverjum og einum en það er auðvitað flókið. En nákvæmlega þessi greining hjálpar okkur að draga úr fátækt á réttum stöðum þar sem hana er raunverulega að finna.


Ræðumaður: Katrín Jakobsdóttir

Herra forseti. Kannski fyrst það sem ég kom ekki að áðan. Nú ætlum við að vinna þetta áfram og ég vil bara lýsa því að ég er mjög reiðubúin til að eiga samtal við t.d. velferðarnefnd Alþingis um niðurstöður þessara áfangaskýrslna sem er von á til þess að þessu samtali ljúki ekki hér í dag í einni umræðu um skýrslu heldur að við eigum áframhaldandi samtal um mögulegar aðgerðir gegn fátækt.

Ég kem þá að spurningu þingmannsins sem er vissulega stór en auðvitað hlýt ég að segja: Auðvitað trúi ég því að hægt sé að uppræta fátækt. Af hverju trúi ég því? Þegar ég horfi á alþjóðlegan samanburð þá sé ég að ástandið getur verið svo ótrúlega ólíkt milli landa og um leið að aðgerðir hafa skilað árangri. Það gefur manni auðvitað þá trú að við getum upprætt fátækt. Auðvitað er svo alltaf hægt að flækjast í umræður um hvernig við mælum fátækt og hvaða skilgreiningar við erum að nota. En draga úr fátækt, já, það eru áfangarnir á leiðinni en lokamarkmiðið hlýtur alltaf að vera að uppræta fátækt.


Ræðumaður: Katrín Jakobsdóttir

Herra forseti. Ég þakka hv. þingmanni andsvarið. Eins og ég nefndi hér áðan viljum við vinna áfram með einstaka hópa og ég nefndi hér og varð tíðrætt um sérstaklega einstæða foreldra, öryrkja og innflytjendur. En við þurfum auðvitað að skoða sérstaklega barnafjölskyldur, ekki bara einstæða foreldra, og við þurfum að skoða þennan hóp ungs fólks sem er fjallað um í skýrslunni, annars vegar þau sem eru í námi, þar sem þarf að rýna gögnin aðeins gögnin því það er ansi mismunandi staða hjá þeim hópi. Háskólanemum hefur fjölgað og það liggur ekki fyrir út frá gögnunum sem við höfum hversu margir námsmenn dvelja í foreldrahúsum, þannig að það getur auðvitað haft áhrif á lágtekjuhlutfallið. NEET-hópurinn, hópur ungs fólks sem er utan skóla og vinnu, er hópur sem er í sérstakri skoðun í mennta- og barnamálaráðuneytinu. Þar tel ég að aðgerða sé þörf. Það þarf að greina betur samsetningu þess hóps en ég held að þarna sé mikil þörf á brýnum aðgerðum. Ég kem að því í seinna andsvari.


Ræðumaður: Katrín Jakobsdóttir

Herra forseti. Ég held í fyrsta lagi að það sé mjög mikilvægt þegar við gerum breytingar á skattkerfinu, sem hv. þingmaður gerði hér að umtalsefni í lok síns máls, að þar séum við með kerfi sem er gagnsætt. Það að fara að meta fátækt hverju sinni — kerfið er þrepaskipt, við erum með neðsta þrepið í tekjuskattskerfinu og lækkun á því gagnast best tekjulægstu hópunum. Þrepaskipt skattkerfi snýst náttúrlega um að auka jöfnuð í samfélaginu og eins og ég fór yfir áðan er það jöfnuður í samfélaginu sem skiptir mestu til að draga úr fátækt. Þrepaskipt skattkerfi er liður í því.

Eigum við ekki bara hætta að horfa og hjálpa þeim?Hv. þingmaður nefnir hér fátækt barna og þar eru ólíkar mælingar undir, eins og hv. þingmaður fór hér yfir í sínu máli. Þetta eru ólíkar mælingar sem er verið að bera saman en tökum bara áhrifin af tilfærslukerfum hins opinbera sem skipta svo miklu máli í þessu. Alls voru tæplega 48.000 einstaklingar undir lágtekjumörkum árið 2020. Þeir hefðu verið 56.000 ef ekki hefðu verið til staðar húsnæðis- og barnabætur og þar sjáum við áhrif tilfærslukerfanna fyrir t.d. þessa 8.000 einstaklinga. Þannig að það er svo sannarlega verið að horfa til nákvæmlega þessara hópa í aðgerðum stjórnvalda.


Ræðumaður: Katrín Jakobsdóttir

Herra forseti. Ég vil segja það við andsvari hv. þingmanns að ég held að nákvæmlega það sem kemur fram í þessari skýrslu sé þörfin á að við tökum ákvarðanir sem byggjast á gögnum og forgangsröðum áherslum. Ég nefndi hér áðan í fyrsta lagi hvað við höfum verið að gera þegar kemur að barnafjölskyldum og húsnæðismálum, sem er risaþáttur í að draga úr fátækt. Ég fór ekki út í það sem er fram undan eins og t.d. endurskoðunina á örorkukerfinu, en út frá þessari skýrslu er mjög mikilvægt að við beinum sjónum að þeim hópi til að draga úr fátækt.

Hv. þingmaður nefnir hér lífeyrissjóðakerfið. Við sjáum það að eldra fólki sem býr við fátækt hefur fækkað á undanförnum 20 árum. Það er m.a. vegna uppbyggingar lífeyrissjóðakerfisins og þeirra kerfisbreytinga sem gerðar voru 2016 á almannatryggingum eldri borgara þannig að ég held einmitt að það sé mjög mikilvægt að við byggjum okkar aðgerðir gegn fátækt á gögnum. Þetta snýst ekki um að bíða í tvö ár, eins og hv. þingmaður orðar það, heldur erum við að halda þessari vinnu áfram til að geta jafnóðum fengið bestu mögulegu gögn til að geta tekið bestu mögulegu ákvarðanirnar.


Ræðumaður: Katrín Jakobsdóttir

Herra forseti. Ég flyt Alþingi skýrslu sem á þann aðdraganda að lögð var fram á Alþingi beiðni af allmörgum hv. þingmönnum um skýrslu um samfélagslegan kostnað af fátækt. Fyrsti flutningsmaður þeirrar skýrslubeiðni var hv. þm. Halldóra Mogensen, þingmaður Pírata. Ég vil rétt í upphafi míns máls segja, af því að ég held að þessi skýrsla sé mjög gott gagn inn í umræðu um fátækt og inn í umræðu um samfélagslegan kostnað fátæktar, að ég tel að þetta hafi verið góð beiðni frá hv. þingmönnum sem lögðu þetta fram. Ég ætla að leyfa mér að rifja upp aðra skýrslu sem ég lagði fram á þingi að beiðni hv. þm. Björns Leví Gunnarssonar um viðbrögð við ábendingum í skýrslu rannsóknarnefndar Alþingis. Þessar skýrslur tvær eiga það sammerkt að mér hefur ekki tekist að skila þeim á tíma eins og hann er skilgreindur í þingsköpum Alþingis en mig langar bara að segja það hér, rétt í upphafi þessarar umræðu, að svona gögn gefa okkur raunverulegt færi á djúpri umræðu. Við ættum kannski að velta því fyrir okkur þegar um er að ræða skýrslubeiðni hvort ekki sé rétt að endurskoða aðeins tímafrestina í þingsköpum Alþingis þannig að það gefist þá tími til að taka slíka raunverulega umræðu. Ég held að það sé mikilvægt. Eins og ég mun fara yfir í minni ræðu mun ég nýta þetta gagn til að halda áfram vinnu í forsætisráðuneytinu hvað varðar fátækt.

Fátækt og samfélagslegur kostnaður vegna hennar er viðfangsefni sem hefur fengið aukna athygli og umræðu víða um heim. Þar er Ísland engin undantekning. Þrátt fyrir öflugt velferðarkerfi, almenna hagsæld og jöfnuð sem mælist einn sá mesti í alþjóðlegum samanburði er á hverjum tíma allnokkur hluti þjóðarinnar sem býr við kröpp kjör sem hafa viðvarandi áhrif á líf fólks og fjölskyldna. Greiningar sýna að fátækt er staðreynd í íslensku samfélagi. Hún mælist minni á Íslandi en á meðal samanburðarlanda og á undanförnum tveimur áratugum hefur sá árangur náðst að dregið hefur úr hlutfalli tekjulágra. Rannsókn á gögnum frá 30 Evrópulöndum fyrir tímabilið 2004–2020 sýnir að ójöfnuður eykur fátækt. Það eru hins vegar ekki vísbendingar um að hagvöxtur einn og sér dragi úr fátækt eða ójöfnuði. Þetta finnst mér mikilvægt að hafa í huga þegar við ræðum aðgerðir gegn fátækt.

Ég vil nefna hér í upphafi þær aðgerðir ríkisstjórnarinnar sem ætlað hefur verið að efla jöfnuð og draga úr fátækt í íslensku samfélagi á undanförnum árum. Það eru til að mynda aðgerðir til að efla barnabótakerfið en eins og kemur fram í skýrslunni má greina fátækt ekki síst meðal einstæðra foreldra.

Það eru félagslegar aðgerðir í húsnæðismálum þar sem einmitt áhrif fátæktar geta verið hvað sárust. Þær aðgerðir hafa falist í stuðningi við almenna íbúðakerfið og nýjum hlutdeildarlánum.

Þá vitum við að breytingar á skattkerfinu, sem gerðar voru árið 2019 með innleiðingu þrepaskipts skattkerfis og tengingar persónuafsláttar og þrepamarka við verðlag og langtímaframleiðni, hafa nýst best þeim tekjulægstu í samfélaginu.

Ég vil líka nefna að tímasettri áætlun, sem sett var á upphafsári þessarar ríkisstjórnar 2018,  hefur verið fylgt, þ.e. tímasettri áætlun um lækkun heilbrigðiskostnaðar til að draga úr kostnaði sjúklinga þannig að heilbrigðiskostnaður þurfi ekki að vera hindrun fyrir þau sem standa verst.

Við getum líka rætt þær tillögur sem hafa verið lagðar fram um hvernig við getum dregið úr fátækt barna, til að mynda með því að lengja fæðingarorlof. Þó að það blasi ekki við er það raunverulega aðgerð sem dregur úr fátækt barna.

Þá vil ég nefna þá vinnu sem við höfum lagt í til að meta hagsæld og lífsgæði landsmanna með því að styðjast við heildstætt safn efnahagslegra, umhverfislegra og félagslegra mælikvarða sem auðvelda stjórnvöldum að fylgjast með þróun og breytingum í samfélaginu og styður við stefnumótun og ákvarðanatöku yfir lengri tíma.

Frá því að við birtum fyrst þessa mælikvarða árið 2019 hefur meiri hluti félagslegra mælikvarða þróast í jákvæða átt en þessir mælikvarðar endurspegla líka áhrif sveiflna á vinnumarkaði og innan hagkerfisins á sama tímabili, ekki síst vegna áhrifa heimsfaraldursins. Niðurstöður mælinga sýna að dregið hefur úr hlutfalli fólks sem hefur neitað sér um læknisaðstoð, menntunarstig þjóðarinnar hefur aukist og dregið hefur jafnt og þétt úr brottfalli úr framhaldsskólum. Jafnframt hefur dregið úr fjölda ungmenna sem stunda hvorki nám né atvinnu sem styður við aðrar greiningar sem hafa gefið til kynna jákvæð áhrif aðgerða stjórnvalda á meðan á heimsfaraldri stóð til að auka virkni þessa hóps.

Ég hef sett verkefni um að þróa velsældarmælikvarðana í forgrunn stefnumótunar innan míns ráðuneytis og nú er í samstarfi þriggja ráðuneyta unnið að því hvernig við getum innleitt velsældaráherslur í alla áætlanagerð og ákvarðanatöku, ekki bara í gegnum velsældaráherslur í fjármálaáætlun heldur við gerð fjárlaga hvert ár. Velsældaráherslurnar þekkja hv. þingmenn og vissulega styðjast ráðuneyti í Stjórnarráði Íslands við þessar áherslur í markmiðasetningu sinni. Raunar koma velsældaráherslurnar fram í 30 af 35 málefnasviðum í gildandi fjármálaáætlun. Heildstætt safn mælikvarða um hagsæld og lífsgæði gefur ráðuneytinu líka kost á að horfa á áhrifaþætti stefnumótunar þvert á málefnasvið þegar við erum að vinna stefnur og áætlanir í staðinn fyrir að vera föst inni í sílóum hvers málefnasviðs.

Það þarf ekki að segja frá því í mörgum orðum að aðgerðir til að draga úr fátækt og ójöfnuði, og þar með þeim samfélagslega kostnaði sem leiðir af fátækt, er langtímafjárfesting sem skilar miklum ávinningi fyrir bæði einstaklinga og samfélagið allt. Árangurinn birtist ekki bara í fjárhagslegum þáttum, hann birtist líka í þáttum eins og bættri heilsu, menntun, atvinnu, húsnæðisöryggi og afkomu. Því má segja að í raun og veru feli þessi barátta í sér svo ótal margt annað sem við erum að vinna að á vettvangi stjórnmálanna hverju sinni og hún er alþjóðleg. Fyrsta heimsmarkmið Sameinuðu þjóðanna um sjálfbæra þróun hefur yfirskriftina Engin fátækt og frá samþykkt heimsmarkmiðanna árið 2015 og fram að heimsfaraldri kórónuveiru hefur þeim sem búa við sárafátækt á heimsvísu fækkað umtalsvert samfara auknum útgjöldum aðildarríkja til félagslegra velferðarkerfa sem beinast að því að draga úr skorti á lífsgæðum. Í nýrri skýrslu um stöðu innleiðingar heimsmarkmiða á heimsvísu kemur fram að hægur jákvæður viðsnúningur hafi orðið frá árinu 2021, því að það varð afturför í tengslum við heimsfaraldurinn. Það er ljóst að þörf er á samhentu átaki þjóða til að ná varanlegum árangri. Þó að við séum fyrst og fremst hér að ræða samfélagslegan kostnað fátæktar á Íslandi þá vil ég bara rifja það upp að við erum hluti af þessum heimi og það sem við leggjum fram, t.d. í gegnum þróunarsamvinnu, hefur þau áhrif að draga úr fátækt í heiminum öllum.

Ég nefndi skýrslubeiðendur í upphafi míns máls. Þegar þessi beiðni kom til mín taldi ég rétt, enda forsætisráðuneytið ekki kannski með helstu fræðimenn á þessu sviði innan sinna raða, að leita út fyrir raðir ráðuneytisins. Við leituðum til Halldórs Guðmundssonar, félagsráðgjafa og dósents við Háskóla Íslands, Herdísar Steingrímsdóttur, sem er dósent í hagfræði við Copenhagen Business School, til Kolbeins Hólmars Stefánssonar, félagsfræðings og dósents við Háskóla Íslands, og Kjartans Ólafssonar, félagsfræðings og sérfræðings við Félagsvísindastofnun Háskóla Íslands. Gögnin sem eru undir eru skráargögn frá Hagstofu Íslands og opin gögn frá Hagstofunni, Eurostat og embætti landlæknis.

Það sem sérfræðingarnir gerðu er að steypa saman nokkrum ólíkum gagnasöfnum sem varða fjárhagslega og félagslega þætti; menntunarstöðu, húsnæðisstöðu og heilsufarslega þætti með tilliti til ýmissa bakgrunnsbreytna, til að mynda aldurs og búsetu. Þau gögn, og þetta er mikilvægt, voru hins vegar ekki öll aðgengileg við vinnslu þessarar skýrslu heldur aðeins að hluta til. Því er mikilvægt að við látum ekki staðar numið hér heldur vinnum áfram frekari greiningar og rannsóknir. Ég hef ákveðið að halda þessum rannsóknum áfram. Að minni tillögu samþykkti ríkisstjórnin í júní síðastliðnum að hópur fræðimanna haldi áfram á næstu tveimur árum rannsóknum á fátækt hér á landi og skili á u.þ.b. fjögurra mánaða fresti samantekt um stöðumat og valkosti varðandi einstaka hópa og tillögum um aðgerðir. Ég ætla að koma nánar að því hér á eftir.

Verkefni höfunda var að taka saman upplýsingar og greina gögn og ég ætla ekkert að lesa beiðnina, þið hafið hana aðgengilega. Þetta var yfirgripsmikið og margþætt verkefni. Þó að skýrslan hafi ekki verið unnin innan þess skamma tímaramma sem ætlaður er til slíkra verkefna í þingskapalögum var hún unnin á aðeins fjórum mánuðum. Markmiðið var að hún myndi í meginatriðum varpa ljósi á umfang fátæktar á Íslandi, rekja þróun hennar síðustu tvo áratugi og lýsa stöðu einstakra lágtekjuhópa og einnig varpa ljósi á áhrif af fátækt og hversu varanleg hún er. Þannig að hugsunin er að fá ákveðna yfirsýn en það er líka mikilvægt að muna að það er ekkert einfalt eða afgerandi svar við öllum þessum spurningum og sýn um það hvernig á að útfæra slíka útreikninga um samfélagslegan kostnað er ekki einhlít.

Ég ætla þá að byrja á því að nefna að niðurstöður skýrslunnar staðfesta að staða Íslands samkvæmt alþjóðlegum mælingum á umfangi fátæktar er með því besta sem þekkist meðal samanburðarlanda. Það hefur ítrekað komið fram í greiningum OECD en það er mikilvægt að við séum að skoða þetta hjá okkur. Í skýrslunni er gerð grein fyrir ólíkum aðferðum og mælikvörðum sem alþjóðastofnanir nýta en fátækt er iðulega tengd við lýsingu á ástandi, svo sem húsnæðisfátækt, félagslegri fátækt eða heilsufarslegri fátækt, og vísar þá til tiltekins þáttar samfélagslegrar eða einstaklingsbundinnar stöðu sem bendir til efnahagslegs skorts.

Árið 2020 var á vegum Þróunaráætlunar Sameinuðu þjóðanna og Oxford-háskóla gefin út alþjóðleg fjölþátta vísitala fátæktar sem byggir á þremur meginvíddum, þ.e. heilsu, menntun og almennum lífskjörum. Sú síðastnefnda byggir á mælikvörðum um aðgengi fólks að lífsnauðsynjum, svo sem orku, hreinlæti, drykkjarvatni, rafmagni, húsnæði og eignum. Alþjóðabankinn byggir mælingar á vísitölu sem metur mismunandi víddir velferðar og nær yfir hlutfall heimila í viðkomandi landi. Auk þess að mæla peningalega fátækt byggir vísitalan einnig á menntun og gæðum grunninnviða í þjónustu almennings.

Staða Íslands samkvæmt þessum alþjóðlegu mælingum er að jafnaði með því besta sem þekkist. Umræða um ólík sjónarhorn og reikniaðferðir breytir ekki þeirri staðreynd að slíkar mælingar eru mikilvægar því að þær draga fram áherslur um vilja og hlutverk stjórnvalda og samfélagsins alls til að tryggja að enginn falli utan garðs og að sem flestir búi við góð eða ásættanleg lífskjör og lífsgæði. Þar liggur okkar áhersla.

Áður en ég vík að helstu niðurstöðum vil ég árétta að það er hægt að skilgreina fátækt á tvennan hátt, annars vegar afstæða fátækt sem byggir á skilgreiningu fátæktarmarka út frá miðgildi tekna í samfélaginu. Í þeim útreikningum er gjarnan notast við 50–60% af miðgildi ráðstöfunartekna og þá er byggt á gögnum um tekjur. Hins vegar er svo algild fátækt sem byggir á þarfagreiningu um hvað það er sem þarf til að komast af í samfélaginu. Skortur á þeim gæðum eða fjármunum sem þarf til að greiða fyrir þau þýðir að viðkomandi fellur undir fátæktarmörk. Dæmi um slíka nálgun gætu verið neysluviðmið stjórnvalda sem voru gefin út 2011.

Lágtekjumörk eru hin afstæða og almenna mæling á tekjum sem gefur vísbendingar um hverjir teljist fátækir út frá tekjudreifingu. Fátækt snýst ekki eingöngu um algjöran skort á nauðsynlegum gæðum, eins og mat, húsaskjóli og klæðnaði, heldur um að geta notið þeirra gæða sem þykja sjálfsögð og eðlileg í samfélaginu sem maður tilheyrir. Lágtekjumörkin eru fengin með því að skilgreina punkt í tekjudreifingunni út frá annaðhvort miðgildi eða meðaltali ráðstöfunartekna fremur en út frá skilgreindum nauðsynjum. Þar er yfirleitt miðað við 60% af miðgildi ráðstöfunartekna eins og Hagstofan notar í sínum mælingum. Dýpt fátæktar getur verið mismikil. Einstaklingur sem er rétt undir lágtekjumörkum býr ekki við eins djúpa fátækt og einstaklingur sem er með mun lægri tekjur. Til að meta þróun dýptar fátæktar almennt í samfélaginu er notast við svokallað lágtekjubil sem við finnum með því að finna muninn á lágtekjumörkum og miðgildi ráðstöfunartekna undir lágtekjumörkum. Munurinn er reiknaður sem hlutfall af lágtekjumörkum þannig að hærra gildi endurspeglar dýpri fátækt.

Þá fer ég yfir þróun fátæktar á Íslandi.

1. Dregið hefur úr tekjufátækt á Íslandi á síðustu 20 árum. Lágtekjuhlutfallið, sem ég var að fara yfir hvernig er skilgreint, var 15,3% árið 2000 en er árið 2021 13,5%

2: Börnum sem búa á heimilum undir lágtekjumörkum fækkaði á þessu tímabili, sér í lagi eftir 2017 þegar staða barna batnaði umfram stöðu fullorðinna.

3: Verulega dró úr lágtekjuhlutfalli eldra fólks, þ.e. yfir 67 ára aldri, á þessum 20 árum. Það fór úr 16,5% árið 2000 í 6% á árinu 2022. Staða þessa hóps hefur því batnað verulega. Lágtekjuhlutfall hefur lækkað í flestum landshlutum og munur milli landshluta hefur dregist saman frá því um aldamótin síðustu.

Er þá bara allt gott? Við erum á réttri leið en það breytir ekki þeirri staðreynd að fátækt er staðreynd í íslensku samfélagi og það er mikilvægt að hafa skýra mynd af stöðunni til þess að við getum gripið til markvissra aðgerða til að bæta stöðuna. Niðurstöður skýrslunnar staðfesta að fátækt er áberandi meðal hópa sem eru í viðkvæmri stöðu. Þar er sérstaklega rætt um einstæða foreldra, eins og ég nefndi hér áðan, öryrkja og innflytjendur, nú sem fyrr. Þessir hópar standa verst og börn þessara hópa búa við aukna áhættu á að lifa við fátækt. Hér ber helst að nefna að ætla má að af þeim 13,5% íbúa sem eru undir lágtekjumörkum séu börn tæplega 20%, eða rúmlega 9.000 einstaklingar, miðað við árið 2020. Þróun lágtekjuhlutfalls almennt hjá börnum fylgir þróun fullorðinna en eftir 2017 lækkar lágtekjuhlutfall barna umfram fullorðinna, þannig að þessi þróun er í rétta átt en breytir því ekki að of mörg börn búa við fátækt. Lágtekjuhlutfall barna var 11,6% árið 2020 en þegar tekið er tillit til fjárhags bæði lögheimilis- og umgengnisforeldris hækkar lágtekjuhlutfall þeirra í 14%. Börn sem búa á heimilum foreldra með örorku, einstæðra foreldra eða foreldra sem eru innflytjendur eru mun líklegri til að búa við fátækt en önnur börn. Lágtekjuhlutfall barna einstæðra foreldra og barna innflytjenda er áberandi hæst.

Það er vel þekkt staðreynd að fátækt í æsku getur haft langvarandi áhrif á líf einstaklinga á fullorðinsárum. Það sést t.d. á muni á menntunarstigi þeirra sem hafa búið við fátækt í æsku og þeirra sem voru ofan við lágtekjuhlutfall. Fátækt barna getur verið langvarandi en hún er ekki sérlega tíð eða djúp þar sem staða þeirra er háð tekjum foreldra sem aukast oft með hækkandi aldri.

Ég þarf að fara ansi hratt yfir sögu hér vegna skamms tíma. Ég vil þó nefna að umtalsverður hluti örorkulífeyrisþega er fastur til lengri tíma rétt fyrir ofan lágtekjumörk. Innflytjendur á Íslandi búa oft við tíða, djúpa og langvarandi fátækt. Fólk á eftirlaunaaldri er síst líklegt til að búa við fátækt af þessum einstöku hópum en sá hluti hópsins sem mælist undir eða við lágtekjumörk býr við djúpa fátækt, þ.e. í hópi eldri eldra fólks.

Munurinn á milli landsvæða hefur dregist saman en það er hins vegar ekki nákvæmlega eins milli ólíkra landshluta. Ég fer ansi hratt yfir um ætlaðan samfélagslegan kostnað fátæktar. Það er mikil greining á því hvaða aðferðum er hægt að beita til að reikna út samfélagslegan kostnað fátæktar. Aðferðafræði er mismunandi í ólíkum rannsóknum en almennt er talað um að heildarkostnaður í hagsælum samfélögum sé á bilinu 4–7% af vergri landsframleiðslu. Það er auðvitað töluvert bil þar á milli en það er vegna þess að aðferðafræðin er flókin. Það þarf að gæta varúðar við slíka útreikninga sem samræmd eða algild viðmið og nota þá fremur sem viðleitni til námundunar. Við vinnslu skýrslunnar var helst horft á aðferðafræði rannsókna á samfélagslegum kostnaði í Kanada og Bretlandi og þá voru teknir inn þættir eins og aukin heilbrigðiskostnaður, kostnaður vegna aukinnar afbrotatíðni, tekju- og framleiðnitap vegna fátæktar og áhrif fátæktar á börn.

Áætlaður heildarkostnaður samfélagsins vegna fátæktar á Íslandi er að mati skýrsluhöfunda líklega á bilinu 31–92 milljarðar kr. eða um 1–3% af vergri landsframleiðslu. Eins og áður kom fram stöndum við því betur en samanburðarríkin. Bilið er ansi mikið í þessum áætlaða samfélagslega kostnaði vegna flókinna útreikninga. Þar er m.a. verið að horfa á útgjöld til heilbrigðismála, útgjöld vegna afbrota, vegna fátæktar barna og vegna taps í framleiðni.

Skýrsluhöfundar leggja jafnframt mat á kostnað við að lyfta einfaldlega öllum fjölskyldum upp úr lágtekjumörkum og miðað við stöðu ársins 2020 gætu það verið um 72 milljarða kr. Um leið er fjallað um að það sé skynsamlegt að forgangsraða áherslum og líklegt væri að málefni barna ættu þar að vera í forgangi, enda væri þar um langtímafjárfestingu að ræða.

Þessar niðurstöður, herra forseti, sem við getum lesið út úr þessari skýrslu, sem ég hef nú bara skautað yfir á algerri hraðferð, gefa til kynna að mínu viti að verkefni okkar, eða við getum sagt forgangsatriði okkar sem löggjafarsamkundu ætti að vera að draga úr fátækt barna. Slíkar aðgerðir ættu að skila mestum og varanlegustum ávinningi fyrir samfélagið allt. Hins vegar þarf að vinna sérhæfða greiningu á hverjum hópi út frá ýmsum bakgrunnsbreytum til að vinna tillögur um hvernig megi lyfta fólki í þessum hópum sem sérstaklega eru tilteknir í skýrslunni, þ.e. innflytjendur, einstæðir foreldrar og öryrkjar, úr fátækt. Skýrsluhöfundar benda líka á að það þurfi frekari greiningar og samkeyrslur á fyrirliggjandi gögnum til að sýna og rökstyðja tilefni og umfang sértækra aðgerða til að fyrirbyggja fátækt og meta með nákvæmari hætti þann samfélagslega kostnað sem af henni leiðir.

Líkt og ég nefndi hér áðan hefur ríkisstjórnin samþykkt þá tillögu mína að hópur fræðimanna haldi á næstu tveimur árum áfram rannsóknum á fátækt hér á landi, skili á nokkurra mánaða fresti samantekt um stöðumat og valkosti varðandi einstaka hópa þannig að við getum gripið til þessara markvissu aðgerða. Settur verður á fót stýrihópur með fulltrúum frá heilbrigðisráðuneyti, fjármála- og efnahagsráðuneyti, félags- og vinnumarkaðsráðuneyti, mennta- og barnamálaráðuneyti og  innviðaráðuneyti, auk fulltrúa frá Hagstofu Íslands ásamt forsætisráðuneyti. Þessum stýrihópi er ætlað að vinna áfram tillögur til að draga úr fátækt.


Ræðumaður: Jódís Skúladóttir

Virðulegi forseti. Ég þakka hv. þingmanni fyrir svarið. Ég ætla að reyna að kjarna mig betur. Það er náttúrlega af og frá að ég sé að hugsa um stöðu þessara fyrirtækja. Ég hef engar áhyggjur af því hvað þau hafa fjárfest. Sveitarfélögin, fjölskyldurnar, fólkið sem á allt undir þessari atvinnu, það hefur fjárfest og skuldsett sig og sveitarfélögin farið í uppbyggingu á innviðum og annað, af því að þessi starfsemi er til staðar. Það er það sem ég er að segja.

Svo vil ég líka bæta því við að það er nákvæmlega þetta sem hæstv. ráðherra er að gera. Engin brot án afleiðinga, það hefur ítrekað komið fram í hennar orðum. Ég held að við séum að fara rétta leið. Ég ítreka það að ástandið er fullkomlega óboðlegt. Það er ekki um slysasleppingar að ræða í einstaka kví, það er ekki vandinn. Vandinn er í heildina sá að allt í kringum fiskeldi í opnum sjókvíum hefur gengið bara ákaflega illa.

Ég nefndi það hér í ræðu minni á dögunum að það væri einhver skipting á landinu. Ég heyri mikið fyrir austan að það megi ekki blanda öllu saman af því að allt gangi svo vel fyrir austan þótt það hafi óhappatilvik gerst þarna fyrir vestan. Það er ekki svo. Þar var vinnslustopp mánuðum saman vegna sýkinga í fiskinum, blóðþorra og annars. Það er ekki hægt að segja að þetta gangi vel víðast hvar. Þetta hefur bara í grunninn gengið mjög illa og þetta er ekki í góðu standi.

Ég vildi bara koma aftur upp og er kannski ekki með beina spurningu heldur bara ítreka það að ég er ekki að hugsa um hag norskra fjárfesta. Það er algerlega á hreinu. Ég er að hugsa um íslenska náttúru. En ég er líka að hugsa um þau sem báðu kannski ekki um þennan iðnað en hann kom og þau fengu störf og þau fjárfestu og byggðu upp samfélag í kringum það. Það má ekki bitna á þeim.


Ræðumaður: Jódís Skúladóttir

Virðulegi forseti. Þetta var falleg og hástemmd ræða sem ég get að mjög stórum hluta tekið undir. Ég hef kallað eftir afstöðu þingmanna lengi, að hér stæðu fleiri og tjáðu sig um hina hömlulausu og erfiðu stöðu sem hefur verið í þessum iðnaði undanfarið en þó við litlar undirtektir. En ég er ofsalega fegin að fólk er að vakna.

Með lögum?Ég kem aðallega upp til að spyrja þingmanninn, af því að um efnisleg atriði virðumst við vera nokkuð sammála. En nú er það svo að hæstv. matvælaráðherra hefur og er að vinna gríðarlega mikilvæga vinnu og það að koma fram með mál um að stöðva atvinnugrein — það er búið að fjárfesta gríðarlega í þessari atvinnugrein. Það eru byggðir í landinu sem byggja atvinnulíf sitt alfarið á þessari atvinnugrein. Er það réttlætanlegt? Ég veit það ekki. En er það réttlætanlegt og finnst hv. þingmanni það standast og er það gott fordæmi að banna einhverja atvinnugrein sem þú ert ósammála? Og hvaða fordæmi erum við þá að setja inn í framtíðina þegar það verða komin ný stjórnvöld sem hafa aðra afstöðu til umhverfis og náttúru eða mannréttinda eða hvað það er, að við getum út frá geðþótta bannað bara eitthvað? Ég held að við séum algerlega að vinna rétt í rétta átt og ráðherra hefur skilað bæði gögnum og ítrekað komið fram með þá afstöðu sína að staðan sé óboðleg og gerir miklar kröfur á iðnaðinn. En mig langar að heyra afstöðu hv. þingmanns til þessa.


Ræðumaður: Bjarkey Olsen Gunnarsdóttir

Virðulegi forseti. Ég vil nú taka undir orð hv. þm. Bryndísar Haraldsdóttur um það hvort ráðherra hefði verið hér eða ekki verið. Hv. þm. Sigmar Guðmundsson spurði hér í gær hvort hæstv. ráðherra yrði hér til svara. Forseti sagði já. Við það gerði enginn athugasemd. Það hefði verið hægt að gera athugasemd og segja: Við óskum ekki eftir því af því að við teljum hann umboðslausan, en það gerðu hv. þingmenn stjórnarandstöðunnar ekki.

Virðulegi forseti. Það var spurt um þetta í gær, hv. þingmaður, og það var hægt að bregðast við þegar svörin lágu fyrir hjá hæstv. forseta, sem þau gerðu í kjölfar þess að hv. þingmaður spurði. Ég verð líka að segja sem fyrrverandi formaður fjárlaganefndar að mér finnst hér talað niður til fjárlaganefndar. Hún er með málið. Telji hún þörf á að bregðast við, hvort sem heldur er áformaðri sölu Íslandsbanka eða hvað annað, þá gerir hún það. Ráðherra er ekki með málið. Alþingi er með málið. Virðum það, kæra samstarfsfólk. Ekki gera lítið úr vinnunni okkar.


Ræðumaður: Jódís Skúladóttir

Virðulegi forseti. Ég mæli hér fyrir þingsályktunartillögu um leyfisskyldu og eftirlit með áfangaheimilum. Flutningsmenn eru auk þeirrar sem hér stendur hv. þingmenn Bjarni Jónsson, Bjarkey Olsen Gunnarsdóttir, Steinunn Þóra Árnadóttir og Brynhildur Björnsdóttir. Tillagan lýtur að því að fela félags- og vinnumarkaðsráðherra að undirbúa lagasetningu um leyfisskyldu og eftirlit með rekstri áfangaheimila, skilgreiningu þeirra og hlutverk. Tillagan er nú lögð fram öðru sinni en greinargerð hefur tekið breytingum frá síðustu framlagningu með tilliti til umsagna sem bárust hv. velferðarnefnd. Umsagnir voru að mestu jákvæðar. Alls bárust sjö umsagnir, m.a. frá aðilum sem sinna rekstri áfangaheimila hér á landi og veita þjónustu fólki sem afplánar eða hefur lokið afplánun fangelsisvistar sem og aðilum sem vinna með fólki með vímuefnavanda.

Í gildandi lagaumhverfi er ekki kveðið á um leyfisskyldu eða eftirlit með rekstri og umsjón áfangaheimila. Þá eru engin lagaákvæði sem kveða á um heimild ráðherra til að setja eftirlit með þeim í reglugerð. Leyfisveitingar og eftirlit með áfangaheimilum er frábrugðið því sem almennt gerist í heilbrigðis-, velferðar- og félagsþjónustu. Viðtekið er að ábyrgðaraðili þjónustunnar setji reglur um eftirlit og eftirfylgni með henni sjálfur. Mikilvægt er að árétta að markmiðið með málinu er að eyða þeirri óreiðu sem einkennir málaflokkinn, sem birtist meðal annars í því að ólíkir aðilar veita mismunandi hópum með mismunandi þjónustuþörf ólíka þjónustu.

Virðulegi forseti. Nú er það svo að ég hef í gegnum áranna rás fylgst með málaflokknum og hef tjáð mig talsvert um stöðuna. Vandinn er mikill hjá fólki með vímuefnavanda og sama hvert litið er í málaflokknum eru áskoranir miklar og víðtækar. Hæstv. þáverandi heilbrigðisráðherra réðst í heildarúttekt á heilbrigðisþjónustu við einstaklinga með vímuefnasjúkdóma árið 2021. Því miður hefur lítið frést af þeirri vinnu eftir kosningar en slík heildarúttekt er grundvöllur þess að við getum bætt stöðuna. Að sama skapi tel ég mikilvægt að þrátt fyrir að hér á landi séu starfrækt fagleg úrræði sem standa vel að öllum sínum rekstri verði þó að teljast óeðlilegt að ekki sé skýr lagarammi utan um þjónustu við þennan viðkvæma hóp.

Eins og áður segir veita mismunandi aðilar ólíka þjónustu sem fellur undir starfsemi áfangaheimila. Það er því mikilvægt að gera skýran greinarmun á ólíkum úrræðum fyrir ólíka hópa. Sérstaklega þarf að huga að svokölluðum „þurrum“ og „blautum“ úrræðum.

Þá eru áfangaheimili sem annast afplánun hluta fangelsisrefsingar utan fangelsis, skv. 31. gr. laga um fullnustu refsinga, nr. 15/2016, þar sem viðkomandi dvelur á sérstakri stofnun eða heimili og er þar undir eftirliti. Segja má að þarfir þjónustuþega séu sá þáttur sem skilur á milli ólíkrar starfsemi áfangaheimila og að undir samheitinu áfangaheimili séu mismunandi úrræði og þjónustustig.

Mikilvægt er að starfsemi áfangaheimila hafi skýr markmið, hvert sem úrræðið er, og að til staðar séu fagleg, gagnreynd vinnubrögð og verkferlar sem stuðli að endurhæfingu. Opinbert eftirlit og leyfisskylda sem knýr á um fagleg vinnubrögð, viðveru þar til menntaðs heilbrigðisstarfsfólks sem og félagslega ráðgjöf, hreinlæti, öryggi og aðbúnað eru lykilatriði. Þetta er ekki síst mikilvægt í ljósi þess að sá hópur fólks sem sækir þjónustu áfangaheimilis er iðulega í viðkvæmri stöðu og glímir oft við fjölþættan vanda. Hópurinn sem nýtir úrræðin er fjölbreyttur og því þurfa úrræðin að endurspegla þær þarfir.

Virðulegi forseti. Það er skylda okkar sem samfélags að taka utan um stöðu fólks með fíknivanda. Það hefur ekki farið fram hjá neinum að við erum stödd í miðjum ópíóíðafaraldri. Harmurinn er mikill og ekki bara sjúklinganna heldur allra aðstandendanna líka. Því er okkur tamt að vilja vinna hratt og gera eitthvað strax. Ég geri ekki lítið úr því. En til þess að við getum náð utan um stöðuna, og þar með hjálpað fleirum og náð betri árangri til lengri tíma litið, verður að kortleggja stöðuna. Það er óeðlilegt að svo mikilvæg heilbrigðisþjónusta sé ekki betur römmuð inn í lög og að við vitum ekki raunverulega stöðu mála hverju sinni.

Greina þarf hvaða starfsemi telst í dag til áfangaheimila. Móta þarf ramma um hvaða starfsemi er eðlilegt að falli þar undir og hvert markmið hennar eigi að vera. Eðlilegt fyrirkomulag er að velferðarþjónusta sem þessi sæti opinberu eftirliti og gæðaviðmiðum. Þörfin er brýn og knýr á um skýrar leikreglur. Mikilvægt er að eftirlit vegna útvistunar þjónustunnar í gegnum þjónustusamninga lúti sömu lögmálum og ef um opinbera aðila er að ræða. Þá vill flutningsfólk þessa máls árétta mikilvægi þess að skilgreina þá starfsemi sem fellur undir leyfisskyldu svo að ekki sé neinum vafa undirorpið til hvers konar starfsemi sé vísað. Jafnframt er vísað til þeirrar ábyrgðar að stjórnvöld hafi eftirlit með lögbundinni þjónustu, svo sem heilbrigðis- og félagsþjónustu sem við á hér. Þetta er réttaröryggismál fyrir einstaklinga sem nýta slík úrræði. Á meðan ekki er að finna í íslenskum lögum ákvæði sem varða með beinum hætti starfsemi, leyfisskyldu eða eftirlit með áfangaheimilum er unnt að reka ýmsa, jafnvel vafasama starfsemi undir heitinu án sérstaks eftirlits eða leyfis.

Virðulegi forseti. Ég hef farið hér yfir efni þessarar þingsályktunartillögu og bind miklar vonir við að þetta mál nái nú fram að ganga. Ég hef lokið máli mínu en veit að hæstv. félags- og vinnumarkaðsráðherra mun fylgja þessu máli til enda sé það vilji þingsins.


Ræðumaður: Jódís Skúladóttir

Virðulegi forseti. Ísland er framarlega á heimsvísu í kynjajafnréttismálum en það er bakslag í mannréttindabaráttunni. Mannúðin er á undanhaldi, harkan er að aukast. Að minnsta kosti 40% kvenna verða fyrir kynbundnu og kynferðislegu ofbeldi á lífsleiðinni. Atvinnutekjur kvenna eru enn um 21% lægri en karla. Sjöttu hverri stúlku í tíunda bekk grunnskóla hefur verið nauðgað af jafnaldra. Við hér á hinu háa Alþingi tökumst á um málin alla daga og ég verð svo hugsi yfir því orðfæri sem á sér stað í samfélaginu og hversu gríðarlegur munur er á því hvernig er talað um fólk í okkar samfélagi, hvort heldur eru kjörnir fulltrúar eða bara hver sem er, hversu mikill munur er á orðfærinu þegar um er að ræða karla og svo öll kyn. Vísað er til þingkvenna, kvenráðherra, áberandi kvenna í samfélaginu með óviðeigandi, kynferðislegum, niðrandi athugasemdum. Karlar verða ekkert síður fyrir gagnrýni og það er nú kannski bara viðeigandi að vísa hér í fráfarandi hæstv. fjármálaráðherra, það stendur mikill styr um hann. Ég hef engan heyrt vitna til kynferðis hans eða kynfæra í þeirri gagnrýni, af því að við erum að gagnrýna málefnin og fyrir hvað fólk stendur. En það að konur, trans fólk og aðrir einstaklingar í okkar samfélagi sem fæðast ekki með kynfærin utanáliggjandi þurfi stöðugt að takast á við ómálefnalega gagnrýni sökum kyns er óboðlegt.


Ræðumaður: Steinunn Þóra Árnadóttir

Virðulegi forseti. Ég vil þakka hæstv. innviðaráðherra fyrir sína framsögu og skýra yfirferð yfir samgönguáætlun fyrir árin 2024–2038, svolítið óvenjulegt að vera með svona langt bil undir, og umræðuna hér. Áætlanagerð af þessu tagi er ætlað að sýna á spilin um hvað sé í vændum og kveður á um forgangsröðun við byggingu á mikilvægum samgönguinnviðum. Fyrirsjáanleiki er mikilvægur í svona málum, svo áætlun eins og þessi er mikilvæg í eðli sínu.

Eins og við þekkjum hefur líka hver og einn sína skoðun á upplegginu. Ég er viss um að það á ekki bara við um okkur sem erum hér inni, okkur 63, heldur bara fólk almennt og þetta höfum við svo sem heyrt í umræðunni hér í dag og umræðan mun halda áfram inn í umhverfis- og samgöngunefnd. Ég á sjálf ekki sæti í þeirri nefnd. Það eru því ja, má kannski segja tvö atriði sem mig langar að ræða hér við fyrri umræðu um málið og beina því til nefndarinnar að taka hliðsjón af. Það eru annars vegar almenningssamgöngur og borgarlína og hins vegar málefni fatlaðs fólks í samgöngum, efni sem ég hef raunar áður rætt, en alveg eins og það þarf að ræða ólíka vegi oft og mörgum sinnum er þetta líka atriði sem ég tel mikilvægt að ræða um og halda til haga. Ég fagna þeim áherslum sem finna má víða í tillögunni, til að mynda því að undir markmiði um greiðar samgöngur er sérstaklega kveðið á um að, með leyfi forseta:

„Unnið verði að áframhaldandi uppbyggingu hágæða almenningssamgangna, Borgarlínu og annarra samgöngumannvirkja á grundvelli samgöngusáttmála höfuðborgarsvæðisins.“

Bættar almenningssamgöngur, sér í lagi á þéttbýlum stöðum, eru líklega veigamesti staki þátturinn í því að hér flæði samgöngur vel og til að stuðla að því að við getum náð markmiðum í loftslagsmálum. Það er ljóst að ef ferðum þeirra stöku bíla sem fara um göturnar fækkar þá minnkar álag á samgöngumannvirki, slit á vegum verður minna og það má ætla að það dragi úr svifryksmengun, sér í lagi hér á höfuðborgarsvæðinu og öðrum þéttbýlum svæðum þar sem hún er kannski mest vandamál. Að efla almenningssamgöngur skilar því miklum ávinningi fyrir bætt loftgæði og heilnæmara umhverfi og áhrifin á höfuðborgarsvæðinu eru ótvíræð.

Undirritun samgöngusáttmálans markaði tímamót fyrir framtíðarsýn um umhverfisvænni samgöngur. Borgarlínan er lykilþáttur í uppbyggingu nýrra og fjölbreyttari ferðamáta hér á suðvesturhorninu og í aukinni hlutdeild almenningssamgangna í vali á ferðamáta, enda miða spár við að fjöldi farþega á höfuðborgarsvæðinu muni vaxa úr 11.000 sem var á síðasta ári í 20.000 á næstu fimm árum, sem gerir tæplega 100% aukningu á sex árum. Ég er þeirrar skoðunar að samgöngusáttmálinn og borgarlínuverkefnið sé nauðsynlegt fyrir jákvæða þróun byggðar á höfuðborgarsvæðinu.

Í tillögunni er einmitt lögð áhersla á almenningssamgöngur og gert ráð fyrir uppbyggingu almenningssamgangna vegna flugs og ferjusiglinga auk almenningssamgangna, þ.e. bæði á landsbyggðinni sem og áframhaldandi uppbyggingu borgarlínu og annarra mikilvægra samgöngumannvirkja. Allar tölur benda til þess að fjölbreytt virkni fólks í mismunandi ferðamátum sé að aukast. Það eru fleiri sem fara um hjólandi og gangandi og nýta sér alls konar smáfarartæki til að koma sér á milli staða og við erum, held ég, öll sammála um að til þess þarf innviði.

Virðulegi forseti. Í samgönguáætlun kemur fram að meðal lykilviðfangsefna í samgöngumálum á næstu árum verði þarfir fatlaðs fólks í samgöngum og því fagna ég. Ef íslensku samfélagi er alvara um að fatlað fólk sé virkir þátttakendur í samfélaginu, til að mynda á vinnumarkaði, verður fatlað fólk að komast leiðar sinnar eins og annað fólk og ég vil leggja áherslu á og segja: Í eins miklum mæli og hægt er með sömu aðferðum og annað fólk. Í markmiði um jákvæða byggðaþróun segir, með leyfi forseta:

„Tryggt verði að fatlað fólk hafi aðkomu að málefnum sem að því snúa.“

Ég skil alveg hvað hér er verið að gera og segja og það er mikilvægt að fatlað fólk komi að því að móta stefnu og að fatlað fólk sé haft með í ráðum til að þær lausnir sem notaðar verða komi til með að virka þegar á hólminn er komið, því að við vitum það og þekkjum það m.a. úr umræðu um byggingarreglugerð og aðgengilegar byggingar að það er miklu dýrara að gera breytingar eftir á. Það verður að huga aðgenginu frá byrjun og það sama gildir í samgöngum. En ég vil leggja áherslu á að það megi ekki túlka þetta annars ágæta markmið mjög þröngt því að allar samgöngur þarf að hugsa með þarfir fatlaðs fólks í huga, ekki að hugsa í sértækum lausnum. Mér fyndist allt í lagi að nefndin tæki á því a.m.k. snúning, til að mynda með Öryrkjabandalaginu eða ráðuneytinu eða fleiri aðilum, um það hvort þessi setning ætti e.t.v. að vera opnari. Á því eru örugglega kostir og gallar en ég tel alla vega mikilvægt að fatlað fólk hafi almenna aðkomu að því sem lýtur að samgöngumálum.

Í aðgerðaáætlun fyrir árin 2024–2028 er fjallað um bætt aðgengi fatlaðs fólks að almenningssamgöngum milli byggða og aðgengismál í orkuskiptum. Þar er vísað í að horft verði til skýrslna sem gerðar hafa verið, annars vegar skýrslu ÖBÍ um ástand á biðstöðvum Strætós og hins vegar skýrslu um stöðu fatlaðs fólks í samgöngum. Ég held að það sé mikilvægt að þessar skýrslur hafi verið unnar og það eru sláandi niðurstöður sem koma fram, m.a. um það að á innanlandsflugvöllum eru engin tæki til að flytja fatlaða farþega um borð í flugvélar. Úr þessu þarf auðvitað að bæta og ég fagna því að þetta sé meðal þess sem er á aðgerðaáætluninni.

Það er nefnilega þannig að fatlað fólk verður ekki virkur þátttakandi í samfélaginu nema það komist á milli staða í samfélaginu eins og annað fólk. Fýsískt aðgengi skiptir þar máli, þ.e. að þú komist upp í farartækið sem flytur þig á milli staða og að þú getir athafnað þig við að hlaða bílinn þinn ef hann er rafmagnsbíll. En það er fleira sem skiptir þar máli; viðmót og það sé gert ráð fyrir því að alls konar fólk með alls konar þarfir sé að nota samgöngukerfinu okkar. Það skiptir líka máli. Ég ætla að biðja umhverfis- og samgöngunefnd að taka þessi orð með sér inn í sína vinnu um samgönguáætlunina og treysti því að ráðherrann verði með augað á þessum málum.


Ræðumaður: Bjarkey Olsen Gunnarsdóttir

Herra forseti. Þetta er alltaf stórt plagg um að fjalla þegar samgönguáætlun kemur til þingsins. Ég ætla að taka undir með þeim sem hér hafa talað um það að hafa hana í einu lagi núna, bæði aðgerðaáætlunina og þessa fimm ára áætlun, ég held að það einfaldi hlutina mjög. Ég man að þegar hæstv. ráðherra kom í heimsókn til fjárlaganefndar í tengslum við fjármálaáætlun þá bar samgönguáætlun á góma, án þess að það væri farið út í efnisatriði. og hann sagði að líklega yrðu allir óánægðir með samgönguáætlun því að það væri jú einhvern veginn þannig að þingmenn gjarnan vildu fá sem mest í sitt kjördæmi og hefðu miklar og sterkar skoðanir. Það er alveg rétt, það er auðvitað þannig. Við sem öll erum nýkomin úr kjördæmaviku og ég ætla að leyfa mér að segja ekki síst við sem erum í hinum dreifðu stóru landsbyggðarkjördæmum vitum að þetta eru oftast stóru málin. Þau tengjast líka svo mörgu öðru, þau tengjast heilbrigðismálunum og aðgengi að þjónustu almennt svoleiðis að það er ekkert óeðlilegt við það að fólk hafi á þessu miklar skoðanir.

Ég ætla eins og fleiri að segja að auðvitað hallar talsvert á í þessu varðandi kjördæmin. Það gerir það. Í ljósi þess að við erum að reyna að bæta og auka, hvað á ég að segja, gáttirnar inn í landið, þá hefði ég gjarnan viljað hafa þetta með aðeins öðrum hætti eins og fleiri sem hér hafa talað. Það fer talsvert mikið á Suðurlandið. Þar er auðvitað gríðarleg ásókn, þar er ferðamaðurinn og öryggismálin og ég skil það alveg. En um leið, ef við ætlum að reyna að breyta því, reyna að færa ferðamanninn til, þá hefðum við kannski þurft að horfa meira til þess að mínu mati.

Ég ætla að leyfa mér að segja að ég er ánægð með varaflugvallargjaldið sem hv. þm. Njáll Trausti Friðbertsson hefur talað mikið um hér á Alþingi  og minnt okkur á í gegnum árin sem hann hefur verið hér á þingi hversu mikil mistök það voru að það skyldi aflagt á sínum tíma. Ég bind vonir við að það verði til þess einmitt að þessar gáttir verði betur fjármagnaðar, ekki síst Akureyrarflugvöllur og Egilsstaðaflugvöllur, auðvitað Reykjavíkurflugvöllur líka. En ég held að það komi til með að skipta miklu máli, lagfæring á öllum þeim aðbúnaði sem þarf að lagfæra þar og við sjáum að hér er lagt til.

Ég ætla líka að lýsa ánægju minni með það í sjálfu sér að jarðgöng séu tekin út fyrir sviga, þ.e. þau séu dregin dálítið fram og höfð forgangsröðun í því. Ég hef átt orðastað hér við hæstv. innviðaráðherra um þau mál og hvers vegna okkur gengur einhvern veginn svona illa og getum ekki gert eins og frændur okkar í Færeyjum. Hv. atvinnuveganefnd fór núna á vordögum, í mars, einmitt til Færeyja. Þar skoðuðum við fiskeldi en við skoðuðum líka jarðgöng og ræddum við þá aðila sem fara með þau mál og hvernig Færeyingar eru að fjármagna þetta. Margir hafa haldið að Danir væru að borga fyrir þá. En það er auðvitað ekki þannig. Mér finnst ómögulegt, og ég hef sagt það áður og segi það enn, að við séum ekki að bora göng og ekki búin að gera núna frá því að við lukum við þau síðustu. Það er ekki fyrirhugað í rauninni á næsta ári heldur. Ég átta mig á þenslunni og öllu því sem undir er og við þurfum að halda að okkur höndum. En ég held að við verðum einhvern veginn að nálgast þetta fyrirkomulag í Færeyjum þannig að við getum hreinlega verið með margfalt fleiri göng í gangi heldur en við erum með núna, að vera ekki með tvenn göng í gangi á hverjum tíma er eiginlega bagalegt. Það myndi auðvitað bæta aðgengi og létta á svo mörgum öðrum kerfum ef við næðum að koma því í gang. En hvað um það.

Ég horfi hér líka inn í mitt kjördæmi eðli máls samkvæmt og ég ætla að lýsa ánægju minni með að Brekknaheiði er hér áfram og hana á að klára. Forveri minn gerði gjarnan gys að því að hann myndi ekki hætta á þingi fyrr en þetta væri komið af stað. Verkefnið fór af stað og hann hætti á þingi. Það heldur sem sagt áfram og það er gríðarleg samgöngubót. Við fórum akkúrat Brekknaheiðina núna, þingmenn kjördæmisins, og sjáum auðvitað öll hvaða máli þetta skiptir fyrir samgöngur á milli þessara staða, eins afskipt og Langanes í rauninni er. Það er hægt að ræða um svo margt sem snertir það svæði, bæði varðandi flug og samgöngur og annað slíkt og í rauninni aðgengi þess landshluta, eins og kannski Vestfjarða líka, að mikilvægri þjónustu. Þetta eru svæði sem skera sig dálítið úr. Eins er mjög margt undir fyrir austan.

Það hefur komið aðeins fram hér í umræðunum í dag og hæstv. ráðherra nefndi það sjálfur að það væri vanfjármögnun í vetrarþjónustunni. Það er búið að vera núna til margra ára, hafandi setið í fjárlaganefnd í mörg ár þá hefur maður auðvitað áttað sig á því að þetta hefur verið vanfjármagnað mjög lengi og iðulega farið fram úr áætlunum. En það er líka dýrt að vera að byggja upp góða vegi eins og Dettifossveginn t.d. þar sem við erum að búa til ferðamannahring, demantshringinn, en við erum líka að búa til betri veg fyrir atvinnulífið, þungaflutninga og annað slíkt sem annars þyrfti að fara lengri leiðir. Þess vegna finnst mér mikilvægt að það sé forgangsraðað líka með tilliti til þessara hluta. Auðvitað tekur nefndin málið til sín núna og skoðar og fer yfir eins og ævinlega. Ég er ekkert að gera ráð fyrir því að hér fari allt á hvolf í þessari samgönguáætlun, við vitum alveg að við þurfum að halda að okkur höndum.

En ég ætla líka að nefna, eins og sumir hafa gert hér áður, brúna hjá Fosshóli, við Goðafoss, þar sem er hægt að keyra út af beggja vegna við brúna til beggja átta, þ.e. það eru fjórar leiðir út frá þeirri brú, rúta eftir rútu, umferðin þar minnir helst á Suðurlandið og Gullfoss og Geysi og eitthvað slíkt, ekki síst eftir að komur skemmtiferðaskipa jukust til muna á Akureyri. Þetta er stórhættulegt. Þessi brú er klár í útboð, öll hönnun, allt saman klárt. Hún var tekin af í hittiðfyrra, held ég það að hafi verið. Það fór alveg fram hjá okkur, held ég, þingmönnum kjördæmisins og hún er ekki hér og mér þykir það miður. Ég hefði talið að þetta væri eitt af því sem lyti að öryggissjónarmiðum og ekki síst vegna þess að brúin yfir Skjálfandafljót, eins og kom fram, ber ekki nema ákveðinn þunga. Við ferðuðumst saman, þingmenn kjördæmisins, á níu manna bíl og veltum því fyrir okkur hvort við í tonnafjölda mættum fara yfir hana og það var ekki nema rétt svo. Mér finnst þetta vera eitthvað sem ég myndi leggja til að nefndin skoðaði. Öll verkefni eru mikilvæg. Við erum sammála um það. Öll viljum við bæta samgöngur eins og ég hóf mál mitt á, öll í okkar kjördæmum og allt það. En þetta er það sem ég vona að nefndin velti fyrir sér og fyrst og fremst út frá öryggissjónarmiði og ræði við Vegagerðina um það hvers vegna ákveðin forgangsröðun er valin umfram aðra. Það er líka vert að fá það fram. Og spyrja í leiðinni, af því að ég hef hugsað það með mér núna þegar við getum kannski illa ráðist í gríðarlega stórar og miklar fjárfestingar sökum efnahagsástands, og velta því upp með Vegagerðinni: Er ástæða til þess að fara í minna mannaflsfrek verkefni, svo sem eins og tengivegi og annað slíkt sem hæstv. ráðherra nefndi einmitt líka að vantaði fjármuni í? Ég skora á nefndina að skoða það.

En annars vona ég bara að nefndin gefi sér tíma til að fara vel ofan í þetta mál, sem ég efast ekkert um því þetta er, eins og ég segi, heitt mál í öllum flokkum í öllum kjördæmum.


Ræðumaður: Jódís Skúladóttir

Ég þakka hæstv. ráðherra fyrir andsvarið. Ég ætla að byrja á fyrra málinu sem er brúin yfir Skjálfandafljót. Ég var í rauninni kannski líka að kalla eftir því að á meðan við sjáum ekki: Ókei þennan dag getum við byrjað að byggja nýja brú, þá held ég að það sé mjög gagnlegt að við komum upp einhvers konar ljósum, einhvers konar umferðarstýringu, því að þetta er tifandi tímasprengja.

Varðandi hitt málið þá bara vildi ég vekja á þessu athygli. Ég er ekki að segja að PPP-verkefnin séu ómöguleg eða að þau eigi ekki við á landsbyggðinni eða hvar sem er. Það er hins vegar þannig að það hefur bara ekkert gerst og það virðist vera þannig, hvort sem það er að verktakarnir sæki ekki eftir því eða hvort, sem maður hefur líka heyrt,  lánastofnanir láni bara ekki slíkar fjárhæðir fyrir verkefni á landsbyggðinni, þá er það auðvitað komið á þann stað að erfitt er að horfa til slíkra verkefna ef þau eru jafnvel góð hugmynd en óraunhæf vegna aðstæðna hér á landi.


Ræðumaður: Jódís Skúladóttir

Virðulegi forseti. Ég þakka hæstv. ráðherra fyrir að fara yfir stöðuna og það er bara mjög jákvætt að við séum komin á þann stað að vera í 1. umræðu um samgönguáætlun. Mig langar að nota mínar mínútur aðeins bara til að ræða hitt og þetta og fara yfir stóru myndina og svo skoða kannski smærri verkefni. Mér finnst hafa komið fram í mörgum ræðum í dag hvað stóra myndin er skökk, hvað við höfum orðið algjörlega sprungið kerfi hér á stórhöfuðborgarsvæðinu. Þá er sama hvort við horfum til samgangna, húsnæðis, skólamála eða hvað svo sem það er, á meðan við eigum gríðarlega vannýtt svæði og tækifæri víðar um land. Það er bara pólitísk ákvörðun hvort við ætlum að halda áfram að bútasauma og reyna að redda, og það kom fram hér í máli hv. þingmanns sá fjöldi bíla sem þarf að nota samgöngukerfið hér af því að það er pólitísk ákvörðun um að hér eigi allir að búa, og ég held að bara á meðan við höfum ekki stærra landrými á suðvesturhorninu þá stefnum við í dálitlar ógöngur.

Mig langar að fagna því að vera farin að sjá fyrir endann á Fjarðarheiðargöngum. Við látum eins og nú sé þetta svolítið klappað og klárt en það á reyndar eftir að grafa göngin sem verður líklega dálítið hressilegt og stórt verkefni en það er gríðarlega mikilvægt. Mig langar að koma að því út frá þessu sem ég er að ræða um, hinum pólitísku ákvörðunum og hvert við erum að stefna og hvert við höfum verið að stefna mjög lengi. Hæstv. ráðherra kom aðeins inn á fjármögnunarþáttinn í samgöngumálum. Það er mín skoðun að það sé ekki endilega farsælast að það séu lífeyrissjóðir landsmanna sem séu að leggja til fjármagn í þessi verkefni. Hér var rætt um lán með ríkisábyrgð og ef við horfum til Færeyinga, vina okkar þar, sem hafa verið ákaflega farsæl í sínum samgöngumálum, þá held ég að við mættum læra talsvert af því, af því að ég held að það kosti gríðarlega fjármuni og langan tíma að við stöndum alltaf frammi fyrir því að vera að rífast um það hvort við séum að fara í framkvæmdir hér eða þar, hvort það sé höfuðborgin, Austfirðir, Vestfirðir eða hvað, og á meðan við erum einhvern veginn að reyna að ákveða hvert við ætlum að stefna þá fer bæði tími og peningur til spillis. Ég held að það væri farsælt að geta verið í fleiri verkefnum í einu og þetta hefur vissulega lagast á undanförnum árum en ég held að við ættum að geta gert miklu betur.

Hér var komið inn á t.d. mengunarbótaregluna og fleira. Það er auðvitað þannig að samgöngukerfið okkar kostar peninga og svo fer það líka eftir því hvert álagið er á hverjum stað og hvers konar samgöngur við erum að vinna með og horfa til. En nú er mikið talað um öflugt atvinnulíf, að það skipti svo miklu máli að fá samgöngurnar til að efla atvinnulífið enn þá meira. Mig langar aðeins að snúa þessu við. Þar sem við höfum gríðarlega öflugt atvinnulíf, þar sem við höfum mjög stóran hluta af útflutningstekjum þjóðarinnar frá ákveðnum svæðum, þá þætti mér ekkert óeðlilegt að þeir sem nota kerfið af slíkum mætti og slíkum þunga að það getur ekki verið horft fram hjá því hversu mikið álag á samgöngukerfinu okkar það er, og þá er ég fyrst og fremst að vísa í þungaflutninga á nú þegar kannski vanfjármögnuðum slóðum, Vestfjörðum og Austurlandi, þá finnst mér allt í lagi að við horfum aðeins til þess líka. Ég fagna því alltaf þegar öflug fyrirtæki, hvort sem er í sjávarútvegi eða stóriðju eða hvað það er, sýna lit og samfélagslega ábyrgð. Það er góðra gjalda vert að byggja eitthvert íþróttahús eða gefa 100.000 í lúðrasveitina á staðnum, en við verðum líka að horfa til þess að innviðina sem er verið að byggja upp í þessum samfélögum eru þessi fyrirtæki að nýta og þau þyrftu hugsanlega að borga stærri hluta af kökunni.

Nú er nýlokið kjördæmaviku og við þingmenn allra kjördæma erum kannski dálítið lituð af því. Við erum mjög impóneruð eftir þessa viku, höfum átt marga fundi og heimsótt mikið af sveitarfélögum og fyrirtækjum og auðvitað alls staðar sem við komum eru samgöngurnar á dagskrá og eðlilega. Ég er að austan og ég myndi ekki skilgreina mig sem aldraða konu þótt ég sé ekkert sérstaklega ung. Staðan er samt sú að ég man eftir því í minni æsku að við vorum alveg að fara að laga Axarveg. Margt hefur gerst og margt hefur breyst og ákvarðanir hafa verið teknar og hringvegurinn hefur verið færður og það hefur verið farið í PPP. Staðan er hins vegar sú í október árið 2023 að Axarvegur, sem er lífæð innan sveitarfélags, er algerlega óboðlegur eins og hann er. Vetrarþjónustu er ábótavant á meðan ekki verður komið á heilsársvegi. Þetta er ótrúlega sérstakt. Hugmyndafræðin um PPP er ekki slæm en ég tek undir það sem hefur komið fram í umræðunni: Er hún raunhæf í okkar landi, í okkar fjármálaumhverfi, í okkar verktakaumhverfi? Verður þetta einhvern tímann raunhæfur kostur sem gæti verið gagnlegt að nýta? A.m.k. hefur það hvorki verið við Hornafjarðarbrú né Axarveg en við skulum vona hið besta.

En annað er það sem mig langar að koma inn á, þessar mínútur líða hratt, og það er varðandi ferðaþjónustuna. Ferðaþjónustan á landinu hefur vaxið gríðarlega og er orðin ein af okkar stóru undirstöðum í þessu landi og ég upplifi dálítið á svo mörgum sviðum, ekki bara hvað varðar hótelgistingu sem er uppbókuð langt fram á næsta ár, varðandi alls konar þætti — og ég hef talað fyrir því að ég myndi vilja sjá meira gert en gistináttagjaldið. Það er mín persónulega skoðun að ég myndi vilja setja gjald á alla gesti sem koma, til innviðauppbyggingar.

Eitt af því sem er mjög áhugavert er að lögregluembættin um landið eru dugleg að setja fréttir á samfélagsmiðla, t.d. af því hvernig hefur gengið í ökueftirliti á svæðunum. Og ítrekað hefur það komið fram að fjöldinn allur hefur verið stöðvaður fyrir of hraðan akstur og um og yfir 90% eru erlendir ferðamenn á bílaleigubílum á hættulegum vegum, inni á fjöllum, á stöðum þar sem er erfitt fyrir okkur þó hér víkingana að keyra. Ég held að þetta sé algerlega stórslys í uppsiglingu og mig langar þá sérstaklega benda á einn stað sem er brú yfir Skjálfandafljót við Goðafoss. Það er auðvitað sturluð staðreynd að þar sé einbreið brú en ég held að við getum ekki beðið og mig langar  að brýna ráðherra, að sjálfsögðu áfram til góðra verka en mig langar að brýna hann í því að þangað til að við komumst í það að byggja nýja brú verður að koma upp umferðarstýringu. Þarna eru mörg þúsund og jafnvel tugir þúsunda á dag þar sem er einbreið brú og gatnamót og brekka. Þetta er svo hættulegur staður. Ég veit að við viljum öll gera vel og við þurfum að nýta okkur þetta tækifæri sem felst í ferðamannaiðnaðinum en það þýðir líka að við þurfum að bera ábyrgð. Við viljum ekki standa frammi fyrir stórslysum sem má jafnvel rekja til þess að innviðirnir okkar séu svo slakir að þar hafi þetta verið fyrirséð. Ég þakka annars fyrir þessa góðu umræðu og hvet ráðherrann áfram.


Ræðumaður: Jódís Skúladóttir

Virðulegi forseti. Laugardaginn 7. október síðastliðinn voru mótmæli hér á Austurvelli. Þar kom saman ótrúlegur fjöldi fólks til að mótmæla því ástandi sem er í laxeldi allt í kringum landið. Ég mætti þarna að sjálfsögðu. Þetta er gríðarlega stórt umhverfismál og mér var bæði ljúft og skylt að vera þar og fyrir það hef ég fengið gagnrýni.

En mig langar að koma hér og bregðast aðeins við því að sérstaklega fyrir austan hefur mikið verið talað um að hér sé verið að blanda öllu saman, það hafi orðið slys á Vestfjörðum en allt sé í góðu standi á Austurlandi. Í fyrsta lagi skulum við ekki kalla það slys þegar keyrt er með opin augun og háu ljósin beint af augum á vegg. Það er ekki slys. Ástandið er algerlega ótrúlegt og ég hvet fyrirtækin sjálf til að gyrða sig í brók og fara að axla meiri ábyrgð. Ráðherra málaflokksins hefur lagt til miklar breytingar og engin slys eru án afleiðinga. Það er verið að taka þetta föstum tökum í regluverkinu en það er ekki nóg ef ekki er farið eftir því.

Hvað varðar fiskeldi á Austurlandi þá sat ég í kjördæmaviku fund með sveitarfélaginu Múlaþingi og spurði um stöðuna. Þar er það alveg ljóst að íbúar Seyðisfjarðar hafa hafnað öllu fiskeldi í firðinum. Sveitarstjórn hefur frá upphafi, frá því að sveitarfélagið var sameinað og þessi sveitarstjórn komst á  og  æ síðan, ekki viljað svara neinu er varðar það og það voru engin svör á þessum fundi frekar en áður. Sveitarstjórn ætlar ekki að standa með íbúum Seyðisfjarðar, verð ég að lesa út úr því. Að lokum vil ég benda á að það hefur ekki verið slysalaust fyrir austan;  margra mánaða stopp í vinnslu vegna alvarlegra veirusýkinga, blóðþorra og fleira. Það er ekki merki um góðan gang.


Ræðumaður: Steinunn Þóra Árnadóttir

Virðulegi forseti. Álit umboðsmanns Alþingis liggur fyrir og Bjarni Benediktsson hefur sagt af sér sem fjármála- og efnahagsráðherra. Ég tel að hann hafi þar brugðist rétt við og mér finnst eðlilegt að þingið hafi verið að ræða þetta hér áðan undir dagskrárliðnum fundarstjórn forseta.

Herra forseti. Það er samt þannig að það eru jafnvel stærri og alvarlegri atburðir að gerast úti í hinum stóra heimi, þó svo að auðvitað skipti þetta máli í íslensku samfélagi. Síðustu sólarhringa höfum við horft upp á hörmulega atburði fyrir botni Miðjarðarhafs, atburði keimlíka því sem við höfum því miður séð svo ótal oft áður í átökum Palestínufólks og Ísraelsmanna. Við höfum séð þetta handrit áður og vitum hvernig því mun ljúka, eða öllu heldur ekki ljúka.

Átakasaga þessi er áratugalöng en þessi lota hófst með hræðilegum árásum og hrinu mannrána og morða Hamas-liða. Hið fyrirsjáanlega viðbragð var svo loftárásir Ísraelshers á þéttbýlt svæði fólks sem getur hvergi flúið. Afleiðingin verður eins og allir vita í hjarta sínu aðeins framlenging á vítahring ofbeldis og gagnárása. Raunverulegur friður muni ekki komast á með ofbeldi, ekki í Palestínu og Ísrael og ekki neins staðar annars staðar.

Forseti. Ég trúi því að íslensk stjórnvöld geri sitt til að tala máli friðar þarna sem annars staðar og ég fagna því að það hafi verið gripið skjótt inn í og látið senda eftir Íslendingum og koma þeim af átakasvæðinu. Ég ætla að trúa því að það komi ekki annað til álita núna, eins og málum er háttað, að það detti ekki nokkrum manni í hug að senda einhvern héðan til átakasvæðisins í Palestínu.


Ræðumaður: Orri Páll Jóhannsson

Virðulegur forseti. Þar sem kallað er eftir viðbrögðum stjórnarliða hér þá er mér bæði ljúft og skylt að koma upp. Það er alveg rétt sem nokkrir hv. þingmenn hafa sagt hér, það féllu ansi mörg orð í þessari umræðu og með réttu eða röngu. Hér gerðist ég ásamt fleirum aðilum ekki sekur um það heldur notaði orðalagið að velta við hverjum steini. En við höfum líka verið að því með því að nýta okkur þær stofnanir og þau apparöt, ef ég leyfi mér að sletta, virðulegi forseti, sem eiga að vera okkur til hjálpar í að greiða úr málum og komast að niðurstöðu. Nú liggur fyrir álit trúnaðarmanns Alþingis sem ráðherra hefur brugðist pólitískt við og það þykir mér rétt niðurstaða og fagna henni.


Ræðumaður: Jódís Skúladóttir

Virðulegi forseti. Það er búið að vera áhugavert að hlusta á þessa umræðu og gagnlegt að fá hér ólík sjónarmið fram. Mig langar að nýta mínar tvær mínútur í að fjalla aðeins um það sem mér finnst svo oft verða einhvern veginn undir í umræðunni og það er að við getum aldrei horft til ákveðinnar grunnþjónustu í þessu landi með einhverja arðsemiskröfu á bakinu. Það að þjónusta íbúa í grundvallaratriðum alls staðar á landinu verður líklega aldrei til þess fallið að einhver sé að fara að græða á því peninga. Það mun kosta peninga. Ef við horfum til þeirra fjölmörgu fyrirtækja sem hafa verið nefnd hér í umræðunni í dag og farið hefur verið í sölu á og einkareksturinn tekið yfir má sjá rauðan þráð af lakari þjónustu við íbúa landsins. Fólk hefur minni tök á því að sækja þjónustu í sínu nærsamfélagi. Því ætlaði ég að benda á byggðavinkilinn í þessu þegar kemur að hinni ýmsu þjónustu.

Annað er það, eins og hefur svo sem komið fram í umræðunni, að ef það er svo sameiginlegt mat okkar hér að einhverjar eignir ríkisins eigi að selja þarf það auðvitað að vera hafið yfir allan vafa hvernig er að því staðið og hvernig við ætlum að gera það. Þess vegna hef ég sagt að ekkert verði selt í Íslandsbanka fyrr en búið er að koma algjörlega á framfæri því að aðferðafræðin sé í lagi. Ég hef líka lagt það til að Landsbankann eigi ekki að selja. Og það höfum við sagt í VG.

Að lokum ítreka ég  að mikilvægir innviðir eiga að vera í eigu ríkisins til að tryggja þjónustu við almenna borgara en ekki til að selja þá einstaklingum úti í bæ.


Ræðumaður: Steinunn Þóra Árnadóttir

Frú forseti. Málshefjandi lagði upp með það að tala um ráðstöfun söluágóða af ríkiseignum til fjárfestinga í mikilvægum innviðum. Ég verð að taka undir með þeim sem finnst þetta vera sérstakt upplegg í umræðu hér. Það hefur líka verið talað um að losa um eignarhald í rekstri sem ríkið þarf ekki að vera í.

Frú forseti. Þetta eru risastórar pólitískar spurningar sem snúa að því hvernig samfélag við viljum reka og það er ekki eitthvað eitt sem gildir um öll svið samfélagsins. Við í Vinstrihreyfingunni – grænu framboði höfum lagt áherslu á að það eru mjög margar stofnanir og mikill rekstur sem ríkið er í sem er mikilvægur fyrir fólkið í landinu, sem er mikilvægt að sé í opinberri eigu og í opinberum rekstri. Ríkisstjórnin hefur m.a. farið í það að kaupa mikilvæga innviði eins og Auðkenni og sæstrenginn ÍRIS og fleira sem eru mikilvægir samfélagslegir innviðir sem eiga auðvitað að vera í opinberri eigu. Mér finnst ekkert annað en skynsemi í því að húsnæði fyrir rekstur ríkisins sé líka í eigu hins opinbera, enda stendur ekkert til að fara að leggja þann rekstur niður, en auðvitað þarf að sinna viðhaldi.

Frú forseti. Mig langar að nefna það að í nýlegri skýrslu Vörðu – rannsóknastofnunar vinnumarkaðarins kom fram að staða og heilsa sérstaklega kvenna sem eru að vinna við ræstingar er á öllum mælikvörðum slæm. Mér finnst að við ættum að vera að ræða það hvort hið opinbera ætti jafnvel að taka til sín aftur verkefni sem hefur verið útvistað með kjör samfélagsins fyrir augum. Mig langar að stinga því inn að ég held að það gæti bara verið dæmi um mjög góða kynjaða hagstjórn vegna þess að það snýst um sparnað til langs tíma í heilbrigðiskerfi og félagslega kerfinu.

Forseti minnir hv. þingmenn á að virða ræðutíma sem er takmarkaður.


Ræðumaður: Katrín Jakobsdóttir

Herra forseti. Mér finnst rétt að koma hér upp til þess að ítreka það sem fram kom í umræðum um frumvarp mitt um Mannréttindastofnun Íslands þar sem ég upplýsti að ég myndi, að höfðu samráði við forseta þingsins, leggja til að þessu máli yrði vísað til stjórnskipunar- og eftirlitsnefndar af þeirri einföldu orsök að hér er verið að leggja til nýja stofnun sem heyrir undir Alþingi. Nú liggur auðvitað ekki fyrir ákvörðun um það en það er tillagan sem um ræðir og því er eðlilegt að stjórnskipunar- og eftirlitsnefnd, sem fer með stofnanir þingsins, fái þetta mál til sín. Hún getur þá eftir atvikum óskað umsagnar frá allsherjar- og menntamálanefnd ef vilji er til þess en mér finnst það algerlega liggja ljóst fyrir að þetta mál á heima þar.


Ræðumaður: Katrín Jakobsdóttir

Herra forseti. Ég tek hvorki undir myndlíkinguna né þá mynd sem dregin var upp í þessari fyrirspurn hv. þingmanns og er hreinlega ekki sammála henni. Hv. þingmaður er hins vegar að spyrja mig hér um rannsóknarskýrslu Alþingis og það er auðvitað ekki mitt að taka ein ákvörðun um slíkt. Það er bara ákvörðun sem Alþingi tekur. Ég get hins vegar lýst þeirri skoðun minni sem þingmaður, eins og hv. þingmaður, og við erum jú öll með eitt atkvæði í þessum sal ef slík tillaga kæmi til afgreiðslu, að ég tel og ítreka það að Alþingi Íslendinga hafi staðið sig vel í því að gera upp hrunið. Ég tel að rannsóknarskýrsla Alþingis hafi birt mjög greinargóða mynd af aðdraganda hrunsins og ég tel að stjórnkerfið og þingið hafi staðið sig vel í því að vinna úr þeim ábendingum sem þar komu fram.


Ræðumaður: Katrín Jakobsdóttir

Herra forseti. Það er alveg hárrétt sem hv. þm. Ásthildur Lóa Þórsdóttir nefnir hér. Það eru mörg í þessum sal sem voru hér í þessum sal í hruninu og ég er ein þeirra. Ég tel raunar, og ætla bara að fá að segja það hér, að við sem samfélag höfum unnið ágætlega út úr þessum erfiðu atburðum. Hér var unnin gríðarlega umfangsmikil rannsóknarskýrsla Alþingis þar sem farið var yfir alla þá þætti sem höfðu áhrif og skiptu máli í aðdraganda hrunsins. En ekki nóg með það, eins og kom fram í skýrslu sem ég lagði fyrir þingið í hittiðfyrra að beiðni hv. þingmanns Pírata, og fleiri með honum en frumkvæðið átti hv. þm. Björn Leví Gunnarsson, þar sem ég var beðin um að gera grein fyrir hvernig unnið hefði verið úr öllum þeim ábendingum sem komu fram í rannsóknarskýrslu Alþingis, heldur kom það sjálfri mér á óvart, þótt ég hefði verið hér allan þennan tíma, hversu mikið hafði verið gert, hversu mikið hafði verið gert af ólíkum ríkisstjórnum, bæði þeirri sem tók við eftir hrun, og ég sat sjálf í, en líka þeirri ríkisstjórn sem sat í hruninu, þeirri ríkisstjórn sem kom á eftir þeirri sem ég sat í og þeirri ríkisstjórn sem nú situr.

Fjármálakerfið á Íslandi er sem betur fer ekki undir sama regluverki nú og það var þá. Það er mjög margt sem hefur verið gert til bóta þegar kemur að til að mynda stöðu fólksins í landinu, hvort sem það eru leigjendur eða eigendur. Kannski birtist það í því að við stöndum núna að sjálfsögðu ekki frammi fyrir hruni en vissulega efnahagslegum örðugleikum en við sjáum allt aðra stöðu á íslenskum heimilum nú og ekki á neinn hátt sambærilega við það sem hér var í kringum hrun.

Hv. þingmaður spyr hvort ég telji nóg að gert við að gera upp hrunið. Ég tel að Alþingi Íslendinga, allir flokkar, hafi staðið sig ansi hreint vel í því, bæði að láta vinna rannsóknarskýrsluna á sínum tíma en líka allt það sem á eftir kom til að bregðast við öllum þeim ábendingum sem þar komu fram.


Ræðumaður: Katrín Jakobsdóttir

Vísaðir í annan ráðherra.Herra forseti. Ég neyðist því miður til að leiðrétta hv. þingmann sem sagði að ég hefði ekki lýst minni afstöðu í fyrra svari því að það gerði ég og sagði að það væri algjörlega skýrt að ég fordæmdi þessa árás. Þannig að hv. þingmaður hefur eitthvað — já, og vísaði líka í annan ráðherra en sagði einnig algerlega skýrt að ég fordæmdi þessi árás. Þannig að ég bið hv. þingmann um að hlusta vel eftir svörum þegar þau koma því að þetta var algjörlega skýrt svar. Ég hef ekki tekið neina afstöðu til þess hvað varðar upplýsingu í fánalitum enda eru  því miður, eins og kom fram í mínu fyrra svari, ansi mörg dæmi þar sem það kann að vera ástæða til að gera slíkt.


Ræðumaður: Katrín Jakobsdóttir

Herra forseti. Ég þakka hv. þingmanni fyrirspurnina. Svarið er algerlega skýrt. Utanríkisráðherra Íslands lýsti afstöðu íslenskra stjórnvalda sem er líka afstaða hæstv. forsætisráðherra. Íslensk stjórnvöld fordæma þessa árás og gera það með skýrum hætti og afdráttarlaust. Hv. þingmaður spyr hér — eða biður mig   að ræða ekki um stöðuna almennt, en ég ætla samt að fá að nota tækifærið og gera það því að það er einfalt svar við fyrirspurn hv. þingmanns. Afstaða íslenskra stjórnvalda liggur algjörlega ljós fyrir. En það er hins vegar mjög mikið áhyggjuefni að sjá þessar árásir því að það er alveg ljóst að afleiðingarnar af þeim geta orðið gríðarlegar og haft áhrif langt út fyrir þetta svæði. Við erum að sjá átökum í heiminum fjölga, víða um heim, og heimurinn er í raun og veru orðinn allur annar staður en hann var bara fyrir örfáum árum. Ég vil segja það, þó að hv. þingmaður vilji ekki að ég tali  um það, að  það er líka áhyggjuefni  fyrir okkur Íslendinga að sjá þessa uggvænlegu þróun víða um heim. En afstaða íslenskra stjórnvalda gagnvart þessari árás er algerlega skýr og hún er fordæmd.


Ræðumaður: Katrín Jakobsdóttir

Herra forseti. Ég skal svara þessu alveg skýrt. Ég vil meina að bæði skýrsla Seðlabankans og skýrslan um framtíð íslenskrar peningastefnu séu bara mjög góður grundvöllur fyrir umræðu um framtíð gjaldmiðilsins. Ég tek ekki undir það að þessar skýrslur séu litaðar af einhverjum tengslum við hagsmunaöfl. Ég held reyndar að hv. þingmaður hafi ekki verið að segja það. Ég held að þessar skýrslur séu mjög vandaðar. Ég held að þær séu góður grunnur og ég sé ekki endilega tilganginn með því að kalla til frekari sérfræðinga til að gera nýja skýrslu. Við erum bara með gríðarlega góð gögn.

Þegar á öllu er á botninn hvolft þá snýst þetta um pólitíska ákvörðun og þetta snýst um heildstætt mat, ekki bara á gjaldmiðlinum heldur öllum hinum atriðunum sem þarna heyra undir. Við getum kallað marga sérfræðinga til. Ég hugsa að niðurstaðan yrði svipuð. Það fylgja kostir og gallar báðum leiðum þegar rætt er um gjaldmiðilinn. Það er í raun og veru bara tveir raunhæfir valkostir. Það er það sem alltaf kemur fram í þessum skýrslum. Tökum þá bara umræðuna út frá stjórnmálunum og út frá pólitíkinni. Ég skirrist ekki við það.


Ræðumaður: Katrín Jakobsdóttir

Herra forseti. Ég vil þakka hv. þm. Þorgerði Katrínu Gunnarsdóttur fyrir að taka upp stefnumál Viðreisnar. Það er eðlilegt að við ræðum þessi mál og ég held að ég hafi sagt það í þessu viðtali að það kæmi ekki á óvart að umræða um nýjan gjaldmiðil væri fyrirferðarmeiri um þessar mundir en hún hefur verið undanfarin ár, einfaldlega vegna stöðu á verðbólgu og vöxtum. Ég vil hins vegar minna hv. þingmann á það að við höfum auðvitað rætt þetta áður og í okkar tíð hér á Alþingi var unnin alveg gríðarlega vönduð skýrsla um raunhæfa valkosti Íslands í gjaldmiðlamálum af hálfu Seðlabanka Íslands, ítarleg skýrsla sem kom út árið 2012, og að auki var fjallað líka um þessi mál í skýrslu sem gefin var út 2018 um framtíð íslenskrar peningastefnu. Þar er niðurstaðan sú að raunhæfir valkostir Íslands í gjaldmiðlum séu í raun tveir; að halda í íslenska krónu með sjálfstæðri peningastefnu og ákveðnum þjóðhagsvarúðartækjum eða að taka upp evru í kjölfar inngöngu í ESB og Evrópska myntbandalagið.

Það sem ég var að segja í þessu viðtali var að þessi ákvörðun snýst ekki bara um gjaldmiðilinn. Hún er ekki þeirrar gerðar að við getum sagt um það að taka upp nýjan gjaldmiðil: „Hey presto“, öll mál leyst. Það er ekki eins og það sé ein samræmd verðbólga innan Evrópusambandsins í dag og þar nægir bara að horfa til austurhluta álfunnar þar sem verðbólga er miklu hærri en á Íslandi og síðan til annarra ríkja þar sem hún er lægri. En það sem ég vil líka segja hér er að þó að við ræðum þetta bara út frá gjaldmiðli þá erum við ekki að ræða þetta út frá öllum öðrum þáttum. Það sem ég hef kannski haft mestar áhyggjur af þegar möguleg innganga Íslands í Evrópusambandið hefur verið rædd er í raun og veru lýðræðishallinn sem gæti birst lítilli þjóð á jaðri Evrópusambandsins, áhrif hennar á mikilvægar ákvarðanir og hvaða áhrif við myndum í raun og veru hafa. Þess vegna vara ég við því að við ræðum þetta eingöngu út frá gjaldmiðlinum þó að hann sé að sjálfsögðu mikilvægur og þar séu kostir og gallar. Við þurfum að ræða þetta út frá öðrum þáttum líka.


Ræðumaður: Katrín Jakobsdóttir

Herra forseti. Hv. þingmaður sagði hér í fyrri fyrirspurn sinni að nú þyrfti að velja á milli þess að hafa hærri vexti eða hærri skatta, en ég held að það sé ekki alveg svo einfalt. Ég held að við þurfum að horfa á heildarmyndina og það er nákvæmlega það sem við erum að gera, bæði að sýna aðhald og grípa til félagslegra aðgerða til að styðja við Seðlabankann og það eru vísbendingar um að þessar aðgerðir séu nú að ganga eftir.

Hv. þingmaður spyr hér um kjarasamninga fram undan. Fyrstu skrefin til að styðja við kjarasamningana fram undan voru tekin með því að sýna áform ríkisstjórnarinnar um að tvöfalda framlög til þess að auka hér framboð á hagkvæmu húsnæði fyrir tekjulægri hópa, svokölluð stofnframlög. Þetta er eitt mikilvægasta verkefni stjórnvalda nú, þ.e. að koma jafnvægi á húsnæðismarkaðinn. Þetta er það sem verkalýðshreyfingin leggur mesta áherslu á, að við beitum okkar tólum og tækjum til að tryggja aukið framboð á húsnæðismarkaði, að við styðjum betur við bæði eigendur og leigjendur eins og við höfum verið að gera og að við hugum sérstaklega að kjörum barnafjölskyldna í landinu. Þar þurfa sveitarfélögin auðvitað líka að koma að, því að eitt stærsta vandamálið sem blasir við núna er auðvitað skortur á leikskólarýmum víða um land.


Ræðumaður: Katrín Jakobsdóttir

Herra forseti. Ég þakka hv. þm. Kristrúnu Frostadóttur spurninguna. Síðasta verðbólgumæling var 8% og hækkaði þá um 0,4 prósentustig, raunar af þeim ástæðum sem skýrðar hafa verið, að þetta er ársverðbólga. Það er hins vegar áhyggjuefni að við sjáum t.d. verðlag á mat- og drykkjarvörum halda áfram að hækka, sem er sérstakt áhyggjuefni, tel ég vera. Það á við bæði um innlendar og innfluttar vörur og þar er greinilega, að ég tel, full ástæða til að skoða þessa þróun nánar.

Hv. þingmaður er fremur að horfa til þess hvað ríkisstjórnin hefur gert. Ég vil benda á að ríkisstjórnin hefur með sínum áætlunum verið að styðja mjög markvisst við Seðlabankann. Seðlabankinn tók þá mikilvægu ákvörðun í síðustu viku að hækka ekki vexti, þvert á spár flestra markaðsaðila, með þeim rökstuðningi að undirliggjandi verðbólga, þrátt fyrir nýjustu ársmælingu, hafi þrátt fyrir þetta hjaðnað og vísbendingar séu um að dregið hafi úr tíðni verðhækkana sem séu ekki á jafn breiðum grunni og áður. Samkvæmt nýjustu spá Seðlabankans eru verðbólguhorfur betri nú í vor og bankinn gerir ráð fyrir að það dragi meira úr verðbólgu á næstu mánuðum en hann gerði ráð fyrir í vor. Og það er í samræmi við mat annarra greiningaraðila.

Hv. þingmaður spyr hér um verðbólguna og ég segi: Það eru allar vísbendingar í kringum okkur um að verðbólgan fari nú niður á við og það skapist forsendur fyrir því að lækka vexti. Ég er sammála hv. þingmanni. Þær vaxtahækkanir sem ráðist hefur verið í eru svo sannarlega farnar að bíta og þær eru mjög íþyngjandi fyrir stóra hópa fólks. Þess vegna er mjög mikilvægt að verðbólgan gangi niður og þess vegna hefur ríkisstjórnin kynnt aðgerðir sem miða að því, ekki bara að afla aukinna tekna, t.d. með aukinni skattheimtu á fyrirtækin í landinu, með sértækri skattheimtu t.d. á ferðaþjónustu og fiskeldi, með aukinni gjaldtöku á samgöngur, heldur líka aðhald í ríkisrekstri, mikið aðhald í ríkisrekstri til að tryggja að ríkisfjármálin styðji við peningastefnuna.   En horfurnar eru góðar og við munum sjá verðbólguna fara niður.


Ræðumaður: Bjarkey Olsen Gunnarsdóttir

Virðulegi forseti. Mér þykir leitt að þetta sé komið hingað inn í þessu formi því að það er jú afstaða meiri hluta velferðarnefndar að það sé ekki forsenda til að kalla viðkomandi á fund nefndarinnar vegna þjónustu við fólk sem hefur fengið synjun um alþjóðlega vernd. Sá málaflokkur heyrir undir aðra ráðherra í ríkisstjórn. Þeir koma til með að koma á fundi í velferðarnefnd og óskað hefur verið eftir því í allsherjar- og menntamálanefnd einnig. Við teljum það með öllu óeðlilegt að kalla forsætisráðherra til og við mótmælum því að hér sé um að ræða aðför að eftirlitshlutverki þingsins eða að þetta sé ekki í samræmi við reglur þingsins. Um það hefur verið skrifað minnisblað þar sem kemur skýrt fram að einungis eigi að boða þá ráðherra til fundar við nefndina sem hafa með málefni og framkvæmd málaflokksins að gera. Forsætisráðherra hefur ekki með framkvæmd málaflokksins að gera. Ef við ætluðum nú að tala um samhæfingu og samræmingu ríkisstjórnarinnar væri nóg að hafa bara einn ráðherra, þ.e. forsætisráðherra.


Ræðumaður: Bjarni Jónsson

Virðulegi forseti. Já, það hefur margt verið nefnt í gegnum tíðina og rætt og lagt fram. En í þessu tilviki var einfaldlega allur þingheimur, allir sem hér áttu sæti, fulltrúar allra framboða  sammála um þetta. Svo er kosið og svo er aftur kosið og alltaf eru menn sammála um þetta en ekkert gerist. Þannig á það nú aldeilis ekki að vera. Það er ekki hægt að fela sig á bak við það að stundum eru menn í ríkisstjórn og stundum ekki. Þetta er eitthvað sem við eigum bara vinna saman að og klára sem hér einn hópur 63 einstaklinga, að vinna landinu hag.


Ræðumaður: Bjarni Jónsson

Virðulegi forseti. Hv. þingmaður. Ég tek bara heils hugar undir þau orð. Í þessu tilviki með Árneshreppinn var þingheimur allur ítrekað búinn að sameinast um það mál og var með sameiginlegan skilning um að þarna skyldi gengið til verka, en það hefur ekki gengið eftir. Það er mjög dapurt, ég tek undir það, og við þurfum að klára það mál og standa með þessu byggðarlagi sem hefur sannarlega mátt þola ýmislegt og hefur verið lofað ýmislegt í gegnum árin. Nú verðum við bara að gjöra svo vel. Það er tilgangurinn með þessum tillöguflutningi að taka upp og vekja athygli á því að við höfum staðið hér saman um þetta, ja, meira að segja kynslóðir þingmanna hér í þingsal. Við skulum gera betur.


Ræðumaður: Bjarni Jónsson

Virðulegi forseti. Ég mæli hér fyrir þingsályktunartillögu um lagningu heilsársvegar norður í Árneshrepp. Flutningsmenn eru auk þess sem hér stendur Steinunn Þóra Árnadóttir, Teitur Björn Einarsson, Eyjólfur Ármannsson og Bergþór Ólason. Með þessari tillögu er fylgt eftir ályktunum Alþingis um aðgerðir til að standa vörð um byggð í Árneshreppi á Ströndum. Tillagan er endurflutt og var fyrst lögð fram á 140. og 141. löggjafarþingi. Greinargerð með tillögunni hefur verið uppfærð með tilliti til byggða- og atvinnuþróunar síðustu 11 ára, breytingar á samgönguáætlun og mikilvægra byggðaverkefna svo sem Brothættra byggða sem hafa haft jákvæð áhrif í Árneshreppi frá árinu 2014.

Jón Bjarnason var fyrsti flutningsmaður tillögunnar áður. Hann hafði um langt skeið beitt sér fyrir uppbyggingu og eflingu Árneshrepps. Í flutningsræðu með tillögunni á 141. löggjafarþingi lagði hann höfuðáherslu á að vegurinn fengist viðurkenndur á vegáætlun sem heilsársvegur og kæmi til framkvæmda í sýnilegri náinni framtíð og undirstrikaði að íbúar í Árneshreppi á Ströndum verðskuldi að Alþingi standi við þau fyrirheit sem hafa ítrekað verið gefin um að standa við bakið á byggðarlaginu. Þau áform sem vísað er til eru rakin í greinargerð tillögunnar en ég mun stikla á stóru hvað þau varðar.

Árið 2003 samþykkti Alþingi samhljóða svohljóðandi þingsályktun um aðgerðir til verndunar búsetu og menningarlandslags í Árneshreppi en fyrsti flutningsmaður þeirrar tillögu var Einar K. Guðfinnsson. Í nefndaráliti umhverfisnefndar var samþykkt tillögunnar rökstudd á eftirfarandi hátt:

„Nefndin telur að stuðla eigi að verndun þess menningararfs sem felst í búsetu og búsetuminjum í jaðarbyggðum Íslands. Við umfjöllun málsins var bent á að jaðarbyggðir landsins endurspegli mjög vel tengsl þjóðarinnar við landið í aldanna rás og með hvaða hætti þjóðin nýtti sér gæði þess til lífsviðurværis. Því væru þær afar mikilvægur þáttur í menningarsögu þjóðarinnar. Árneshreppur á Ströndum er á margan hátt einstök jaðarbyggð, landfræðilega afmarkaður, nokkuð þéttbýll, auk þess sem þar er að finna fjölbreyttar minjar um búsetu, atvinnuhætti og sögu þjóðarinnar.“

Í framhaldi af samþykkt tillögunnar var veitt nokkurt fé til stuðnings uppbyggingu ferðaþjónustu, viðgerð húsa og uppbyggingu safna í hreppnum. Jafnframt var unnið að því að vegurinn norður í Árneshrepp færi inn á samgönguáætlun. Unnið var að uppbyggingu vegarins frá Bjarnarfirði og norður Bala sem var mikil samgöngubót. Að öðru leyti hefur áætlunin ekki gengið eftir sem skyldi og áframhaldandi vegbótum ítrekað slegið á frest. Á 140. löggjafarþingi lögðu svo Ásmundur Einar Daðason og fleiri fram þingsályktunartillögu um snjómokstur í Árneshreppi, 607. mál, þar sem lagt var til að tryggt yrði að Vegagerðin annaðist eða greiddi fyrir nauðsynlegan snjómokstur á vegi 643, Strandavegi, tvo daga í viku. Í rökstuðningi fyrir þeirri tillögu er vikið að neikvæðum áhrifum færðar á daglegt líf íbúa svæðisins sem gerir þeim erfitt fyrir að sækja sér grunnþjónustu á veturna, auk áhrifa á uppbyggingu ferðaþjónustu.

Samkvæmt tillögunni sem lögð var fram á 141. löggjafarþingi, 191. mál, var talað um að 10.000 manns hafi heimsótt svæðið árlega yfir sumartímann. Ætla má að sá fjöldi hafi margfaldast en ferðamenn á landsvísu voru um 673.000 árið 2012, þegar tillagan var lögð fram. Í ágúst síðastliðnum var fjöldi ferðamanna kominn yfir tvær milljónir samkvæmt gögnum frá Ferðamálastofu. Í því tilliti má ætla að álag á vegakerfið í Árneshreppi hafi aukist svo um munar eins og víðast hvar á landinu. Í því tilliti má ætla að það þurfi að bregðast við. Á sumrin hefur þar verið starfrækt blómleg ferðaþjónusta, enda svæðið vinsælt meðal ferðalanga sem eru á leið til Hornstranda. Þá hefur tilkoma strandveiða hleypt nýju lífi í höfnina í Norðurfirði. Fjöldi þingmanna hefur haldið á lofti merkjum svæðisins í ræðu og riti. Þá hafa ýmis samtök, svo sem Vestfjarðastofa og Fjórðungssamband Vestfjarða, haldið uppi kröfu um uppbyggingu vegar norður um Árneshrepp og að vegþjónusta verði aukin, auk sveitarfélagsins sjálfs.

Byggðaþróunarverkefni Byggðastofnunar, Brothættar byggðir, hefur verið starfrækt á sjöunda ár í Árneshreppi undir nafninu Áfram Árneshreppur. Meðal þess sem hefur komið til framkvæmda á tímanum er lagning þriggja fasa rafmagns og ljósleiðara í hreppnum. Þá hefur verið gerð bragarbót á vetrarþjónustu Vegagerðarinnar síðastliðna tvo vetur svo að mögulegt hefur verið að aka þangað að vetrarlagi.

Í drögum að samgönguáætlun sem birtust í samráðsgátt stjórnvalda í sumar hefur vegbótum um Veiðileysuháls sem áttu að koma til framkvæmda árið 2024 verið frestað til ársins 2029. Slíkar vanefndir gefinna fyrirheita kæmu mjög illa við viðkvæma byggð í Árneshreppi og eru til þess fallnar að grafa undan þeim jákvæða ávinningi og bjartsýni sem vel heppnað verkefni Brothættra byggða hefur skapað.

Það er mikilvægt fyrir áframhaldandi búsetu á svæðinu og uppbyggingu innviða og atvinnu sem hefur átt sér stað síðastliðinn áratug að tryggja samgöngur í Árneshreppi.

Með samþykkt þessarar tillögu og tímasettri eftirfylgni og verkáætlun er Alþingi að standa við löngu gefin fyrirheit um að leggja heilsársveg um byggðina til og frá Árneshreppi í Norðurfjörð á Ströndum.


Ræðumaður: Steinunn Þóra Árnadóttir

Frú forseti. Öflugt samkeppniseftirlit er partur af því að tryggja sanngirni í samfélaginu og þess vegna er það mikilvægt. Ólöglegt samráð á auðvitað ekki að líðast og á slíkum brotum verður að taka enda er þar um að ræða brot sem að lokum bitna á almenningi og mér finnst ekki að það eigi að líta á þau lögbrot einhverjum öðrum hætti en annars konar lögbrot. Krafan um aukið gagnsæi, m.a. aukið gagnsæi í sjávarútvegi, er mikilvæg og í mínum huga raunar lykilatriði. Ég tel að aukið gagnsæi þar myndi efla traust almennings á íslenskum sjávarútvegi og myndi líka verða til þess að við getum fullvissað okkur um að ekki sé verið að viðhafa ólöglegt samráð eða haga málum þar með öðrum hætti en á að gera lögum samkvæmt. Auðvitað eiga fyrirtæki að sjá sóma sinn í því að stunda heiðarleg viðskipti. Því miður hefur borið á því í umræðu hér á Alþingi, og ég vil taka fram að það er ekkert endilega í þessari umræðu hér, að aukið gagnsæi í sjávarútvegi sé furðuleg hugmynd Mér finnst mikilvægt að nefna að auðvitað á að vera gagnsæi þar og það skiptir máli að nefna það hérna þegar við erum að tala um samkeppnismál og samkeppniseftirlit.


Ræðumaður: Bjarni Jónsson

Virðulegi forseti. Við höfum verið rækilega minnt á það að undanförnu hve mikilvægt það er fyrir okkur Íslendinga í fámennu landi að hafa virkt og öflugt samkeppniseftirlit sem ekki er undir hælnum á stórfyrirtækjum og valdaklíkum sem sumar hverjar sækja í að brjóta undir sig eða knésetja smærri samkeppnisaðila á markaði í krafti fákeppnisstöðu og/eða ólöglegs samráðs og hafa þannig fé af almenningi og fyrirtækjum sem ekki eiga margra aðra úrkosti en að sæta þeim afarkostum og kjörum sem slíkt ólöglegt samráð getur gefið af sér. Staða landsins er sérlega viðkvæm sem eyja í Norður-Atlantshafi, umlukið sjó sem þarf að treysta á aðföng sjóleiðina að miklu leyti sem og sem útflutningsleið. Þá er samkeppnisumhverfið á mörgum sviðum sérlega viðkvæmt í landinu vegna smæðar okkar og búsetumynsturs.

Sagan sem hófst yfir smørrebrød við Suðurlandsbraut, meint ólöglegt samráð Samskipa og Eimskipa, fyrirtækja með yfirburðastöðu í flutningum bæði á sjó og landi, er nöturleg. Ólöglegt samráð gegn samkeppnisaðilum, gegn þeim sem nýttu þjónustu þeirra og átti oft á tíðum ekki annarra úrkosta. Almenningur, verslanir, þjónustufyrirtæki og bændur voru hlunnfarin ásamt mörgum öðrum. En það var ekki bara smørrebrød. Framkvæmdastjórar Eimskipa og Samskipa hittust á Mokka og lögðu þar á ráðin gegn flutningaþjónustu samkeppnisaðilans Íslandspósts. Afdrif útboðs sem Íslandspóstur stóð fyrir á þessum tíma og fyrirtækin sóttu í á víxl en ekki í samkeppni hvort við annað verða nú séð í nýju ljósi. Íslandspóstur hlýtur að skoða stöðu sinnar vegna alvarleika brotanna sem og aðrir smærri flutningsaðilar.

Það þolir heldur enga bið að rekja saman tengda aðila í sjávarútvegi til samræmis við það sem annars staðar gerist. Það verður að grípa til aðgerða til að vinda ofan af ógegnsærri samþjöppun veiðiheimilda. Þannig tel ég að við treystum heilbrigða viðskiptahætti og gagnsæi innan lands sem utan. Það er mikilvægt að ekki verði ráðist í neinar þær breytingar á Samkeppniseftirlitinu sem veikja stöðu þess til að sinna hlutverki sínu. Við þurfum öflugt Samkeppniseftirlit með mannafla og fjármuni til að sinna sínum verkefnum.


Ræðumaður: Katrín Jakobsdóttir

Frú forseti. Ég vona nú að það sem mér finnst vera ákveðið formsatriði flækist ekki fyrir því að þingið geti tekið til starfa við að vinna að þessu máli því að þetta er alveg gríðarlega mikilvægt mál og það er fjöldi manns úti í þessu samfélagi sem bíður eftir þessu máli. Það er bara þannig.  Það er búið að bíða eftir lögfestingu sáttmála Sameinuðu þjóðanna um réttindi fatlaðs fólks og þetta er undirstaða og forsenda þess að hægt verði  að ljúka því. Þannig að hvernig sem fer með einhverja nefndarvísun hér þá ætla ég bara að segja það að ég ber fullt traust til allra nefnda þingsins og ég styð tillögu forseta þingsins um það hvert þetta mál eigi að fara. Aðalmálið er að þingið geti farið að taka til starfa. Hér hafa fjöldamörg atriði komið fram, fólk mitt í forsætisráðuneytinu hefur fylgst með þessari umræðu af athygli þannig að við getum mætt vel nestuð til samtals við þingið þegar málið fer þar á dagskrá. Það er í mínum huga stóra málið, að við getum farið að taka til verka í þessu máli sem fjöldi fólks bíður eftir.


Ræðumaður: Katrín Jakobsdóttir

Frú forseti. Að sjálfsögðu er þetta mannréttindamál, en þetta er líka mál sem snýst um að ný stofnun verði stofnuð undir forystu Alþingis Íslendinga, að Alþingi kjósi stjórn í þeirri stofnun og tryggi viðunandi fjárveitingar til að tryggja sjálfstæði stofnunarinnar. Þannig að ég tel ágætisrök hafa verið færð fyrir nefndarvísuninni, sem ég tel nú að hv. þingmaður sé að ýja að hér í þessari fyrirspurn.


Ræðumaður: Katrín Jakobsdóttir

Frú forseti. Ég vil byrja á að þakka fyrir umræðu, ýmislegt sem hefur komið fram hér. Mér finnst mikilvægt að árétta hér í byrjun að þetta frumvarp er mjög afgerandi og endurspeglar þá eindregnu afstöðu mína að þessi stofnun eigi að heyra undir þingið. Að sjálfsögðu er það svo þingsins að taka afstöðu til þess í lokin, eins og á við um öll frumvörp sem hér eru lögð fram, það er nú ekki flóknara en það. Ég áréttaði það sérstaklega í minni framsöguræðu vegna þess að ég er hér að leggja til að þetta heyri undir þingið. En ég er ekki þar með skoðanalaus um málið eins og mér finnst einhverjir hv. þingmenn hafa gefið til kynna. Ég færði fyrir því mjög ítarleg rök af hverju mér finnst þetta vera rétt niðurstaða og það varðar sjálfstæði og óhæði stofnunarinnar. Hér hafa verið nefndar stofnanir sem vissulega eru skilgreindar sem sjálfstæðar stofnanir í lögum. Þær eru til að mynda sumar hverjar líka með sjálfstæða tekjustofna í lögum. Það er ekki raunin hér heldur er þetta stofnun sem myndi fá fjárveitingar frá Alþingi og vera með stjórn kjörna af Alþingi. Það undirstrikar auðvitað sjálfstæði hennar.

Ástæða þess að ég legg til að þetta mál gangi til stjórnskipunar- og eftirlitsnefndar er að það er tillaga forseta Alþingis, sem hefur verið í miklu samráði um þetta mál. Ég styð forseta Alþingis í þeirri tillögu og finnst hann hafa fært fyrir því góð rök, sem eru þau að þetta mál snýst auðvitað um nýja stofnun undir Alþingi, sem fer vissulega með ákveðinn málaflokk, mannréttindi, rétt eins og þær stofnanir sem heyra undir Alþingi, eins og Ríkisendurskoðun og Umboðsmaður Alþingis, snerta á ýmsum ólíkum málaflokkum. Það er mín eindregna afstaða. En ég hefði nú talið að það mikilvægasta í þessu væri auðvitað að þetta mikilvæga mál kæmist til meðferðar þingsins og þar ber ég fullt traust til allra nefnda þingsins, eins og hv. þm. Steinunn Þóra Árnadóttir nefndi.

Hér hefur verið rætt aðeins um skipan ráðgjafarnefndar og ég vil bara ítreka það að þegar kveðið er á um tiltekna aðila sem fast sæti eiga í þeirri ráðgjafarnefnd þá var reynt að endurspegla ákveðna breidd. Það eru alveg gild sjónarmið sem hér hafa komið fram um önnur félög en hér eru auðvitað bæði Öryrkjabandalag Íslands og Landssamtökin Þroskahjálp. Ég vil minna á að það er lagt til að fjórir einstaklingar séu svo kjörnir svo sérstaklega, en ekki er kveðið á það um í lögum. En það  er að sjálfsögðu eitthvað sem þingið tekur til skoðunar í sinni meðferð.

Ég vil líka fara aðeins yfir stjórnina og þær athugasemdir sem þar komu fram. Ég tel í sjálfu sér ekkert mæla gegn því að það verði skrifað inn í frumvarpið eitthvert orðalag sem kveður á um að skipanin sé að jafnaði með tilteknum hætti því að hugsunin er alveg skýr; það er verið að reyna að tryggja ákveðna samfellu, en það þarf ekki að vera eitthvert bókstafstrúarlögmál inni í þessu.

Ég vil nefna líka Mannréttindaskrifstofu Íslands og það er mikilvægt að það sé ítrekað hér, af því að það hefur einhvers misskilnings gætt í því, að Mannréttindaskrifstofan hefur haft ákveðið hlutverk og hún hefur notið styrks frá stjórnvöldum. En það er algerlega skýrt að sá styrkur mun nú renna inn í nýja stofnun þannig að heildarfjárframlög frá ríkinu til Mannréttindaskrifstofu Íslands, sem voru 39 millj. árið 2022, renna inn í þessa nýju stofnun. Og ég vil bara minna á það að Mannréttindaskrifstofa Íslands hefur frá upphafi hvatt stjórnvöld til að koma lögbundinni mannréttindastofnun á fót og hefur ítrekað bent á að starf hennar komi ekki í stað slíkrar stofnunar, enda grundvallarskilyrði samkvæmt Parísarviðmiðunum og á sér styrka stoð í lögum. Þannig að þarna er ekki verið að bæta við framlög hins opinbera heldur er einfaldlega verið að leggja til að framlögin renni þá inn í þessa nýju stofnun.

Ég vil svo ítreka það sem rætt var um varðandi persónulega talsmenn fatlaðs fólks sem hv. þm. Þórhildur Sunna Ævarsdóttir fór svo ágætlega yfir í sinni ræðu hér, að þessi kortlagning stendur yfir. Ég vonast til að við getum farið betur yfir hana þegar málið kemur til þinglegrar meðferðar. Ég vil líka ítreka það sem ég sagði hér áðan: Það er ekkert sem útilokar að þingið feli okkur það að skoða fleiri verkefni sem gætu færst undir þessa nýju stofnun og gert hana þar með öflugri í því mikilvæga hlutverki sem hún hefur að gegna. Það mætti hugsa sér að gera það með bráðabirgðaákvæði. En það sem mér finnst mikilvægast er að þessari stofnun verði komið á fót, að hún standist þær skuldbindingar sem við höfum undirgengist, sem er að hafa eftirlit með öllum þeim mannréttindasáttmálum sem við erum aðilar að og er líka forsenda þess að lögfesta sáttmála Sameinuðu þjóðanna um réttindi fatlaðs fólks. Þetta er ekki eingöngu um það, þetta snýst um að hafa eftirlit með öllum þeim mannréttindasáttmálum sem við erum aðilar að. Slík verkefni geta að sjálfsögðu vaxið. En ég myndi telja mjög mikilvægt — fyrir utan það að þetta mál fái vandaða meðferð og það er nú komið inn í septembermánuð þannig að það ætti að vera ærinn tími til að fara yfir það. En það skiptir hins vegar máli að meðferðinni verði lokið og málið fái afgreiðslu hér í þingsal því að þetta er forsenda þess að það sé svo hægt að halda áfram með lögfestinguna sem við erum búin að bíða ansi hreint lengi eftir, eins og við öll vitum sem hér erum inni.

Frú forseti. Ég ætla ekki að hafa þetta lengra og ítreka þá tillögu mína að þetta gangi til stjórnskipunar- og eftirlitsnefndar, sem er þá að höfðu samráði við forseta þingsins. Það kunna að vera einhverjar aðrar tillögur um það, en ég minni bara á að þetta mál er brýnt og það skiptir máli að þingið fái góðan tíma til að veita því vandaða umfjöllun.




Ræðumaður: Steinunn Þóra Árnadóttir

Virðulegur forseti. Ég fagna því að hæstv. forsætisráðherra hafi nú mælt fyrir frumvarpi til laga um Mannréttindastofnun Íslands. Þetta er eitt af þeim málum sem ég hef hlakkað mjög til að kæmi til þingsins og ég tel afar mikilvægt að svona mannréttindastofnun verði komið á fót hér á Íslandi.

Mig langar aðeins að segja, vegna þess að það var aðeins talað um í hvaða nefnd málið ætti að fara og hv. þm. Eyjólfur Ármannsson vildi fá málið til sín þar sem hann er 1. varaformaður allsherjar- og menntamálanefndar, að ég vona að málið sé ekki síður í góðum höndum hjá okkur í stjórnskipunar- og eftirlitsnefnd þar sem ég er 1. varaformaður. Ég get bara lofað hv. þingmanni því að auðvitað fær þetta mál góða og ítarlega efnislega meðferð og umræðu í stjórnskipunar- og eftirlitsnefnd og þannig vinna auðvitað allar nefndir þingsins.

Það hefur komið mér pínulítið á óvart og mér hefur fundist það merkilegt hvað sumir þingmenn í þessari umræðu virðast óttast mannréttindi á einhvern hátt og reynt að finna ýmsa snúninga á því að það sé einhvern veginn ekki gott að koma á fót mannréttindastofnun, það geti verið einhver vandkvæði á því. Auðvitað þarf að huga vel að umgjörð slíkrar stofnunar en mikilvægi hennar hefði ég haldið að ætti ekki að dyljast neinum. Hæstv. forsætisráðherra fór í sinni framsögu ágætlega yfir það hvernig þetta er m.a. til þess að hægt sé að lögfesta samning Sameinuðu þjóðanna um réttindi fatlaðs fólks. Það eitt og sér tel ég vera alveg gríðarlega stórt og mikið atriði. Svo er það nú bara þannig að því miður eiga mannréttindi undir högg að sækja víðs vegar um heiminn og því miður hérna á Íslandi líka þannig að almennt séð þá finnst mér tímasetningin á þessu máli vera mikilvæg vegna þess að við erum í samfélagslegri umræðu á heimsvísu þar sem mannréttindi eiga undir högg að sækja. Þá er frábært að Ísland ætli að taka það skref að koma á fót mannréttindastofnun.

Eitt af hlutverkum Mannréttindastofnunar Íslands á að vera að vinna að því að opinberir aðilar og einkaaðilar virði mannréttindi á öllum sviðum samfélagsins og vera aðilum til ráðgjafar um eflingu og vernd mannréttinda. Mig langar að segja að þegar ég las í gegnum frumvarpið þá rifjaðist upp fyrir mér umræða sem við áttum hér í þessum þingsal fyrir þó nokkuð mörgum árum um upplýsingar sem komu fram um ofbeldi sem fatlaðar konur voru beittar á ýmsum stofnunum í samfélaginu. Þá hefði nú aldeilis verið frábært ef það hefði verið til mannréttindastofnun sem hefði getað verið til aðstoðar og hefði verið hægt að leita til. Sem betur fer var unnið úr þeim málum og það voru skrifaðar skýrslur og vonandi gerðar breytingar þannig að svona kerfisbundið ofbeldi endurtaki sig ekki. En við vitum það að fólk sem er í viðkvæmri stöðu er alltaf útsett fyrir því að mannréttindi þeirra séu ekki virt. Og mér finnst mikilvægt að rifja upp svona mál þegar við erum að fjalla um frumvarp til laga um Mannréttindastofnun Íslands. Auðvitað skiptir umgjörðin máli, hvar stofnunin er innan stjórnkerfisins og ég er sammála hæstv. forsætisráðherra í því að ég tel fara best á því að hér sé um sjálfstæða stofnun að ræða. Mér finnast mannréttindi vera það stórt mál að mér fyndist bara fara vel á því að þetta sé sjálfstæð stofnun og hafi sambærilegan sess og til að mynda umboðsmaður Alþingis því mikilvægið er svo gríðarlegt. Þannig að mér finnst mikilvægt að við týnum okkur ekki bara í umræðu um umgjörðina þó svo að hún skipti auðvitað máli. Ég hef alveg heyrt hvað hefur komið hér fram í þessari umræðu um að einhverjir þingmenn telji stofnunin frekar eiga heima undir framkvæmdarvaldinu. Gott og vel. Við köfum frekar ofan í rökin með og á móti í stjórnskipunar- og eftirlitsnefnd. En mér finnst líka mikilvægt að ræða inntakið, að ræða það af hverju það er mikilvægt að koma á fót mannréttindastofnun. Það er auðvitað vegna þess að við viljum að Ísland sé í fremstu röð þegar kemur að mannréttindum fólks.

Ég er að hugsa um að hafa þessa ræðu ekki lengri en vil bara endurtaka það að ég fagna því mjög að þetta frumvarp sé nú komið fram. Við tökum það til meðferðar og rýni, bæði efnislega og út frá því hvar stofnunin skuli vera staðsett, og skoðum auðvitað þær ábendingar sem hafa komið fram í þessari umræðu, eins og um það hvaða samtök það eru sem eiga að hafa fast sæti í nefndinni og einnig að fjalla um stöðu réttindagæslumanna og svo gríðarlega margt annað. Ég ætla bara að leyfa mér að binda vonir við það að við fáum málið hér aftur til 2. umræðu eftir ekkert svo langan tíma vegna þess að ég tel málið brýnt og ég tel að það væri Íslandi mikill sómi að því að þetta frumvarp yrði að lögum.


Ræðumaður: Katrín Jakobsdóttir

Herra forseti. Auðvitað er nú margt kúnstugt hér. Ég ætla ekki að eyða tíma þingsins í að fara yfir þau mál sem Vinstrihreyfingin – grænt framboð hefur náð í þessu stjórnarsamstarfi. En hv. þingmaður veit auðvitað miklu betur en hún kýs að segja hér. Þetta frumvarp er komið fram. Það er hluti af stjórnarsáttmála og ég hef því ekki trú á neinu öðru en að allir stjórnarflokkarnir standi á bak við frumvarpið. Þingflokkur Sjálfstæðisflokksins setti fyrirvara við frumvarpið og ég vænti þess að þau geti bara gert grein fyrir þeim sjálf.

Þegar ég opna á þetta vil ég bara segja að ég hafði samráð við forseta þingsins. Ég sendi frumvarpið til forsætisnefndar Alþingis og bauð upp á samtal um það að forsætisnefnd flytti málið ef vilji væri fyrir því. Það var ekki svo og því flyt ég hér málið. En að sjálfsögðu vil ég bara ítreka það, og er bara mikill talsmaður þingsins í þessu máli, því að ég er hér að leggja til að þessi stofnun heyri undir þingið, en það sem ég er einfaldlega að segja, og það er mín einlæga sannfæring — auðvitað á þingið lokaorðið um það — er að þessi stofnun eigi að heyra undir þingið og ég held að það sé langbest.


Ræðumaður: Katrín Jakobsdóttir

Herra forseti. Ég þakka hv. þingmanni andsvarið. Ég fór sjálf ítarlega yfir það í minni framsögu að það væri heilmikill aðdragandi að þessu máli og ekki aðeins frá 2019 heldur frá 2016 þegar fyrstu áform voru kynnt. Þessi málaflokkur fluttist yfir til forsætisráðuneytisins 2021 og ástæða þess að ég kem með þetta frumvarp nú í septembermánuði 2023 er að ég taldi rétt að við færum í ákveðna heildarkortlagningu á stöðu mannréttindamála á Íslandi áður en slíkt frumvarp kæmi fram. Við nýttum tímann 2022–2023, þann vetur, til þess að ráðast í grænbókarvinnu um stöðu mannréttinda sem ég held að sé gríðarlega mikilvæg undirstaða fyrir þessa vinnu því að þó að margt hafi verið unnið og stóru línurnar, eins og ég kom að í mínu máli, séu í samræmi við það sem fyrrum hæstv. dómsmálaráðherrar hafa lagt til þá held ég að þessi vinna hafi skilað því að frumvarpið núna er þéttara en það áður var.


Ræðumaður: Katrín Jakobsdóttir

Herra forseti. Aðeins um réttindagæslumennina. Það hefur lengi verið ljóst að það þarf að breyta því fyrirkomulagi sem nú ríkir um réttindagæslumenn fatlaðs fólks. Þeirra hlutverk er auðvitað fyrst og fremst annars vegar að tryggja réttindi fatlaðs fólks, þeir hafa í raun og veru eftirlit með því að réttindi þeirra séu uppfyllt og að veita þeim leiðsögn um sín réttindi. Ég tel að núverandi fyrirkomulag, þar sem þeir heyra undir félags- og vinnumarkaðsráðuneyti, tryggi ekki sjálfstæði þessara réttindagæslumanna.

Hins vegar langar mig, bara út af umræðu hv. þingmanns, sem á fullan rétt á sér, um hvort það sé þörf á nýrri stofnun, að vekja athygli á því að við erum að færa verkefni til í kerfinu. Það er það sem við erum að gera. Við erum ekki að stofna nýja stofnun frá grunni og ég tel að það komi vel til greina að færa fleiri verkefni sem nú er sinnt af öðrum stofnunum eða ráðuneytum yfir til þessarar nýju stofnunar. Alþingi gæti við þinglega meðferð þessa máls lagt þá skyldu á herðar okkar að skoða, í einhvers konar bráðabirgðaákvæði, hvort mögulega mætti færa fleiri verkefni til þessarar stofnunar. Þetta er það sem við leggjum upp með en ég held að þetta tryggi alveg það ágæta markmið að tryggja skilvirkni í ríkisrekstri  sem er kannski svona hið yfir- og alltumlykjandi markmið sem hv. þingmaður vísar í.


Ræðumaður: Katrín Jakobsdóttir

Herra forseti. Ég þakka hv. þingmanni andsvarið en ég get ekki verið sammála því að allar nýjar stofnanir sem stofnaðar hafa verið á Íslandi frá upphafi vega séu til óþurftar. Það er ekki söguskoðun sem ég held að gangi upp. Ég get bara nefnt nokkrar þær stofnanir sem ég hef unnið með náið og ég held að þessi söguskoðun standist ekki. Ég hef nú sjálf sameinað nokkrar stofnanir, bæði sem mennta- og menningarmálaráðherra hér fyrr á öldum og síðan sem forsætisráðherra, þar sem ég sameinaði Seðlabankann og Fjármálaeftirlitið og tel að það hafi verið mjög skynsamlegt. En við verðum bara …  — einfaldlega að taka tillit til málaflokksins hverju sinni. Í þessu máli snýst þetta um að við getum í fyrsta lagi náð mjög mikilvægum markmiðum sem við höfum sett okkur. Hv. þingmaður segir: Það eru stofnanir annars staðar en þær þurfa ekki að vera hér. Við erum samt hluti af einhverju alþjóðasamfélagi, erum aðilar að alþjóðasamningum og hvort sem okkur líkar betur eða verr hafa þeir orðið til framfara fyrir íslenskt samfélag. Ég held að sáttmálinn um réttindi fatlaðs fólks eigi tvímælalaust eftir að verða þessu samfélagi til framfara, því trúi ég einlæglega.  Þurfi það sjálfstæða stofnun þá held ég að sú stofnun sé bara mikilvægt tæki til að ná þeim markmiðum. Ég kem aðeins betur inn á réttindagæslumanninn í síðara svari.


Ræðumaður: Katrín Jakobsdóttir

Herra forseti. Kannski bara til að dýpka aðeins það sem ég sagði í fyrra svari varðandi persónulega talsmenn, ég held að það sé bara mjög sjálfsagt að nefndin fari yfir það og þessi kortlagning stendur yfir á þeirra stöðu með fulltrúum félagsmálaráðuneytis og dómsmálaráðuneytis, sem þessi mál heyra undir. Það hefur verið okkar skilningur að það sé forsenda að persónulegir talsmenn séu til staðar en hvað varðar greiðsluna þá eru kannski einhver álitamál uppi um það hvort það sé forsenda þess að unnt sé að lögfesta sáttmálann. En ég held að það sé ráðlegt að þetta verði tekið til skoðunar við þinglega meðferð.


Ræðumaður: Katrín Jakobsdóttir

Herra forseti. Ég þakka hv. þm. Þórhildi Sunnu Ævarsdóttur þessar tvær spurningar. Það er alltaf álitamál hvaða félagasamtök eigi að eiga fasta fulltrúa inni í ráðgjafarnefndinni þannig að það má segja að það sé kannski engin ein kórrétt lending í því. Ég hvet hv. nefnd til að fara vel yfir það og heyra í þessum félagasamtökum. Þetta var okkar lending þar sem við vorum að reyna að endurspegla breidd en þau sjónarmið sem hv. þingmaður viðrar hér í ræðustól eiga auðvitað fullan rétt á sér í því. Hvað varðar stöðu persónulegra talsmanna þá stendur yfir kortlagning á henni í samráði við viðeigandi fagráðuneyti þannig að þau mál eru til skoðunar.


Ræðumaður: Katrín Jakobsdóttir

Herra forseti. Hvað varðar stuðning hins opinbera við Mannréttindaskrifstofu Íslands er gert ráð fyrir því, eins og ég kom að í mínu máli, að sá stuðningur falli í raun og veru brott og fari inn í þessa nýju stofnun. Í raun held ég að mér sé óhætt að segja að Mannréttindaskrifstofa Íslands hefur lýst yfir stuðningi við þetta frumvarp, enda er það svo að ný stofnun uppfyllir þær skuldbindingar sem við viljum uppfylla til að geta lögfest sáttmálann og tryggt virkara mannréttindaeftirlit, þó að Mannréttindaskrifstofa Íslands hafi að sjálfsögðu staðið sig vel í þeirri stöðu sem hún hefur haft sem sjálfseignarstofnun, ekki stofnun með lögum.

Ný opinber stofnun — vissulega er það svo að ríkisstjórnin hefur sett það á dagskrá að einfalda kerfið þar sem mögulegt er. En það er ekki einhver hugmyndafræðileg afstaða hjá mér að nýjar stofnanir séu endilega til óþurftar. Hér er um að ræða mjög skýrt verkefni. Við fórum að sjálfsögðu yfir það, eins og ég nefndi í ræðu minni, hvort mögulega gæti þetta verkefni átt heima einhvers staðar annars staðar en niðurstaðan varð að þetta kallaði hreinlega á nýja stofnun til þess að tryggja þetta skýra hlutverk, sjálfstæði og óhæði, eins og ég nefndi áðan.


Ræðumaður: Katrín Jakobsdóttir

Herra forseti. Ég þakka hv. þingmanni andsvarið. Þar vega þyngst verkefni réttindagæslumanns fatlaðs fólks sem verða þá millifærð úr félags- og vinnumarkaðsráðuneytinu yfir í þessa stofnun. Það er langstærsti liðurinn fyrir utan verkefni Mannréttindaskrifstofu Íslands. Eins og fram kemur er það svo með tilfærslu verkefna í raun og veru, og breytingar á stuðningi við mannréttindi, að það eru þá u.þ.b. tæpar 44 milljónir sem þarf nýjar inn til að tryggja fullnægjandi rekstur stofnunarinnar að okkar mati.


Ræðumaður: Katrín Jakobsdóttir

Virðulegi forseti,  Ég mæli hér fyrir frumvarpi til laga um Mannréttindastofnun Íslands. Í frumvarpinu er lagt til að Mannréttindastofnun Íslands verði komið á fót til að fara með verkefni sjálfstæðrar innlendrar mannréttindastofnunar, líkt og kveðið er á um í stjórnarsáttmála ríkisstjórnarinnar.

Lengi hefur verið rætt um mikilvægi þess að stofna sjálfstæða og óháða mannréttindastofnun hér á landi. Í skýrslu sem Ólöf Nordal, þáverandi innanríkisráðherra, lagði fyrir Alþingi árið 2016 kemur m.a. fram að stefnt skuli að því að koma mannréttindastofnun á fót sem fyrst og tekið fram að hún skyldi heyra undir Alþingi. Þannig væri styrkum stoðum skotið undir aðkomu þingsins að eftirliti með mannréttindamálum. Sama ár voru unnin drög að lagafrumvarpi um mannréttindastofnun í innanríkisráðuneytinu og birt til umsagnar á vef ráðuneytisins, en frumvarpið var ekki lagt fram á Alþingi. Árið 2018 hófst að nýju vinna við undirbúning að mannréttindastofnun í dómsmálaráðuneytinu og í mars 2019 voru birt áform um slíka stofnun á samráðsgátt stjórnvalda.

Ísland hefur ítrekað fengið ábendingar og athugasemdir frá bæði innlendum samtökum og alþjóðlegum eftirlitsaðilum um að koma slíkri stofnun á fót. Samningur Sameinuðu þjóðanna um réttindi fatlaðs fólks leggur þá skyldu á íslenska ríkið að til staðar sé sjálfstæð mannréttindastofnun sem hafi eftirlit með samningnum og er tilvist slíkrar stofnunar því forsenda þess að hægt sé að lögfesta samninginn hér á landi.  Alþingi Íslendinga hefur áður samþykkt þá stefnu að lögfesta skuli samninginn og því tel ég blasa við að þetta sé ákveðin forsenda fyrir því að unnt verði að ljúka lögfestingunni sem kæmi þá í beinu framhaldi ef Alþingi afgreiðir þetta mál.

Mannréttindastofnanir eru þegar starfandi á öllum hinum Norðurlöndunum og í flestum öðrum Evrópuríkjum og gegna lykilhlutverki við að tryggja virka og öfluga vernd mannréttinda. Því má segja að frumvarpið sé því veigamikið skref í þá átt að styrkja stöðu mannréttinda á Íslandi og gerir okkur betur kleift að mæta þeim áskorunum sem blasa við í mannréttindamálum.

Frú forseti. Ég nefndi hér þau skref sem hafa verið tekin á undanförnum árum sem miða að því að stofna sjálfstæða innlenda mannréttindastofnun. Við undirbúning þess frumvarps sem nú er lagt fram var m.a. litið til eldri frumvarpsdraga, en þau byggðu að nokkru leyti á lögum um sjálfstæða mannréttindastofnun í Noregi. Þá hafa á undanförnum árum og við samningu þessa frumvarps verið ýmsar leiðir skoðaðar til að koma á fót mannréttindastofnun sem uppfyllir Parísarviðmiðin en niðurstaðan hefur verið sú að engin stofnun sem er fyrir hér á landi uppfylli þau viðmið eða henti að öðru leyti til að taka að sér það hlutverk sem mannréttindastofnun er ætlað. Er því talið að besti kosturinn sé að koma á fót nýrri stofnun líkt og lagt er til í frumvarpi þessu. Þar fórum við að sjálfsögðu bara yfir sviðið og til að mynda var Jafnréttisstofa nefnd í því samhengi en hennar hlutverk er töluvert meira á sviði framkvæmdarvaldsins en að hafa eftirlit eins og ætlunin er með þessari stofnun.

Alþjóðlegar eftirlitsstofnanir hafa bent á að sú stofnun sem einna helst tengist þessu hlutverki í dag, sem er Mannréttindaskrifstofa Íslands, geti ekki uppfyllt Parísarviðmiðin þar sem þeirri skrifstofu er ekki komið á fót með lögum auk þess sem skrifstofan sjálf hefur margoft bent á að starf hennar komi ekki í stað sjálfstæðrar mannréttindastofnunar. Mannréttindaskrifstofa Íslands hefur á undanförnum árum notið rekstrarstyrkja frá stjórnvöldum til að halda úti starfsemi en í þessu frumvarpi er gert ráð fyrir að þeir fjármunir renni til nýrrar stofnunar.

Þegar farið var yfir valkosti varðandi form á nýrri mannréttindastofnun var miðað við að velja það rekstrarform sem líklegast væri til að tryggja að Ísland hlyti svokallaða A-vottun og uppfyllti fyrrgreind Parísarviðmið.

Við skoðun á því hvort stofnunin gæti þá heyrt undir framkvæmdavaldið varð niðurstaðan sú að það var ekki talið koma til álita, enda myndi slík stofnun að öllum líkindum ekki uppfylla Parísarviðmiðin og þar með ekki hljóta A-vottun. Jafnvel í þeim tilvikum sem sjálfstæði stofnana sem heyra undir framkvæmdarvaldið er tryggt í lögum heyra þær stjórnarfarslega undir ákveðið ráðuneyti, sem felur til að mynda í sér að ráðherra hefur ákveðnu hlutverki að gegna þegar kemur að eftirliti og fjárveitingu til stofnunarinnar. Er því erfitt að tryggja fyllilega fjárhagslegt sjálfstæði slíkra stofnana. Við getum farið nánar yfir það í þinglegri meðferð.

Á öllum Norðurlöndunum eru starfandi mannréttindastofnanir en sænska stofnunin, sú nýjasta, er sú eina sem ekki hefur hlotið A-vottun. Sú stofnun heyrir undir sænska atvinnuvegaráðuneytið. Það frumvarp sem hér er lagt fram tekur mið af norsku stofnuninni, sem hlaut A-vottun árið 2017.

Við lögðumst í skoðun á því hvort stofnunin ætti að vera sjálfseignarstofnun en niðurstaðan varð sú, að þar sem slíkar stofnanir teljast almennt einkaaðilar en ekki opinberir aðilar væri ekki heppilegt að fela sjálfseignarstofnun hlutverk mannréttindastofnunar auk þess sem lagarammi um slíkar stofnanir er ekki nægjanlega burðugur hér á landi til þess að það rekstrarform blasi við sem heppilegasta formið.  Eftir mat á þessum valkostum er lagt til að til þess að tryggja fjárhagslegt og stofnanabundið sjálfstæði Mannréttindastofnunar Íslands og þar með tryggja að við komum á fót stofnun sem uppfyllir þau alþjóðlegu viðmið sem við köllum Parísarviðmið og geti hlotið A-vottun, er lagt til að stofnunin heyri undir Alþingi.

Ég vil þó segja það hér, þó að ég hafi haft gott samráð við forseta þingsins um þessa tillögu, þá er það að sjálfsögðu þingsins að taka endanlega ákvörðun í þessu máli því að það er þingið sem ákveður það og hefur fullt sjálfstæði til þess. Ég vænti þess þá bara við þinglega meðferð, ef það er niðurstaðan, verði því breytt í frumvarpinu. Ég hef hins vegar þá einlægu sannfæringu, eftir að hafa farið yfir þetta, að þetta sé langbesta leiðin, en eins og ég segi þá hlítum við í þessum málum að sjálfsögðu þinginu.

Til að undirbúa frumvarpið var unnin grænbók um mannréttindi, með yfirliti og kortlagningu á stöðu mannréttindamála á Íslandi. Við þá vinnu var haft víðtæk samráð við almenning, stofnanir, félagasamtök og aðra hagsmunaaðila. Meðal annars stóð ég fyrir opnum samráðsfundum síðasta haust í öllum landshlutum til þess að ræða stöðu mannréttindamála. Þar mætti fjöldi manns til að eiga samtal um mannréttindi hér á landi sem var afar gagnlegt fyrir okkur sem vorum að vinna að undirbúningi þessa máls. Samtals tók um 200 manns þátt í fimm fundum á Selfossi, Reykjavík, Akureyri, Egilsstöðum og Ísafirði.

Í samráðinu í tengslum við grænbókina lögðu félagasamtök og aðrir hagsmunaaðilar ríka áhersla á mikilvægi þess að koma sem fyrst á fót sjálfstæðri innlendri mannréttindastofnun. Við létum framkvæma könnun meðal almennings um stöðu mannréttinda og þar kom einnig fram að einungis 30% svarenda töldu mannréttindaeftirliti nægilega vel sinnt á Íslandi. Það má því segja að úr því megi greina skýrt ákall um að koma á markvissara mannréttindaeftirlit meðal almennings líkt og hjá félagasamtökum og alþjóðlegum eftirlitsaðilum. 93% í sömu könnun töldum mannréttindi gríðarlega mikilvæg til að skapa betra samfélag.

Í samræmi við þetta var það ein af niðurstöðum grænbókar að stofnun mannréttindastofnunar væri eitt af lykilviðfangsefnum á sviði mannréttinda á næstu árum og meðal þeirra aðgerða sem myndu skila hvað mestum ávinningi við að raungera þá framtíðarsýn að koma Íslandi í fremstu röð þegar kemur að því að tryggja öllum íbúum grundvallarmannréttindi.

Ég hef nú þegar í þessari ræðu nefnt nokkrum sinnum Parísarviðmiðin en það er kannski eðlilegt að skýra hvað þau eru. Þau eru viðmiðunarreglur Sameinuðu þjóðanna um mannréttindastofnanir og þær voru samþykktar á allsherjarþingi Sameinuðu þjóðanna árið 1993. Viðmiðin eru safn meginreglna sem sjálfstæðar innlendar mannréttindastofnanir þurfa að uppfylla. Þau fela m.a. í sér að kveða þarf á um hlutverk stofnunarinnar í lögum, sem útskýrir það af hverju við teljum mikilvægt að slík stofnun sé sett á með lögum, auk þess sem stofnunin þarf að vera sjálfstæð. Hún þarf að hafa víðtækt umboð til að vinna að eflingu og vernd mannréttinda og þau sem koma að ákvarðanatöku innan stofnunarinnar þurfa að endurspegla það sem við getum kallað borgaralegt samfélag eða grasrótina í mannréttindamálum. Sjálfstæðar mannréttindastofnanir eru vottaðir af alþjóðlegum samtökum mannréttindastofnana sem fylgjast náið með starfsemi slíkra stofnana um heiminn en þær eru misjafnar að stærð og umfangi.

Eins og ég hef áður greint frá þá finnst mér mikilvægt að íslenska stofnunin uppfylli þessi viðmið, ekki síst til þess að lögfesta samning Sameinuðu um réttindi fatlaðs fólks og komast frá upphafi í hóp þeirra landa sem fá svokallaða A-vottun, sem felur í sér að stofnunin uppfyllir Parísarviðmiðin að öllu leyti. Stofnun mun hafa sambærilega stöðu og umboðsmaður Alþingis og ríkisendurskoðandi og er það sama fyrirkomulag og er í Noregi en  norska mannréttindastofnunin heyrir undir norska Stórþingið.

Það fyrirkomulag að stofnunin heyri undir Alþingi er talið best til þess að tryggja að stofnunin sé óháð handhöfum framkvæmdarvalds, bæði stofnanalega og fjárhagslega, sem er brýnt í ljósi þess mikilvæga eftirlits sem stofnuninni er ætlað að sinna. Slíkt fyrirkomulag er einnig talið styrkja Alþingi í því hlutverki sínu að hafa eftirlit með því að lög séu í samræmi við alþjóðlegar skuldbindingar á sviði mannréttinda en þó að hún heyri undir Alþingi er skýrt tekið fram í frumvarpinu að hún skuli vera sjálfstæð í störfum sínum og óháð fyrirmælum frá öðrum, þar á meðal þinginu. Benda má á það að Evrópunet mannréttindastofnana fagnaði því sérstaklega í umsögn sinni um frumvarpsdrögin sem birt voru í samráðsgátt stjórnvalda að stofnunin ætti að heyra undir Alþingi enda tryggi slíkt fyrirkomulag að stofnunin uppfylli Parísarviðmiðin.

Í fyrrgreindri skýrslu, sem ég vitnaði til áðan, þáverandi hæstv. innanríkisráðherra, Ólafar Nordal, um mannréttindamál, segir, með leyfi forseta:

„Í samningi Sameinuðu þjóðanna um réttindi fólks með fötlun var í fyrsta skipti gerð sú krafa að sjálfstæð mannréttindastofnun sé til staðar til að sinna eftirliti og er því ekki unnt að ljúka við fullgildingu samningsins fyrr en slík stofnun hefur verið sett á laggirnar. Má telja næsta víst að í þeim samningum sem gerðir verða framvegis verði sambærileg krafa, þ.e. að slíkar innlendar stofnanir sinni eftirliti með framkvæmd mannréttindamála innan lands. Er það jafnframt í samræmi við þá áherslu sem undanfarið hefur verið lögð á að frumskylda til verndar mannréttindum hvíli á ríkjunum sjálfum og að eftirlit á alþjóðavettvangi skuli vera þeirri vernd til viðbótar. Á vettvangi Mannréttindadómstóls Evrópu og Evrópuráðsins hefur þetta verið skilgreint sem nálægðarreglan. Æskilegast væri að innlendri mannréttindastofnun yrði komið á fót sem fyrst og að hún heyrði undir þingið líkt og umboðsmaður Alþingis og Ríkisendurskoðun. Með slíkri stofnun væri jafnframt skotið styrkum stoðum undir aðkomu þingsins að eftirliti með mannréttindamálum. Má þess og geta að Norðmenn samþykktu nýlega löggjöf um slíka stofnun.“

Þetta er sem sagt úr skýrslunni 2016 og í raun og veru er ástandið óbreytt nema að lagst hefur verið í töluvert mikið samtal og samráð við samfélagið sem hefur verið raun skilað sömu niðurstöðu og finna mátti í skýrslunni 2016.

Í Parísarviðmiðunum er lögð áhersla á dreifingu valds og að ólíkir aðilar komi að ákvarðanatöku. Í samræmi við það er lagt til í frumvarpinu að Alþingi kjósi stjórn stofnunarinnar sem mun bera ábyrgð á rekstri hennar og móta áherslur í starfi. Stjórn mun hafa það hlutverk að skipa framkvæmdastjóra sem bera mun ábyrgð á daglegum rekstri stofnunarinnar. Sjálfstæðar innlendar mannréttindastofnanir hafa mikilvægu eftirlits- og fræðsluhlutverki að gegna. Þeim er ætlað að vera tengiliður eða brú á milli stjórnvalda annars vegar og félagasamtaka og almennings hins vegar. Því skiptir aðkoma mismunandi hagsmunaaðila starf stofnunarinnar miklu máli. Í frumvarpinu er kveðið á um að skipuð verði sérstök ráðgjafarnefnd hagsmunaaðila til að veita stofnuninni ráðgjöf og upplýsingar og þannig er leitast við að tryggja að fjölbreyttur hópur komi að störfum Mannréttindastofnunar Íslands og að hún hafi heildstæða yfirsýn yfir stöðu mannréttinda á hverjum tíma.

Í frumvarpinu eru Mannréttindastofnun Íslands falin víðtæk verkefni sem miða að því að efla og vernda mannréttindi á Íslandi og hún mun því gegna lykilhlutverki við að stuðla að því að mannréttindi séu virt á öllum sviðum samfélagsins. Meginhlutverk stofnunarinnar verða mannréttindaeftirlit, ráðgjöf, rannsóknir, fræðsla og aðstoð og leiðbeiningar til almennings.

Frumvarpið gerir ráð fyrir því að réttindagæslumenn fatlaðs fólks heyri undir stofnunina en réttindagæslumenn fatlaðs fólks starfa nú innan félags- og vinnumarkaðsráðuneytisins en telja má að það fyrirkomulag tryggi ekki nægilega vel sjálfstæði þeirra þar sem hlutverk þeirra má ekki takmarkast af því að þeir starfi fyrir ráðuneytið eða undirstofnanir þess. Hefur því allt frá því að fyrst var farið að ræða áform um mannréttindastofnun verið gert ráð fyrir að réttindagæslumenn myndu flytjast til stofnunarinnar, líkt og lagt er til í frumvarpinu.

Stofnuninni er ætlað mikilvægt hlutverk þegar kemur að eftirliti með stöðu mannréttinda og við að veita virkt aðhald á því sviði. Henni er sérstaklega ætlað að fylgja eftir framkvæmd mannréttindakafla stjórnarskrárinnar, laga og alþjóðlegra mannréttindasamninga en einnig að veita opinberum aðilum og eftir atvikum einkaaðilum ráðgjöf um vernd mannréttinda. Þá skal stofnunin fjalla um ástand mannréttindamála í landinu, vekja athygli á hugsanlegum mannréttindabrotum og eftir atvikum koma með tillögur að úrbótum. Stofnuninni er einnig ætlað að stuðla að rannsóknum á sviði mannréttinda og tryggja þannig að á hverjum tíma séu til staðar upplýsingar um stöðuna sem hægt er að byggja á við stefnumótun og setningu laga. Hún hefur jafnframt það hlutverk að sinna fræðslu og hvetja til opinberrar umræðu um mannréttindi. Stofnunin mun hins vegar ekki hafa úrskurðarvald eða taka til meðferðar kvartanir frá einstaklingum. Hún mun gegna hlutverki við að veita einstaklingum ráðgjöf og leiðbeiningar um mannréttindi og veita þeim leiðsögn og ábendingar geta auðvitað leitt til þess að stofnunin taki mál til skoðunar að eigin frumkvæði.

Herra forseti. Efling mannréttinda hefur verið skýr stefna ríkisstjórnarinnar frá því að hún tók við, líkt og sjá má í báðum þeim stjórnarsáttmálum sem hún hefur gert með sér, auk þess að vera sérstakt áhersluefni mitt í forsætisráðuneytinu en málaflokkur mannréttinda var fluttur þangað árið 2021. Það hefur mikið áunnist á tæpum sex árum. Ég gæti talið upp ýmis frumvörp sem hafa stuðlað að því að tryggja betur vernd mannréttinda en það að færa mannréttindamálin frá dómsmálaráðuneyti yfir til forsætisráðuneytis, líkt og jafnréttismál áður, er ætlað að stuðla að því að mannréttindi verði miðlæg í stefnumótun og stjórnsýslu. Þá er ekki síður mikilvægt verkefni, sem ég vonast til að við munum fást við að ræða þennan veturinn, að ræða mögulegar breytingar á mannréttindakafla stjórnarskrárinnar en greinargerðum sérfræðinga um þann kafla auk annarra sem ég óskaði eftir hefur verið skilað og þær birtar.

Ég tel að þessi stofnun muni skipta miklu máli til að tryggja virkt og öflugt eftirlit með vernd mannréttinda og líkt og ég kom að í upphafi er slík stofnun forsenda þess að við getum lokið við það sem þingið hefur áður ályktað að við skulum gera sem er að lögfesta samning Sameinuðu þjóðanna um réttindi fatlaðs fólks. Hún getur því orðið mikilvægt skref á vegferð okkar til að tryggja að mannréttindaumhverfi verði eins og best verður á kosið hér á landi.

Ég ætla ekki að hafa þetta mikið lengra, herra forseti. Ég hef gert grein fyrir meginatriðum frumvarpsins og hef fengið þá ábendingu að lagt sé til að þetta frumvarp gangi til hv. stjórnskipunar- og eftirlitsnefndar vegna þess að stofnunin heyri undir þingið og því sé eðlilegt að frumvarpið heyri þar undir.


Ræðumaður: Steinunn Þóra Árnadóttir

Frú forseti. Ég vil taka undir með þeim hv. þingmönnum sem hafa notað þetta ræðupúlt í dag til þess að tala um það hræðilega bakslag sem hefur orðið í umræðu um hinsegin fólk hér á Íslandi. Ég ætla að fagna því sérstaklega að forsætisráðherra hafi stigið fram í gær og sé alveg skýr með það að hún ætlar að gera það sem hún getur í krafti síns embættis sem forsætisráðherra til að vekja athygli á hatursorðræðu og vinna gegn henni og ég vil brýna okkur þingmenn til að gera slíkt hið sama. Þetta er gjörsamlega óþolandi ástand sem við erum að sjá í þjóðfélaginu núna.

Frú forseti. Ríkisstjórn Katrínar Jakobsdóttur hefur lagt áherslu á jafnrétti og kvenfrelsi og eitt af skýrustu málunum þar sem við höfum séð eru breytingar á þungunarrofslöggjöfinni sem er framsækin og styður mjög við sjálfráðarétt kvenna til eigin líkama. Danir eru nú að horfa til þess að gera breytingar á sinni löggjöf en virðast ekki treysta sér til að ganga jafn langt og við en ég brýni þau og hvet þau til góðra verka þar.

Frú forseti. Mig langar að nota þessar síðustu sekúndur vegna þess að við verðum að halda áfram að horfa á jafnréttismálin og stöðu kynjanna og ekki síst kvenna í samfélaginu. Það var hræðilegt að fá og sjá skýrslu Vörðu, rannsóknastofnunar vinnumarkaðarins, í gær sem sýnir ömurlega stöðu þeirra sem vinna við ræstingar, sem eru konur að mjög miklu leyti. Ég hef því miður ekki tíma til að fara frekar inn í þá umræðu hérna en mun gera það síðar og þetta er eitthvað sem við hér á þingi verðum að hafa augun á. Það er óþolandi að það sé verið að fara svona með hluta af fólki á okkar vinnumarkaði.


Ræðumaður: Brynhildur Björnsdóttir

Virðulegi forseti. Árið 1987, þegar ég var 17 ára, sagði besti vinur minn mér að hann væri hommi og hann hefði alveg eins getað sagt mér að hann væri geimvera. Svo framandi fannst mér að einhver sem ég þekkti gæti verið hinsegin. Ég gætti leyndarmálsins hans eins og sjáaldurs augna minna, vissi sem var að hann myndi mæta erfiðleikum og fordómum, jafnvel vera laminn á skólaballi ef upp um hann kæmist. Mér verður alltaf hugsað til þessa þegar ég sé vagninn frá Hinsegin félagsmiðstöðinni í gleðigöngunni, hversu mikið hefur breyst, hvernig óvild breyttist í umburðarlyndi sem breyttist í viðurkenningu og loks í kærleika, sem við sjáum einmitt að verki í gleðigöngunni þegar tugþúsundir koma saman og fagna fjölbreytileikanum. Verkinu er samt hvergi nærri lokið og þetta er ekki bara barátta hinsegin fólks heldur okkar allra. Ríkisstjórn Katrínar Jakobsdóttur hefur lagt mikla áherslu á réttindi hinsegin fólks sem sést til að mynda á löggjöf um kynrænt sjálfræði og jafna meðferð á vinnumarkaði og þingsályktun um aðgerðaáætlun í málefnum hinsegin fólks fyrir árin 2022–2025 sem var samþykkt á Alþingi í júní árið 2022. Öllum framförum fylgir bakslag og við finnum fyrir því, bæði á heimsvísu og hérlendis þar sem óvild, hatur og illkvittni gegn hinsegin fólki hefur færst í aukana. Í fyrrakvöld verður ekki betur séð en að hatrið hafi verið sýnt í verki. Ég tek undir með hv. þm. Lenyu Rún Taha Karim: Við verðum hér og alls staðar að taka skýra afstöðu gegn bakslaginu, gegn hatursorðræðu, því að dæmin sýna að hún getur verið fljót að snúast upp í enn verra og alvarlegra ofbeldi ef ekkert er að gert. Við verðum að þétta raðirnar enn frekar og sýna hinsegin fólkinu okkar hér og þar og alls staðar að við líðum ekki ofbeldi, hvorki í orði né á borðið.

Heyr, heyr.Ég vil ljúka máli mínu með því að vitna í eitt þjóðskáld 21. aldarinnar, með leyfi forseta: Út með hatrið. Inn með ástina.


Ræðumaður: Steinunn Þóra Árnadóttir

Frú forseti. Ég þakka hæstv. ráðherra fyrir svarið. Mér heyrist að við sjáum þessi mál í frekar svipuðu ljósi. Ég er sammála því að það skiptir auðvitað máli að vita raunstöðuna til þess að geta á einhvern hátt aðhafst eitthvað frekar. Þá alla vega vitum við eitthvað um það hvað er til í landinu.

Ég ætla bara að leyfa mér að vona að velferðarnefnd gangi bara vel og hún geti fljótt og örugglega unnið að þessu máli sem ég held að sé bara brýnt. En mig langar líka að hvetja hæstv. ráðherra til að halda áfram að fylgjast með þessum málum og finna leiðir til þess að bæta úr því að fólk geti fengið þau lyf afgreidd sem það hefur fengið ávísað frá læknum og að sú staða komi ekki upp ítrekað að það þurfi að fara í einhvers konar kapphlaup á milli apóteka til að reyna að finna lyf sem virðast vera ill- eða ófáanleg á landinu og fólk jafnvel að keppast um sömu pakkningarnar. Því að þótt það séu kannski ekki í öllum tilfellum lyf sem eru skilgreind lífsnauðsynleg eru það engu að síður lyf sem ég held að við áttum okkur öll á að væri nú sjaldnast verið að ávísa nema vegna þess að þau bæta lífsgæði fólks allverulega og eru stundum til að ja, ef ekki bjarga mannslífum þá alla vega til að bæta þau. Það er bara partur af því að búa við almennilegt heilbrigðiskerfi að tryggja að hér sé alltaf aðgangur að nauðsynlegum lyfjum.


Ræðumaður: Steinunn Þóra Árnadóttir

Frú forseti. Ég vil þakka hæstv. ráðherra fyrir framsöguna og þetta mál sem ég tel mikilvægt og ég tel tímabært. Mér finnst mikilvægt að um leið og við erum að innleiða þessar reglugerðir sé líka verið að bregðast við skýrslu forsætisráðherra. Mér finnst mjög mikilvægt að við notum fyrsta mögulega tækifæri til þess að læra af þeirri reynslu sem við fengum í gegnum Covid-faraldurinn með því að skrá í rauntíma hvaða lyf eru tiltæk. Mér finnst bara alveg ágætlega gerð grein fyrir þessu í greinargerð með frumvarpinu en ég held að til framtíðar gæti verið gagnlegt að gera meira. Mig langar að spyrja hæstv. ráðherra einmitt í ljósi fenginnar reynslu af síðustu vikum og mánuðum og raunar kannski árum, varðandi það að einmitt sé skortur á lyfjum almennt, hvort hann sjái fyrir sér að það verði svo hægt að nota þetta áfram inn í framtíðina, ekki bara til að bregðast við einhverju sem er skilgreint sem bráðaógn heldur hreinlega til þess að tryggja að almennt séð sé jafnara og öruggara aðgengi að lyfjum sem ég held að við getum gefið okkur að læknar séu ekki ávísa að tilefnislausu.


Ræðumaður: Brynhildur Björnsdóttir

Virðulegi forseti. Ég þakka hæstv. dómsmálaráðherra greinargóð svör. Ætlunin til vændiskaupa er hins vegar ekki alvarlegasta brotið sem vændislöggjöfin nær yfir. Gerendur vændis nýta sér aðstöðu þeirra sem ekki eiga annarra kosta völ til að fara fram hjá einu grundvallaratriði í löggjöfinni um kynferðisbrot, sem er frjálst og upplýst samþykki. Í lögunum segir, með leyfi forseta:

„Samþykki telst liggja fyrir ef það er tjáð af frjálsum vilja.“

Ef manneskja þarf að fá greitt fyrir kynmök til að umbera þau er ljóst að samþykki er ekki veitt af fúsum og frjálsum vilja. Refsilöggjöfin fjallar um ásetning um kaup á vændi, hvort sem þau kaup eru fullframin eða ekki. Það liggur því beinast við að ásetningur um kaup á vændi sé eitt og kynferðisbrotið sem á sér stað í kjölfarið, gangi kaupin eftir, sé annað.

Mig langar því að spyrja hæstv. dómsmálaráðherra hvort hún hafi skoðað málin út frá þeirri nálgun að þarna sé um tvö aðskilin brot að ræða, vændiskaup annars vegar og kynferðisbrot í framhaldinu hins vegar, og hvort hún viti hvort slíkt hafi verið kannað innan réttarkerfisins.


Ræðumaður: Brynhildur Björnsdóttir

Virðulegi forseti. Brot sem ljúka má með lögreglustjórasekt: Fara yfir á rauðu ljósi, stela farsíma úr búð, smygla Gamle Ole til landsins og kaupa sig fram hjá samþykki til kynferðislegra athafna. Vændiskaup eru ein af alvarlegustu tegundum kynferðisofbeldis, sé tekið tillit til afleiðinga fyrir brotaþola. Rannsókn Stígamóta sem kynnt var í fyrra sýnir að brotaþolar vændis eru mun líklegri til að þjást af áfallastreitu og þunglyndi og gera tilraun til sjálfsvígs en aðrir sem hafa orðið fyrir kynferðisofbeldi, sem eru svo aftur mun líklegri til alls þessa en fólk sem ekki hefur verið brotið á kynferðislega. Hámarksrefsing við nauðgun og öðrum grófum kynferðisbrotum er 16 ára fangelsi. Samkvæmt 206. gr. íslenskra hegningarlaga eru vændiskaup kynferðisbrot. Það skýtur því skökku við, virðulegi forseti, að vændiskaup teljist til brota sem ljúka má með lögreglustjórasekt.

Afleiðingar vændis eru ekki einkamál þolenda þess. Stærstur hluti þeirra sem verða fyrir vændi eru heimilislausar konur, konur með þroskaskerðingu, konur í neyslu og fátækar konur sem eiga erfitt með að sjá sér og börnum sínum farborða; hópar sem samfélaginu ber að vernda gegn misnotkun í skjóli valdamismunar. Þessi léttvægu viðurlög verða til þess að vændiskaupamál lenda oftar en ekki aftast í forgangsröðinni þegar kemur að rannsóknum lögreglu. Nafnleynd sú sem vændiskaupendur hafa notið í réttarkerfinu gefur síðan til kynna að dómstólum þyki vændiskaup alvarlegri og skammarlegri glæpur en viðurlög kveða á um. Það gefur því augaleið, virðulegur forseti, að endurskoða beri refsingu fyrir vændiskaup.

Mig langar því að spyrja hæstv. dómsmálaráðherra hvort hún telji rétt að gerðar verði breytingar á refsirammanum í vændiskaupamálum og ef svo er, hvernig hún sjái slíkar breytingar fyrir sér.


Ræðumaður: Guðmundur Ingi Guðbrandsson

Hæstv. forseti. Þær hækkanir sem urðu um mitt ár í fyrra — þegar fjárlagafrumvarpið í fyrra var lagt fram var gert ráð fyrir ákveðnum hækkunum sem bættust þar ofan á og síðan við 2. umræðu komu fram frekari hækkanir einmitt til að tryggja að þetta myndi halda í við verðlag. Það er hins vegar alveg hárrétt hjá hv. þingmanni að það hefur dregið á milli hvað varðar lægstu laun vegna þess að þar hafa orðið krónutöluhækkanir og þess vegna er það auðvitað verkefni að horfa sérstaklega til þeirra sem minnst hafa í þessu kerfi. En ég vil ítreka það að í ríkisstjórn Katrínar Jakobsdóttur hafa orðið hækkanir og breytingar á ellilífeyriskerfinu, sem komu reyndar til fyrir þá ríkisstjórn, sem hafa skipt þennan hóp mjög miklu máli. Það þýðir hins vegar ekki að við eigum ekki að gera betur, sérstaklega við þau sem eru allra neðst í greiðslum frá ríkinu og það stendur yfir vinna við að móta tillögur þar að lútandi.


Ræðumaður: Guðmundur Ingi Guðbrandsson

Hæstv. forseti. Ég þakka hv. þingmanni fyrir fyrirspurnina. Það er þannig í fjárlagafrumvarpi fyrir árið 2024 að þar er kveðið á um 4,9% hækkun á bótum almannatrygginga og reyndar líka atvinnuleysisbótum þar sem miðað er við, eins og við þekkjum, verðbólguspá ársins 2024. Það er í samræmi við það hvernig þessar hækkanir hafa verið reiknaðar á undanförnum árum. Það er alltaf miðað við þetta þannig að við séum að miða við að ekki verði um verðrýrnun að ræða í þeim greiðslum sem fara í gegnum almannatryggingarnar.

Það má nefna að það varð auðvitað hækkun bæði 2022 og 2023, á miðju ári, einmitt til að mæta þessum hópum sérstaklega, eins og við þekkjum. Núna í ár varð 2,5% hækkun um mitt ár vegna þess að verðbólgan hefur verið mikil. Það var mikilvægt til að mæta bæði öryrkjum og ellilífeyrisþegum og nýtist auðvitað best þeim sem minnst hafa í þessu kerfi. Þannig að það er ekki verið að setja minna heldur en ber að gera heldur er hér verið að horfa til þess að passa að þetta fylgi verðlagi. Það er tryggt með því frumvarpi sem hér er til umræðu á þingi, fjárlögum fyrir árið 2024.


Ræðumaður: Jódís Skúladóttir

Virðulegi forseti. Ég flyt nú í þriðja sinn þessa þingsályktunartillögu sem snýr að því að fela dómsmálaráðherra að skipa starfshóp sem hafi það verkefni að gera úttekt á stöðu umönnunar og geymslu líka, aðgengi að líkhúsum og viðeigandi húsnæði, regluverki þar að lútandi og mögulegum úrbótum á núverandi lagaumhverfi vegna þessa.

Málið leggja fram, ásamt þeirri sem hér stendur, hv. þingmenn Orri Páll Jóhannsson, Steinunn Þóra Árnadóttir, Halla Signý Kristjánsdóttir, Líneik Anna Sævarsdóttir, Logi Einarsson, Inga Sæland, Guðmundur Ingi Kristinsson, Ásthildur Lóa Þórsdóttir, Eyjólfur Ármannsson, Jakob Frímann Magnússon og Tómas A. Tómasson.

Í greinargerð með tillögunni segir m.a. að tryggja beri aðgengi að umönnun látinna og geymslu líka en sú sjálfsagða þjónusta er ekki fyrir hendi víða á landsbyggðinni. Dauðinn er eðlilegur lokaþáttur í hringrás lífsins og fyrir aðstandendur skiptir miklu máli að fá þessa sjálfsögðu þjónustu sem umönnun líka er. Það skiptir því öllu máli að lagaleg umgjörð hennar sé í lagi. Það er ekkert erfiðara en að missa náin ástvin og það sem aðstandendur þurfa að treysta á í þeim aðstæðum er virðing, skilningur og traust á því að meðferð á líki ástvina þeirra sé fylgt eftir af kostgæfni en eins er mikilvægt að gætt sé jafnræðis. Það er mikil mismunun fólgin í því að þjónustan sé svo ólík eftir því hvar á landinu fólk býr en aðstæður eru mjög mismunandi. Það hvar lík eru geymd frá dánarstundu og þar til kemur að útför skiptir máli. Það skiptir máli fyrir aðstandendur að það sé borin virðing fyrir þessari stundu, fyrir þessari upplifun og fyrir líðan þeirra. Heilbrigðisstarfsfólk, lögregla og aðrir þeir viðbragðsaðilar sem koma að málum þegar andlát á sér stað leggja sig fram um að sinna hlutverki sínu af alúð og ekki síst þeirra vegna er mikilvægt að allt regluverk sé skýrt og að góð aðstaða sé fyrir hendi. En til þess verða auðvitað að vera ákveðnar forsendur. Það verða að vera til staðar raunhæf úrræði og aðstæður til þess að vel sé hægt að halda utan um hlutina. Mjög víða um land eru ekki líkhús. Það þekkist að heilbrigðisstofnanir komi upp einhvers konar aðstöðu og þá jafnan fyrir gjafafé en sums staðar er engin slík aðstaða og verður þá að ferðast um langan veg með tilheyrandi kostnaði og óþægindum fyrir aðstandendur. Sama má segja þegar krafist er krufningar. Þá er um að ræða kostnaðarsamt og erfitt ferli sem er oft mjög þungbært fyrir aðstandendur.

Margt hefur lagast í áranna rás enda gerum við í dag allt aðrar kröfur en áður var. Staðan er engu að síður sú að breytinga er þörf og því er mikilvægt að þessi þingsályktunartillaga fái brautargengi og að við sameinumst um að standa betur að þessum mikilvæga málaflokki. Þegar degi tekur að halla og komið er að kveðjustund verðum við að geta treyst því að á okkar síðasta náttstað á þessari jörð, hvar við dveljum frá andláti til greftrunar, sé tryggður.

Virðulegi forseti. Ég ætla að lokum að ítreka það sem áður hefur verið sagt, að þetta er jafnréttismál. Landsbyggðin situr ekki við sama borð í þessum málaflokki frekar en mörgum öðrum. Það er mikilvægt í því ljósi að skýra nánar núverandi lagaumhverfi svo að fólk um allt land geti gengið að því sem vísum hlut að ástvinir þeirra hljóti viðeigandi þjónustu í andlátinu. Það er von mín að málið nái fram að ganga og að starfshópi verði komið á legg til að kortleggja stöðuna og í framhaldinu verði þessum málum komið í lag.


Ræðumaður: Orri Páll Jóhannsson

Virðulegi forseti. Ég þakka hv. þingmanni fyrir sitt svar. Við verðum bara að vera ósammála um uppleggið hjá Matvælastofnun eða það sem fram kom. En mig langar að halda mig við þessa háheimspekilegu umræðu sem hv. þingmaður vísaði í áðan varðandi dýravelferð. Ég held við séum á mjög svipuðum slóðum með afstöðuna til þessa, þ.e. að dýravelferð, svo fram sett í lögum eða í orðræðu og samskiptum fólks, er sannarlega mennskur mælikvarði. Hv. þm. Þórarinn Ingi Pétursson kom inn á það áðan að líklega sé ekki hægt að gera það með öðrum hætti enda notum við orðalagið að gera eitthvað með mannúðlegum hætti.

Þá langar mig aðeins að þykkja spurninguna til hv. þingmanns, í ljósi hans yfirferðar á 75. gr. stjórnarskrárinnar, þ.e. seinni hluti hennar: „Þessu frelsi má þó setja skorður með lögum, enda krefjist almannahagsmunir þess.“

Sér hv. þingmaður fyrir sér, með vaxandi umræðu í samfélaginu, ekki minnst um akkúrat það mál sem við erum að ræða hér og/eða vegna áhrifa mannsins á loftslagið, m.a. með neyslu á kjöti — það er bara umræða sem er mjög virk úti um allan heim og ekki minnst hér heima á Íslandi — að dýravelferð, skilgreind með ákveðnum hætti og alltaf mannsins, geti talist til ríkra almannahagsmuna?


Ræðumaður: Orri Páll Jóhannsson

Virðulegi forseti. Ég þakka hv. þingmanni sína ágætu yfirferð. Ég vil nú samt byrja á því að geta þess að í þessum umræðum öllum saman gleymist alltaf að geta fyrri hluta í fréttatilkynningu Matvælastofnunar frá því í maí síðastliðnum, sem hljóðar svo, með leyfi forseta:

„MAST telur að aflífun á hluta stórhvela við veiðar á Íslandi hafi tekið of langan tíma út frá meginmarkmiðum laga um velferð dýra.“

Ég skil þetta bara eftir hér. Hins vegar, af því að hv. þingmaður kom inn á það að hér værum við í háheimspekilegum umræðum og samræðum þá langar mig að spyrja, í ljósi þess sem hv. þingmaður var að segja um almannahagsmunina og 75. gr. stjórnarskrárinnar, mig langar að velta upp mjög heimspekilegri spurningu til hv. þingmanns: Er dýravelferð almannahagsmunir? Og ef ekki, af hverju ekki, hv. þingmaður?


Ræðumaður: Orri Páll Jóhannsson

Frú forseti. Ég þakka hv. þingmanni svarið og mér heyrist við vera á mjög svipuðum slóðum hvað þetta varðar, af því að þarna erum við bara að ræða þennan afmarkaða þátt sem lýtur að velferð skepnanna og/eða getunni með þeirri tækni og þeim tólum og tækjum til að tryggja að dauðastríð skepnu, hvals, hreindýrs og/eða kindar í sláturhúsi, gangi hratt og örugglega yfir og eins sársaukalítið og mögulegt er. En það er þetta með viðmiðið, hv. þingmaður og virðulegi forseti, og hvernig við förum að því að setja þetta viðmið. Við erum einhverju nær um það hvernig framkvæmdin á veiðum á stórhvelum er, þökk sé myndavélaeftirliti sem var innleitt með reglugerðarbreytingu síðastliðið sumar, en að sama skapi eigum við afar erfitt með að átta okkur á henni í samanburði við til að mynda aðrar þjóðir sem eru að veiða, vegna þess að það eru bara afar fáar þjóðir í heiminum sem stunda þetta. Það er ekki mikil framþróun í þessum veiðum eðli málsins samkvæmt því að það eru afskaplega fáir aðilar sem leggja stund á þær.

Í ljósi þessa langar mig að lokum að spyrja hv. þingmann: Telur hann það geta verið rök, af því að mér heyrist við vera sammála um uppleggið, að þegar við búum ekki yfir nægilega mikilli vísindalegri vissu fái skepnan í þessu tilfelli að njóta vafans? Þar er ég að vísa til orðalags í varúðarreglunni sem er ein af meginreglum umhverfisréttarins. Þegar við búum ekki yfir vísindalegri vissu þá getum við heldur ekki tekið ákvörðun án þess að vita hvaða afleiðingar hún hefur, svo sem að halda hvalveiðum áfram.


Ræðumaður: Orri Páll Jóhannsson

Virðulegi forseti. Ég þakka hv. þingmanni fyrir sína ræðu og tek undir með hv. þm. Andrési Inga Jónssyni að það er alltaf gaman að hlusta á búfræðing í pontu. Verandi einn slíkur þá langar mig að spyrja hv. þingmann. Hann segir hér, og ég er hjartanlega sammála honum, að velferð dýra sé númer eitt, tvö og þrjú. Hér höfum við verið að ræða annars vegar veiðar á villtum skepnum og/eða slátrun húsdýra eða velferð þeirra heilt yfir. Nú er það svo að það hefur enginn ráðherra þessa málaflokks áður, þ.e. með breytingum á reglugerðum sem fyrst tóku gildi síðastliðið sumar, ráðist í jafn ítarlega söfnun á upplýsingum svo að við myndum betur gera okkur grein fyrir því hvernig þessar veiðar væru stundaðar. Af því að hv. þingmaður kemur inn á það sem við öll vitum, og er ekki einn um það, að leyfi til veiða á hval, annars vegar hrefnu og hins vegar langreyði, rennur sitt skeið um áramótin og hv. þingmaður kemur líka inn á að það sé brýnt að ræða þessi mál og munum við sjálfsagt gera það í aðdraganda áramóta, þá langar mig að spyrja hv. þingmann: Telur hann þær upplýsingar og þau gögn sem aflað hefur verið í akkúrat þessu máli, þ.e. um veiðar á stórhvelum við Ísland, vera nægileg þannig að við séum eitthvað nær því að geta tekið frekari ákvarðanir þegar að því kemur hvort hægt sé að stunda hvalveiðar við Ísland frá og með næstu áramótum eða ekki? Þetta segi ég í beinu framhaldi af því að hann leggur til grundvallar sínu máli, sem ég tek undir, að velferð dýra sé númer eitt, tvö og þrjú þegar kemur að ákvörðunum í þessum málum.


Ræðumaður: Bjarkey Olsen Gunnarsdóttir

Frú forseti. Samningurinn við Reykjavíkurborg 2021 um að veita sérhæfða heimahjúkrun, sem var enn frekar styrktur árið 2022, og þar sem sambærilegu fjármagni var líka bætt við hjá Heilsugæslu höfuðborgarsvæðisins, er mikilvægur. Í þetta fara nú um 500 millj. kr. árlega og þá má heldur ekki gleyma því að um 300 milljónir voru gerðar varanlegar í fjárlögum á árinu 2023, þ.e. á yfirstandandi ári, í almenna heimahjúkrun. Biðin eftir hjúkrunarrými, þ.e. ef við getum talað um það sem varanlegu búsetuna, þ.e. þegar fólk fer þangað í lok líftíma síns, hefur styst frá 2019 og miðgildi biðtíma er þá 109 dagar. Þörfin fyrir hjúkrunarheimili fyrir fjölbreytta hópa mun áfram vera til staðar en nú höfum við fjármagnað aðgerðaáætlanir sem miða að því að draga úr henni.

Aukið vægi forvarna í forgangsröðun heilbrigðisþjónustunnar er gríðarlega mikilvægt fyrir kerfið okkar. Það er ekki bara fjárhagslega skynsamlegasta leiðin heldur sparar sú leið líka fólki þjáningar og eykur lífsgæði, sem seint verður verðlagt í krónum. Á síðasta kjörtímabili var gerð gangskör í uppbyggingu heilsueflandi móttöku á heilsugæslum og þær viðbætur eru einmitt til þess fallnar að bæta þjónustu, m.a. við aldraða.

Bætt öldrunarþjónusta og heimahjúkrunMönnunaráskorunin er um allan heim og vert að spyrja, líkt og málshefjandi gerði, um áhrif breyttrar aldurssamsetningar á forsendur til mönnunar þjónustunnar. Ég verð nú samt að segja í þessu samhengi að það var ánægjulegt að lesa grein formanns Sjúkraliðafélags Íslands í gær, Söndru B. Franks, sem rifjaði upp að í vor útskrifaðist hópur sjúkraliða frá Háskólanum á Akureyri með 60 eininga diplómagráðu í öldrunar- og heimahjúkrun, því að eins og Sandra segir svo réttilega í grein sinni  er lykillinn að því að mæta örum líffræðilegum breytingum. Heilbrigðisstofnanir um allt land hafa kallað eftir slíkri færni og þekkingu á meðal sjúkraliða. Stjórnvöld hlustuðu og studdu vel við uppbyggingu námsins enda er það mikilvæg viðbót við heilbrigðisþjónustuna. Heilbrigðisþjónustan og -málin eru okkar stærsti og mikilvægasti málaflokkur og ég held við séum öll sammála um að hlúa vel að eldra fólkinu okkar sem lagði grunninn að því góða samfélagi sem við lifum í. Um leið þurfum við stöðugt að laga okkur að samfélags- og tæknibreytingum og að því vinnum við hér eftir sem hingað til.


Ræðumaður: Bjarkey Olsen Gunnarsdóttir

Virðulegi forseti. Ég vil byrja á því að þakka hv. málshefjanda fyrir umræðuna hér í dag og hæstv. heilbrigðisráðherra Willum Þór Þórssyni fyrir andsvörin. Þessi mikilvæga umræða dregur fram m.a. þau góðu verk sem hafin voru í tíð þáverandi heilbrigðisráðherra, Svandísar Svavarsdóttur, og hefur verið haldið áfram, m.a. í verkefninu Gott að eldast, eins og hæstv. ráðherra benti hér á og hann fer fyrir ásamt Guðmundi Inga Guðbrandssyni félagsmálaráðherra.

Það var virkilega ánægjulegt þegar þessi aðgerðaáætlun  um þjónustu við eldra fólk næstu fjögur árin var svo samþykkt hér á Alþingi í vor og fjármagn til að hrinda henni í framkvæmd fylgdi. Þetta er gríðarlega  mikilvægt verkefni því að það er löngu orðið ljóst að stjórnvöld þurfa að hugsa málefni eldra fólks upp á nýtt og það er ánægjulegt að sjá að það ríkir um það skilningur hér í þingsal.

Aldurssamsetning þjóðarinnar breytist hratt. Eldra fólk lifir lengur en áður og er virkara og hraustara en nokkru sinni fyrr. Þetta þekkjum við og sú staðreynd er auðvitað ekkert nema frábær. En þjónusta við aldrað fólk hefur ekki náð að halda í við þennan hraða, eins og við þekkjum, þrátt fyrir að margt hafi þegar verið gert gott. Svandís Svavarsdóttir lagði mikla áherslu á þetta í tíð sinni sem heilbrigðisráðherra enda í takt við stefnu okkar Vinstri grænna, þ.e. mikilvægi þess að samþætta þjónustu sveitarfélaga og heilbrigðiskerfis við eldra fólk svo það geti búið heima eins lengi og kostur er og draga þannig úr þörfinni fyrir fjölgun hjúkrunarrýma. Það er jú dýrasta úrræðið. Það er því virkilega ánægjulegt að sjá að núverandi ráðherra  ætlar að halda áfram á þessari braut, en það breytir þó ekki þeirri staðreynd að við þurfum að byggja fleiri hjúkrunarrými enda gera áætlanir ráð fyrir því, eins og hæstv. ráðherra fór hér yfir. En það eru ýmsir tálmar sem hafa orðið til þess að það hefur ekki gengið jafn hratt og við hefðum viljað. Þetta er stórt viðfangsefni og það skiptir samfélagið gríðarlega miklu máli að það takist vel til með þetta verkefni sem varðar leiðina og ég hef fulla trú á því að við náum í því árangri okkur öllum til heilla.


Ræðumaður: Svandís Svavarsdóttir

Virðulegur forseti. Rétt eins og oft þegar um er að ræða atvik af stærðargráðu sem þessari þá er tvennt sem er undir, það eru annars vegar viðbrögð til skemmri tíma og hins vegar stefnumótun og viðbrögð til lengri tíma. Af því að hv. þingmaður spurði sérstaklega um áhættumatið í sinni fyrri spurningu þá er í gildandi lögum sérstaklega talað um að endurskoða beri áhættumatið svo oft sem þurfa þykir. Ég held að það sé algjörlega fyrirliggjandi að sú þörf er raunveruleg núna. Áhættumatið á auðvitað að endurspegla raunveruleikann en ekki einhverjar hugmyndir um raunveruleikann. Eins og hv. þingmaður kemur ítarlega að í sínum fyrirspurnum hér þá er að koma á daginn það sem mörg okkar óttuðust, að grundvöllurinn er þannig að það er full ástæða til að taka til við endurskoðun á áhættumati.


Ræðumaður: Svandís Svavarsdóttir

Virðulegi forseti. Ég þakka hv. þingmanni fyrirspurnina. Það er auðvitað þyngra en tárum taki að þessi viðburður í raun og veru standi yfir, þ.e. að strok verði af þeirri stærðargráðu sem við erum hér að sjá. Ég verð þó að segja við þetta tilefni að hér er um að ræða ýmsar ákvarðanir eftirlitsstofnana og annarra aðila sem eru sumar hverjar kæranlegar þannig að ég get ekki tjáð mig um þessi atvik sem hér eru að eiga sér stað. En ég verð hins vegar að segja að ábyrgð rekstraraðilanna er mikil. Mér finnst það skipta mjög miklu máli í því ljósi að við verðum að geta treyst því að bæði innra eftirlit og ytra eftirlit sé með þeim hætti að það sé viðunandi. Frá því að ég kom í ráðuneytið hef ég tekið þessi mál mjög alvarlega, enda eru strok af þessu tagi óásættanleg umhverfisslys. Við eigum ekki að normalísera þau, við eigum ekki að segja: Þetta er eitthvað sem hlýtur að gerast. Eldislaxar eiga að vera í kvíum og þeir eiga ekki að vera í kvíum með götum og rekstraraðilinn hverju sinni ber ábyrgð á því að tryggja það. Ég skipaði sérstakan starfshóp á síðasta ári sem hafði það hlutverk að fara yfir regluverkið hvað þetta varðar og hann lagði til úrbætur sem að hluta til hafa verið innleiddar, aðrar sem verið er að vinna með í heildarendurskoðun á lögum um fiskeldi sem mun koma til afgreiðslu þingsins nú í vetur. Það er alveg ljóst að við viljum ekki sjá slys af þessu tagi hér á landi og það er ekki glæsileg framtíðarsýn að það séu froskmenn með skutulbyssur að sulla í ám hér fram eftir hausti. Það er ekki það sem við viljum sjá. En ég hef lagt það til við Alþingi í gegnum fjárlagavinnu að fjármunum verði beint bæði til Hafró og til Fiskistofu til að bæta það eftirlit sem hér er nauðsynlegt.


Ræðumaður: Svandís Svavarsdóttir

Virðulegur forseti. Ég árétta það að ég held að það sé mjög mikilvægt að þessari úttekt verði haldið áfram og er ósammála hv. þingmanni um að það sé furðuleg hugmynd að auka gagnsæi í sjávarútvegi. Ég held að það hljóti að vera eftirsóknarvert og mikilvægt fyrir samfélagið og það er sérkennilegur málflutningur að leggja áherslu á það að koma í veg fyrir það að ljósin séu kveikt í þessum efnum vegna þess að það er auðvitað afar mikilvægt fyrir greinina sem slíka, fyrir samfélagið og fyrir aukið traust á greininni, fyrir aukna samstöðu í samfélaginu um þessa mikilvægu atvinnugrein að gagnsæið sé aukið. Ég tel að það sé heppilegt að fjárlagafrumvarpið sé nú til meðferðar hjá Alþingi því að það kann að vera að þingið sjái tilefni til þess að efla grunn Samkeppniseftirlitsins til að stofnunin geti sinnt mikilvægum verkefnum eins og þessu.


Ræðumaður: Svandís Svavarsdóttir

Virðulegi forseti. Ég þakka hv. þingmanni fyrirspurnina. Því er til að svara að þegar mitt ráðuneyti hefur undirbúning á stefnumótun í sjávarútvegi í samræmi við stjórnarsáttmála þá var gagnsæið mjög mikilvægt atriði og ég vænti þess að hv. þingmaður sé mér sammála um mikilvægi gagnsæis í þessum atvinnuvegi, rétt eins og öðrum í samfélaginu. Kortlagning á stöðu stjórnunar og eignatengsla var talin mikilvægur þáttur í því. Þegar ráðuneyti mitt hafði samband við Fiskistofu og Samkeppniseftirlitið þá hafði eftirlitið þegar ráðgert að ráðast í slíka athugun. Hins vegar kom fram hjá stofnuninni að vegna fjárskorts væri ekki ljóst hvenær sú athugun gæti hafist og þess vegna var ákveðið að ráðstafa þeim fjármunum sem fyrir lágu í ráðuneytinu til verksins til Samkeppniseftirlitsins með sérstökum samningi, enda er ráðuneytum auðvitað heimilt að gera samninga á grundvelli laga um opinber fjármál, eins og hv. þingmanni er kunnugt um. Það var auðvitað leitast við að þessi athugun gæti nýst fleiri eftirlitsstofnunum og auk þess var lögð áhersla á að það væri hægt að byggja upp upplýsingatæknigrunn þannig að upplýsingar yrðu fyrirliggjandi í rauntíma. Af því að hv. þingmaður talar um lærdóm þá liggur fyrir að það er mikilvægt að það verði ráðist í úttekt sem þessa og það er skýrt að Samkeppniseftirlitið ætlar að gera það eftir sem áður. Krafa um aukið gagnsæi í sjávarútvegi er hávær meðal almennings og ég tel að það sé gríðarlega mikilvægt að auka gagnsæi og þar með að skapa aukin og bætt skilyrði fyrir traust milli sjávarútvegs og samfélagsins.


Ræðumaður: Steinunn Þóra Árnadóttir

Frú forseti. Ég mæli hér fyrir tillögu til þingsályktunar um skráningu menningarminja. Flutningsmenn með mér á tillögunni eru hv. þingmenn Jódís Skúladóttir, Orri Páll Jóhannsson, Bjarni Jónsson og Þórunn Sveinbjarnardóttir.

Tillagan í heild sinni hljóðar svo, með leyfi forseta:

„Alþingi ályktar að fela umhverfis-, orku- og loftslagsráðherra að gera stórátak í skráningu menningarminja, annars vegar minja sem eru í hættu vegna loftslagsbreytinga eða annarrar náttúruvár, svo sem vegna landbrots, og hins vegar menningarminja almennt.“

Ég ætla aðeins að gera grein fyrir þessari tillögu, rökstuðningi við hana og af hverju hún er lögð fram. Hún var áður lögð fram á 153. löggjafarþingi án þess að hljóta afgreiðslu. Þá bárust fjórar umsagnir um tillöguna, frá Félagi fornleifafræðinga, Minjastofnun Íslands, Samtökum iðnaðarins og Þjóðminjasafni Íslands. Í lok ræðu minnar ætla ég aðeins nánar að gera grein fyrir þessum umsögnum.

Af hverju tillaga um minjavernd? Minjavernd er hverju samfélagi mikilvæg og Ísland geymir miklar menningar- og náttúruminjar sem brýnt er að rannsaka og skrá með faglegum hætti. Það er hægt að kynna sér á vef Minjastofnunar hvað menningarminjar eru, en til þeirra teljast ummerki um sögu þjóðarinnar, svo sem fornminjar, menningar- og búsetulandslag, sögustaðir, kirkjugripir og minningarmörk, hús og önnur mannvirki, skip og bátar, samgöngutæki, listmunir og nytjahlutir, svo og myndir eða aðrar heimildir um menningarsögu þjóðarinnar. Þetta er auðvitað gríðarlega stór og víðfeðmur flokkur sem menningarminjar eru og má kannski segja að þar sé hin efnislega saga okkar varðveitt. Minjastofnun fer með málefni menningarminja, en þó einungis takmarkað í tilfelli gripa, sem eru að mestu leyti á ábyrgð Þjóðminjasafns Íslands, og skjala og mynda, sem eru að mestu leyti á ábyrgð Þjóðminjasafns Íslands og/eða Þjóðskjalasafnsins.

Við sem erum flutningsmenn þessarar tillögu og vonandi fleiri teljum mikilvægt að efla og auka skráningu á fornleifum og menningarminjum og efla alla minjavernd. Þetta er tvíþætt í raun, eins og kemur fram í tillögunni, þ.e. annars vegar merkar minjar sem eru í hættu t.d. vegna loftslagsbreytinga eða náttúruvár eins og landbrots. Því miður er staðan sú að mikill fjöldi minja um allt land er í stórhættu vegna sjávarrofs. Það eru minjar um m.a. sjávarútveg og sjósókn Íslendinga frá landnámi allt fram á 20. öld og því er um að ræða gríðarlegt magn af ómetanlegum menningarverðmætum sem eru nær órannsökuð og munu, ef ekki verður gert átak, hverfa í sjóinn vegna ágangs náttúruaflanna, en landbrot er víða mikið og fer vaxandi vegna loftslagsbreytinga. Svo er einnig nauðsynlegt að efla skráningu menningarminja almennt vegna þess að í fornminjum og með fornleifarannsóknum getum við eflt þekkingu þjóðarinnar á okkar dýrmætu menningararfleifð. Ég tel að í minjavernd felist jafnframt mikil tækifæri sem eru mikilvæg fyrir menningar- og náttúrusögu landsins og ef vel er haldið á hlutum geta svæði með menningarminjum orðið að eftirsóknarverðum áfangastöðum um land allt. Við vitum það sjálf þegar við ferðumst um Ísland eða til annarra landa að til eru svæði sem hafa að geyma sögu og minjar, hvort sem það eru hús, gripir eða eitthvað annað, sem oft laðar okkur að svæðunum.

Í 21. gr. laga um menningarminjar, nr. 80/2012, kemur fram að enginn, hvorki landeigandi, ábúandi eða einhver framkvæmdaraðili, megi gera neitt til að raska svæði né flytja úr stað fornleifar nema með leyfi Minjastofnunar Íslands. Þá segir þar einnig að ef nauðsyn krefur láti Minjastofnun Íslands rannsaka fornleifar með uppgreftri eða á annan hátt. Það er auðvitað forsenda þess að geta verndað fornleifar og komið í veg fyrir að framkvæmdaraðilar brjóti hreinlega óafvitandi lög með því að skemma fornleifar, að þeir hafi vitneskju um að fornleifar gætu verið staðsettar þar sem þeir eru að athafna sig. Til þess að svo verði er nauðsynlegt að auka rannsóknir á menningarminjum.

Frú forseti. Líkt og ég sagði í upphafi máls míns bárust á síðasta löggjafarþingi, þegar málið var fyrst lagt fram, fjórar umsagnir um málið. Ég myndi segja að þær væru allar jákvæðar. Samtök iðnaðarins leggjast ekki gegn tillögunni og líta heilt yfir frekar jákvætt á málið, en benda á að það eru dæmi þess að ferlið við varðveislu menningarminja geti gert fyrirtækjum í mannvirkjagerð erfitt fyrir vegna þeirra tafa sem það getur haft í för með sér. Þetta er sjónarmið sem ég held að sé alveg vert að hafa í huga en þess vegna er engu að síður mikilvægt að efla umgjörðina og skrá menningarminjarnar, vegna þess að saga okkar býr þar. En það er líka svo mikilvægt, eins og ég fór yfir hérna áðan, að við vitum um tilvist minjanna til að hægt sé að koma í veg fyrir að þeim sé raskað og þar með örugglega þær tafir sem gætu annars komið upp.

Þjóðminjasafn Íslands, Minjastofnun Íslands og Félag fornleifafræðinga fagna tillögunni. Minjastofnun bendir á að það sé rík ástæða til að skráning menningarminja nái einnig til mannvirkja og húsa, auk þess sem það kemur fram að hún telur verkefnið eiga best heima hjá stofnuninni af því að þar sé reynsla bæði af skráningu fornleifa og húsa og mannvirkja. Félag fornleifafræðinga bendir á að vísindaleg fornleifafræði sé ung grein á Íslandi og hér skorti grunnrannsóknir og gögn sem aðrar þjóðir eiga til. Það er einmitt vegna þessa sem ég tel mikilvægt að flytja þessa tillögu og vonandi fá hana samþykkta. Þá bendir félagið á að ekki sé ljóst samkvæmt tillögunni hvernig umhverfis-, orku- og loftslagsráðherra eigi að úthluta því fjármagni sem stórátak í skráningu menningarminja myndi fela í sér ef tillagan yrði samþykkt.

Ég tel einboðið að verði farið í stórátak með samþykkt þingsályktunartillögunnar sé það auðvitað unnið á faglegum forsendum og með sérfræðingum á þessu sviði. Það eru auðvitað m.a. og kannski einna helst þeir aðilar sem skiluðu inn umsögn um málið. Ég tel alveg einboðið að við vinnslu málsins í nefnd verði Þjóðminjasafn Íslands, Minjastofnun Íslands og Félag fornleifafræðinga kölluð að borðinu því að þar liggur sérfræðiþekkingin ef menn vilja fara í frekari rökstuðning með málinu. Annars vona ég að þetta mál, sem ég tel mikilvægt, fái gott brautargengi hér á Alþingi og legg til að málinu verði vísað til allsherjar- og menntamálanefndar að lokinni þessari umræðu.


Ræðumaður: Bjarkey Olsen Gunnarsdóttir

Virðulegi forseti. Ég þakka hv. framsögumanni fyrir ræðuna. Við Vinstri græn ályktuðum einmitt um dýralækna á okkar landsfundi núna í mars og tökum undir það að það er svo mikilvægt að leita allra leiða til þess að fá dýralækna til starfa á Íslandi. Eins og við vitum er menntunin öll erlendis og það er mikil áskorun að tryggja endurnýjun og ekki síst vöxt í stéttinni, þ.e. að við fjölgum dýralæknum. Það er auðvitað mikilvægt að dýravelferð verði vöktuð betur heldur en næst að gera í dag, ég held að við séum alveg sammála um það.

Ég held að það sé mikilvægt líka að skoða, til að reyna að fá dýralækna í dreifðu byggðunum, að auka kannski einhvers konar samninga í gegnum verkefni á vegum hins opinbera, fjölga verkefnum sem dýralæknar geta vel tekið að sér, meira en verið hefur. Það eru kannski ekki á nógu mörgum stöðum þjónustusamningar þar sem væri hægt að búa til hreinlega almennileg stöðugildi þannig að fólk gæti séð sér farborða í starfinu. En eins og hv. þingmaður og framsögumaður þekkir er þessi skortur líka í löndunum sem við berum okkur saman við. Við erum ekki ein um það frekar en í málinu hér á undan að glíma við þetta. Námið er líka langt og svo virðist vera, miðað við þróunina eins og við sjáum hér á höfuðborgarsvæðinu, að yngri dýralæknar séu ekki sérstaklega ginnkeyptir fyrir því að sinna stórgripum, hvað þá úti í hinum dreifðu byggðum. Gæludýraspítalarnir eru fullir og allt þetta, það eru dýralæknar til að sinna kjölturökkunum, en minna um það að þeir séu æstir í að hjálpa kúm að bera, það er einhvern veginn þannig. Kannski eðlilega, þetta er miklu erfiðara og miklu meira krefjandi og þú ert jafnvel einn í aðstæðum með bónda eða eitthvað slíkt, þannig að það er ekki eins og þetta sé alltaf einfalt.

Í matvælaráðuneytinu hefur verið unnið talsvert mikið að endurskoðun laga um dýralækna og heilbrigðisþjónustu við dýr og í mars sagði ráðherra frá því að hún hefði ákveðið að ráðast í heildarendurskoðun á löggjöfinni og það er verið að gera. En það er líka auðvitað alltaf verið að reyna að bregðast við þeim bráðavanda sem við stöndum frammi fyrir og sjáum endurspeglast því miður of oft í slæmum fréttum af aðbúnaði dýra og öðru slíku sem skapast af því að það er ekki mannskapur til að sinna þessu nægilega vel. Síðan má velta því fyrir sér: Gæti Menntasjóður hjálpað eitthvað til þarna, búið til einhverja hvata bæði til þess að stunda námið og, alveg eins og við tölum um lækna, ekki dýralækna heldur hefðbundna lækna, til þess að fá þá til starfa úti í hinum dreifðu byggðum? Mér finnst það alveg mega skoða, þetta er eitthvað sem okkur skortir, mikill skortur á dýralæknum, og mér finnst að það megi alveg hugsa það eins og með hitt.

Svo er það líka, talandi um verkefni og þjónustusamninga og eitthvað þess háttar til að reyna að festa dýralækna í sessi í hinum dreifðu byggðum, að Matvælastofnun hefur engan neyðarsíma, lokar bara klukkan fjögur á föstudögum og það er engin bakvakt fyrir dýr í neyð eða ef eitthvað kemur upp á. Kannski eru aðilar á staðnum, dýralæknar, sem gætu sinnt verkefninu ef þeir hefðu til þess samning. Við sjáum bara eins og með villt dýr að þá erum við að kalla út alls konar aðila og það kostar talsverða peninga, að þeytast landshornanna á milli jafnvel, frá Akureyri til Vopnafjarðar eða eitthvað, til að sinna einhverju þar sem væri jafnvel hægt, eins og ég sagði áðan, að búa til eitthvert heildarstarf.

Dýralæknir segir mér að evrópska matvælalöggjöfin hafi kannski ekki orsakað þetta ástand nema að litlu leyti, en einhverjir hafa kannski haldið því fram varðandi svona samninga af því að það á að aðskilja praxís og eftirlit þannig að það verði ekki hagsmunaárekstrar á milli dýralækna og bænda og ekki heldur á milli dýralæknanna sjálfra. Í sjálfu sér er það ekkert óeðlileg krafa en hún á ekki við í okkar samfélagi, það er svo strjálbýlt að það gengur ekkert upp. Það er ekkert land í Evrópu, held ég, eins strjálbýlt. Kannski hefði vitið verið á þeim tíma að sækja um undanþágu fyrir þessu en það var ekki gert. Norðurhéruð Svíþjóðar eru með undanþágu frá þessari reglu þar sem héraðsdýralæknar stunda praxís í afskekktari byggðum. Ég held að þetta sé eitthvað sem við ættum að skoða. Við höfum auðvitað alltaf möguleika í sjálfu sér, ef við teljum að hagsmunir séu að skarast, að fá einhvern til að leysa það tiltekna mál. En það er með þetta eins og annað, þjónustusamningar við dýralækna þurfa að vera á þeim forsendum að fólk geti skapað sér viðunandi skilyrði til þess að búa á svæðunum og ég held að það sé eitthvað sem við þurfum að huga að. Það er margt hérna undir sem þarf að skoða.

En í grunninn held ég að við þurfum að horfa til Menntasjóðs til þess að vita hvort hann getur hjálpað til við að laða dýralækna að og svo hitt, að fela dýralæknum á dreifbýlum svæðum aukin verkefni. Þetta mál fer náttúrlega inn í atvinnuveganefnd og ég hlakka til að takast á við þetta og þar koma auðvitað fram fleiri hugrenningar varðandi það hvernig hægt er að leysa þetta með góðu móti.


Ræðumaður: Bjarkey Olsen Gunnarsdóttir

Frú forseti. Þetta er ágætisumræða sem hér á sér stað um mjög mikilvægt mál. Ég er alveg sammála því sem er kannski undirtónninn í þessari tillögu, að treysta búrekstur í landinu og að við getum verið nokkuð sjálfbær í matvælaöryggi þjóðarinnar. Það er eitthvað sem ég tel að við séum öll sammála um að við viljum. Kannski þekkja aðrir það betur en ég en sannarlega er það þannig að nýliðun í landbúnaði er áskorun sem er verið að glíma við, held ég, víða um heim, ekki bara hér á Íslandi. Samkvæmt því sem ég hef eftir matvælaráðherra þá eru þessi vandamál m.a. eitt af því sem er talsvert mikið rætt þegar þeir hittast og ber saman um að það sé kannski engin ein einföld lausn, enda eins og við vitum erum við bæði að tala um samfélagslegar áskoranir og hagrænar áskoranir.

Eins og kemur fram hér í greinargerðinni er einmitt kannski undirliggjandi, hvort heldur það liggur í fjárfestingu eða öðru, að hátt verð á landi getur verið fyrirstaða. Við þekkjum það af umræðu hér inni í þingsalnum að landbúnaðurinn er fjármagnsfrekur í dag þótt veltan sé ekki endilega rosalega mikil og við þekkjum að það eykur auðvitað á erfiðleikana fyrir ungt fólk til þess að taka lán. Þrátt fyrir að Byggðastofnun veiti talsvert mikið, og 100% lán til kynslóðaskipta, þá hefur afkoman auðvitað, sérstaklega í sauðfjárræktinni, eins og við höfum rætt hér oft, ekki verið svoleiðis að það kannski sé mikill hvati í því fólginn, það er óhætt að segja það. Það hefur eiginlega verið þannig um áratugaskeið.

Í dreifðu byggðunum eru kannski líka aðrar miklar samfélagslegar áskoranir eins og við höfum líka rætt hér. Við getum talað um kaldan húsnæðismarkað. Það er minni þjónusta. Þetta er erfið vinna. Það er erfitt að komast í frí og fá einhvern til að leysa sig af. Það er margt sem getur kannski staðið því fyrir þrifum að fólk leggi í þetta þegar það bætist ofan á einmitt mikill kostnaður við það að fara í svona skipti eða að kaupa.

Ég er ekki viss um að þetta, eins og svo mörg önnur mál sem hér eru flutt, sé endanleg lausn á þessum áskorunum sem við búum við. Það er sú nálgun  að heimila kannski einni stétt að ráðstafa eignum til erfingja án þess að það sé greiddur af því erfðafjárskattur eða söluhagnaður. Það eru sannarlega gallar í því fólgnir, við vitum það, held ég. Til dæmis geta verið einhverjir tilteknir bændur sem mest eiga sem fá auðvitað mest út úr slíkri ráðstöfun. Svo eru kannski líkur á því, og það væri nú gaman í sjálfu sér að diskútera það, að svona úrræði til handa einni stétt — hvort það myndi líka skapa réttaróvissu varðandi rétt annarra lögerfingja. Við þekkjum því miður að það eru  kannski jarðir sem hafa farið úr ábúð og það eiga margir eignina og það gerist ekkert af því að það er einhver einn eða tveir sem eru mjög óhressir, þótt það sé búið að reyna að taka talsvert mikið á því. Það er alveg eitthvað sem gæti komið upp varðandi svona hluti, ef það er ekki samkomulag, að einn erfinginn fær allt góssið, beinlínis, þið vitið, án þess að þurfa að leggja endilega mjög mikið út fyrir því umfram eitthvað. Það eru margir vinklar á þessu. Við þekkjum að það geta verið alls konar fjölskylduerjur og annað slíkt sem verða þess valdandi að þetta getur snúist í höndunum á viðkomandi.

Svo má velta því líka fyrir sér hvort ætti að afmarka einhver svæði þar sem þetta er heimilt, t.d. má velta fyrir sér kostum og göllum þess. Svo er skipulag á vettvangi sveitarfélaga — hvað er landbúnaðarland? Við erum oft búin að tala um það hér, að flokka landbúnaðarland, sem hefur ekki kannski tekist nógu vel að gera. Það má líka velta fyrir sér hvort þetta ætti að eiga við alla eða þar sem eru kaldari svæði eða eitthvað slíkt. Þetta eru svona vangaveltur sem koma til þegar maður les þetta, þegar maður er aðeins búinn að setja hausinn í þetta, af því að þetta er eitt af því sem rætt er talsvert mikið við alla vega okkur þingmenn í dreifbýlinu. Þegar maður hittir bændur er auðvitað eðli máls samkvæmt talað mjög mikið núna, og ekki síst á þessum tímum þar sem verðbólga er há og vextir háir, um þessa fjármögnun og bara að ungt fólk sjái sér ekki fært, jafnvel þótt það langi til, að taka við.

Mér finnst hugurinn góður í þessu og það væri bara skemmtilegt að fjalla um þetta og einmitt fá upp kannski vangaveltur í kringum þetta sem maður er að velta upp. Auðvitað er alltaf þannig að það eru einhvers staðar einhverjir agnúar og stundum er bara hægt að sníða þá af. Eins og ég segi, þrátt fyrir að þetta eigi við um matvælaöryggi þjóðarinnar í sjálfu sér — mér finnst það vera svona stærsti punkturinn undir í þessu til að kannski réttlæta að ein stétt umfram aðra gæti lotið þessum lögmálum. En ég vildi bara rétt aðeins koma hérna inn í þetta. Mér fannst þetta áhugavert þegar ég var að hlusta á ykkur spjalla um þetta og ég tel að þessi tillaga sé alla vega alveg þess verð að hún eigi að fá umfjöllun inni í atvinnuveganefnd.


Ræðumaður: Bjarkey Olsen Gunnarsdóttir

Virðulegi forseti. Í morgun tók ég við formennsku í velferðarnefnd. Mér hefur alltaf þótt gaman að takast á við nýjar áskoranir enda er sterk félags- og velferðarþjónusta gríðarlega mikilvæg til að gera samfélagið réttlátara. Mál velferðarnefndar eru af ýmsum toga og koma frá fjórum ráðherrum og ljóst að enginn dagur verður eins í verkefnunum fram undan. Unnið er að endurskoðun örorkulífeyriskerfisins og góður gangur í þeirri vinnu og von á frumvarpi frá félags- og vinnumarkaðsráðherra á þessum þingvetri. Mikilvægt er að okkur takist að sameinast um þessar mikilvægu breytingar á Alþingi því að þessi breyting mun marka þáttaskil í baráttunni við fátækt og mun bæta lífsgæði stórs hóps íslensku þjóðarinnar. Ef vel tekst til mun þessi breyting skila okkur réttlátara samfélagi og draga úr ójöfnuði. Allt eru það gildi sem við Vinstri græn stöndum fyrir. Heilbrigðisráðherra mun einnig leggja fram fjölmörg mál og eitt af þeim sem ég tel mikilvægt fjallar um refsiábyrgð heilbrigðisstofnana og rannsókn alvarlegra atvika þar sem tryggja á betur öryggi sjúklinga, styrkja öryggismenningu og skapa heilbrigðisstarfsfólki betri starfsskilyrði.

Annað mál sem talsvert hefur verið rætt um og verður lagt fram í vetur er mál sem veitir þriðja aðila umsýsluumboð fyrir hönd einstaklings 16 ára og eldri sem getur ekki vegna fötlunar sinnar veitt slíkt umboð sjálfur. Mennta- og barnamálaráðherra leggur fram frumvarp um samþættingu þjónustu í þágu farsældar barna sem ætlað er að styrkja umgjörð um þjónustu og snemmtækan stuðning í þágu barna, sem er mikilvægt í tengslum við farsældarlöggjöfina. Innviðaráðherra leggur til breytingu á húsaleigulögum þar sem ætlunin er að auka öryggi leigjenda og tryggja fyrirsjáanleika og sanngirni um breytingar á leigufjárhæð.

Hér hef ég aðeins farið yfir brotabrot af verkefnum vetrarins og ég hlakka svo sannarlega til að takast á við þessi stóru verkefni og þær áskoranir sem þeim eflaust munu fylgja sem og öðrum málum sem nefndin kemur til með að fjalla um. Ég trúi því að samstarf nefndarmanna verði okkur farsælt og samfélaginu öllu.


Ræðumaður: Bjarni Jónsson

Virðulegur forseti. Ég get tekið undir þau orð sem hér voru látin falla  þar sem Sigmundi Davíð Gunnlaugssyni voru þökkuð góð störf hér. Ég tek undir það. En ég ætla að ræða hér sérstaklega annað mál. Á hverjum degi fáum við nú hræðilega nýjar fréttir af umfangi þess umhverfisskaða sem strok þúsunda frjórra eldislaxa úr sjókvíum Arctic Seafarm í Patreksfirði er að valda. Upp er komin gjörbreytt staða fyrir verndun villtra íslenskra laxastofna sem krefst tafarlausra aðgerða. Það þarf nú þegar að hefjast handa við endurskoðun á áhættumati erfðablöndunar við norska eldislaxa og grípa til annarra þeirra aðgerða sem þörf er á til að vernda stofnana, bæta eftirlit og draga þau stórfyrirtæki sem að baki standa til enn frekari ábyrgðar gagnvart eigin starfsemi, eftirliti og samfélagslegri ábyrgð gagnvart þeim samfélögum sem þau starfa í og þeirri stöðu sem þau kunna að vera sett í vegna aðgerða sem þarf að grípa til gagnvart fyrirtækjunum. Styrkja þarf regluverkið er tekur til ábyrgðar eldisfyrirtækjanna sjálfra með skýrum og skilvirkum viðurlögum sem fela í sér nægjanlega hvatningu til að fyrirtæki sýni umhverfisáhrifum starfsemi sinnar enn frekari virðingu. Nú er það að gerast sem margir óttuðust, að kynþroska norskur eldislax syndi um þúsundum saman við strendur landsins eftir umhverfisslys, leiti uppi íslenskar ár til hrygningar og blandist þar við náttúrulega laxastofna með óafturkræfum áhrifum, við stofna sem aðlagast hafa einstökum ám og náttúru þeirra í þúsundir ára. Neikvæð áhrif slíkrar erfðablöndunar geta komið fram strax eða mörgum kynslóðum síðar og skaðað þannig erfðasamsetningu og aðlögunarhæfni laxastofna til framtíðar.

Í 3. mgr. 6. gr. laga varðandi áhættumat erfðablöndunar segir: „Áhættumat skal endurskoða svo oft sem þörf þykir en þó eigi sjaldnar en á þriggja ára fresti.“

Það er algerlega ljóst að sú fordæmalausa staða sem nú er komin upp kallar á að það mat verði tekið upp og endurskoðað í ljósi gjörbreyttra forsendna. Þá bendi ég á að hæstv. matvælaráðherra tilkynnti við upphaf stefnumótunar síðasta vor að leyfisveitingar á nýju svæði væru á pásu á meðan unnið væri að langtímastefnu.  Einnig setti matvælaráðherra af stað endurskoðun á ferlum gagnvart stroki eldislax og er nú unnið að innleiðingu þeirra aðgerða. Ég fagna þeirri vegferð hæstv. matvælaráðherra.


Ræðumaður: Steinunn Þóra Árnadóttir

Virðulegi forseti. Ég ætla aðeins að kveðja mér hljóðs í þessari umræðu um tekjubandorminn sem er hér lagður fram af hæstv. fjármála- og efnahagsráðherra. Ég ætla að stikla á nokkrum atriðum sem mér finnst mikilvægt að koma aðeins inn á í umræðunni. Fyrst langar mig að nefna verðlagsuppfærslu krónutöluskatta þar sem er verið að leggja til 3,5% hækkun. Þar er um að ræða aðgerð stjórnvalda sem miðar að því að vinna gegn þeirri spennu sem myndast hefur í hagkerfinu en styrkja samt líka tekjugrundvöll ríkissjóðs án þess að vera of íþyngjandi fyrir almenning. Ég vona að það að fara þessa leið skili árangri inn í hagstjórnina núna en er nú annars almennt þeirrar skoðunar að það sé mikilvægt að afla tekna í ríkissjóð því að það eru auðvitað tekjurnar sem við notum til þess að reka samfélagið okkar. En það er hins vegar líka alveg jafn ljóst að það er gríðarlega mikið hagsmunamál að ná niður verðbólgunni og ég vona að þetta skili tilætluðum árangri.

Mig langar aðeins að fjalla um það sem hér er lagt til og er ein af framlengingunum, þ.e. framlenging á ákvæðum til að koma í veg fyrir víxlverkanir örorkugreiðslna almannatrygginga og lífeyrissjóða, koma í veg fyrir að víxlverkanirnar éti upp það sem fólk sem fær þessar greiðslur myndi annars fá. Þetta er eitt af þessum atriðum sem er svo algjörlega sjálfsagt og nauðsynlegt að fara í á hverju ári. En því miður hefur ekki tekist að finna eða búa til kerfi sem kemur í veg fyrir þetta. Það er náttúrlega búið að gera þetta svo oft að manni finnst þetta eiginlega bara vera orðið hið sjálfsagða mál að gera, sem það auðvitað er á vissan hátt. En það er hins vegar líka svo mikilvægt að muna eftir því að ef ekki yrði farið í þessa framlengingu þá myndi það hafa verulega neikvæð áhrif á afkomu þó nokkuð stórs hóps af fólki. Til að mynda er bent á það hér í greinargerð með frumvarpinu að verði ákvæðið ekki framlengt muni frítekjumark örorkulífeyrisþega vegna atvinnutekna lækka úr 2,4 millj. kr. á ári í 300.000 kr. Það væri algerlega ótækt. Þannig að þetta er eitt af þessum málum sem eru svo sjálfsögð að séu hérna en í fullkomnum heimi ættu þau ekki að þurfa að vera hérna.

Ég tel að það sé mikilvægt að við í nefndinni förum vel yfir það sem snýr að gjaldskyldri losun gróðurhúsalofttegunda. Ég verð bara að játa það að ég held að það sé mikilvægt að við förum rækilega í þetta til að skilja vel hvaða áhrif breytingarnar hafa og hvaða áhrif það myndi hafa ef breytingarnar væru ekki gerðar og nefndin skoði þetta vel sem og auðvitað allt annað sem snýr að hlutum sem hafa með loftslagsmál að gera.

Mig langar að fagna því sérstaklega að í frumvarpinu er gert ráð fyrir því að tekjuskattur lögaðila hækki tímabundið til eins árs um 1 prósentustig og fari þar með úr 20% í 21% rekstrarárið 2024 og við álagningu á árinu 2025. Ég held að það sé jafnframt mikilvægt að við fylgjum því eftir og sjáum hvaða áhrif þetta hefur því að hér er einungis verið að lögfesta að gera þetta til eins árs, sjá hvaða tekjur koma inn og hvernig við getum nýtt þær. Þetta er partur af aðgerðum stjórnvalda til að draga úr þenslu í hagkerfinu og það er gott. En ég myndi sem sagt vilja skoða þetta svona í stærra samhengi en fagna því að þessi tillaga er þarna inni og tel hana mjög góða.

Svo langar mig að nefna breytingar sem er verið að leggja til á verðmætagjaldi sjókvíaeldis, að það gjald hækki um 1,5 prósentustig og fari því upp í 5%. Ég fagna því að þessi breytingartillaga komi hér inn í tekjubandorminn, ég veit að það er verið að vinna að ýmsu í matvælaráðuneytinu sem kemur að sjókvíaeldi og er miklu víðfeðmara og víðtækara en ég fagna því að þessi breyting komi hérna inn. Svo þurfum við auðvitað að fara bara í talsvert mikla vinnu þegar kemur að umgjörð sjókvíaeldis og við munum þar auðvitað eftir skýrslu ríkisendurskoðanda sem við fjölluðum um á síðasta þingi og ýmislegt sem þar er bent á.

Það er ekki fjallað um gistináttaskatt í þessu frumvarpi en hann var felldur úr gildi tímabundið sem partur af Covid-ráðstöfunum og mun núna aftur taka gildi og ég veit að það er frumvarp frá hæstv. fjármála- og efnahagsráðherra á þingmálaskrá um gistináttaskattinn þar sem einnig á að leggja það til að hann nái til skemmtiferðaskipa, sem ég tel bara mjög gott. En ég myndi vilja og legg til að það verði skoðað núna strax í nefnd hvort ekki ætti að þrepaskipta gistináttaskattinum. Mér finnst skjóta pínulítið skökku við að það sé í rauninni sama gjald sem er greitt hvort sem gist er í tjaldi eða á fimm stjörnu hóteli. Þetta held ég að væri verkefni fyrir efnahags- og viðskiptanefnd að fara í og alveg hægt að byrja á því samhliða vinnslu við þetta frumvarp hér.

Svo hefur því verið velt upp hér í umræðunni hvort nefndin ætti að skoða fjármagnstekjuskattsumhverfið eins og það er á Norðurlöndunum og bera það saman við okkar kerfi. Ég verð að segja það að mér finnst þetta bara góð hugmynd og lýsi því yfir að ég er alla vega alveg til í að fara í þá vinnu. Ég held að það myndi ekki gera neitt annað en að auka þekkingu okkar í nefndinni sem erum að fást við skattamálin á því hvernig hlutum er fyrir komið í okkar nágrannalöndum og örugglega ýmislegt sem við getum lært af þeim og mögulega fundið einhver víti til að varast. En ég held að það yrði alla vega bara skemmtileg vegferð.

Líkt og ég hef hér rakið þá tel ég að í þessu frumvarpi séu ýmsar tillögur sem eru ekki bara góður heldur sumar beinlínis nauðsynlegar réttlætisins vegna og ég hlakka til að takast á við málið í efnahags- og viðskiptanefnd.


Ræðumaður: Guðmundur Ingi Guðbrandsson

Hæstv. forseti. Ég ætla aðeins að klára það sem ég var að ræða áðan, það sem við getum kallað Plús tólf verkefnið. Það hafa um 2.000 manns farið í gegnum verkefnið eða eru í því akkúrat núna í þessum greiningarviðtölum og helmingur þeirra eru útlendingar. Þetta þýðir sem sagt að um 1.000 útlendingar hafa farið í gegnum prógrammið eða eru í því og 560 þeirra hafa þegar farið af listanum, þ.e. fengið atvinnu. Þannig að þetta er að skila árangri og gæti, held ég, gjörbylt því sem við erum að vinna að, að koma langtímaatvinnulausum af atvinnuleysisskrá. Sumt þessa fólks á ekki kannski endilega heima á atvinnuleysisskrá, ætti að vera í einhverjum öðrum stuðningskerfum okkar heldur en akkúrat því. Þar kemur þá að samskiptum við sveitarfélög og við erum ekki með samstarf við sveitarfélögin sérstaklega í tengslum við þetta verkefni, enda er það nýlega byrjað. En ég sé alveg fyrir mér samstarfsfleti á grundvelli þessa, einmitt til að reyna að koma í veg fyrir að fleiri fari mögulega á félagsþjónustu sveitarfélaga þegar þeim tíma er lokið sem þau hafa á atvinnuleysisskrá.


Ræðumaður: Guðmundur Ingi Guðbrandsson

Hæstv. forseti. Ég þakka hv. þingmanni fyrir fyrirspurnina. Líkt og kemur fram í máli þingmannsins þá er hlutfall fólks á atvinnuleysisskrá sem er af erlendum uppruna hærra heldur en innfæddra og hefur hækkað þegar kemur að langtímaatvinnuleysi, sem veldur okkur auðvitað ákveðnum áhyggjum. En atvinnuleysi er lítið í landinu eins og staðan er núna og það sem við höfum verið að vinna við á undanförnum mánuðum, allt þetta ár, er að koma á nýju verklagi hjá Vinnumálastofnun sem gengur út á að setja meira fjármagn í greiningarvinnu til að taka viðtöl og átta sig á hvernig staða þeirra er sem hafa verið utan vinnumarkaðar og á atvinnuleysisskrá í 12 mánuði eða lengur. Verkefnið felur þannig í sér að greiningarviðtal fer fram við hvern og einn einstakling þar sem hægt er að greina betur þær ástæður sem liggja að baki langtímaatvinnuleysinu. Þar með er í kjölfarið hægt að veita einstaklingum betri þjónustu til að sigrast á þeim hindrunum sem standa í vegi fyrir atvinnuþátttöku. Þannig skiptir Vinnumálastofnun hópnum eða einstaklingunum í fjóra mismunandi hópa eftir því þjónustustigi sem á þarf að halda. Einn hópurinn er þeir sem eru metnir hafa fulla starfshæfni en takmarkaða ráðningarhæfni. Svo er hópur sem er á mörkum þess að hafa starfs- og ráðningarhæfni og þarf stuðning ráðgjafa og styrkingu samhliða ráðningu o.s.frv. Með þessu erum við í rauninni að gjörbylta starfsemi stofnunarinnar og gera henni kleift að greina hópinn sem setið hefur lengur eftir með gagnreyndum aðferðum og spurningalistum. Hún öðlast þannig mikilvæg gögn um hópinn og getur veitt honum einstaklingsmiðaðra þjónustuúrræði heldur en hann ella myndi fá, rétt eins og hv. þingmaður nefndi. Auðvitað á þetta bæði við um fólk af innlendum og erlendum uppruna sem er á atvinnuleysisskrá. Ég bind miklar vonir við að þetta verkefni muni skila okkur meiri árangri og get farið aðeins betur yfir það á eftir.


Ræðumaður: Guðmundur Ingi Guðbrandsson

Hæstv. forseti. Það sem hv. þingmaður kallar tuggur frá því í mars, það eru bara lögin í landinu. Það eru þær tuggur sem hv. þingmaður er hér að nefna og fer þannig kannski ekki mjög fögrum orðum um félagsþjónustulögin en það verður hv. þingmaður að eiga við sig sjálfur. Ég man eftir einu símtali sem ég hef fengið sem ég náði ekki að svara. Það skal ég alveg fúslega viðurkenna. Ég kannast ekki við að hafa fengið marga tölvupósta en það má þá alltaf bara senda þá á mig aftur.

Ég nefndi það hér áðan að við viljum ekki hafa fólk á götunni, það er stóra málið. Það er verið að vinna að lausnum hvað það varðar. En ég ítreka að gildandi lög í landinu eru einfaldlega þannig að leiti einstaklingur til dvalarsveitarfélags, útlendingur í þessari stöðu, þá ber sveitarfélaginu að taka mál viðkomandi einstaklings fyrir. Þannig eru lögin í landinu sem hv. þingmaður kallaði hér tuggu áðan.


Ræðumaður: Guðmundur Ingi Guðbrandsson

Hæstv. forseti. Ég þakka hv. þingmanni fyrir fyrirspurnina. Þingmaðurinn vitnaði rétt í orð mín hér í fyrra að sveitarfélögum bæri á grundvelli 15. gr. félagsþjónustulaganna að grípa fólk þegar 30 daga þjónustu lyki hjá ríkislögreglustjóra. Það var byggt á mati ráðuneytis míns. Það mat hefur ekki breyst. Það er líka mat forsætisráðuneytisins, innviðaráðuneytisins, lagastofnunar HÍ og ég veit ekki betur en að 15. gr. félagsþjónustulaganna sé í alveg jafn miklu gildi í dag og hún var fyrir sex mánuðum síðan þegar ég lét þessi orð falla. Þannig að sveitarfélögunum ber að taka mál fólksins fyrir. Ef einstaklingur bankar upp á þá ber sveitarfélaginu að taka málið fyrir og afgreiða það. Það er síðan spurning með hvaða hætti sveitarfélag afgreiðir það. Ráðuneyti mínu er ekki kunnugt um að það hafi neinn einstaklingur hingað til leitað til félagsþjónustu sveitarfélaganna. En ég hef líka sagt það að við ætlum ekki að hafa fólk á götunni. Það var ekki meiningin með þeirri lagasetningu sem hér fór fram. Það sagði ekki bara ég, það sögðu allir fulltrúar meiri hlutans. Það kom fram í vinnu nefndarinnar í meðförum málsins að slíkt yrði að tryggja. Ég sagði líka í fyrra: Auðvitað borgar ríkið fyrir þá lágmarksþjónustu sem þarna þarf að vera í boði.  En til að svara spurningu hv. þingmanns þá stendur yfir vinna að útfærslu þessarar þjónustu og ég vonast til þess að það sjái fyrir endann á henni sem allra fyrst.

Síðan nefndi hv. þingmaður að ég hafi ekki verið í sambandi við félagasamtök. Ég veit ekki betur en að ég hafi einn ráðherra mætt á fund með 30 félagasamtökum hérna í lok ágúst eða byrjun september og átti þar samtal og hlustaði á það sem þau höfðu fram að færa þannig að það er ekki um það að ræða að ég hafi ekki talað við félagasamtökin.


Ræðumaður: Jódís Skúladóttir

Virðulegi forseti. Já, ég fékk það í rauninni staðfest sem ég óttaðist, og hv. þingmaður staðfestir það hér, að honum hugnast ekki leið Vinstri grænna og hæstv. matvælaráðherra, að byggja hækkanir í sjávarútvegi af okkar sameiginlegu auðlind sem í dag er 33% af reiknistofni til ríkisins. Nú er verið að hækka það og það er gert í gríðarlega öflugri og faglegri vinnu. Hv. þingmaður staðfesti það, þau ætla ekki að gera það. Þau ætla að mæta með brjóstvitið af því að þau kunna þetta og geta þetta, þau þurfa ekki að taka samtalið og bara mæta og hækka veiðigjöld með einu pennastriki. Ef við erum í lýðræðisríki og ef við erum í fjölflokkakerfi og ef við erum ekki öll nákvæmlega sammála um leiðina eða niðurstöðuna, hugnast þá þingmanninum þessi aðferð, að þeir sem stýra landinu viti bara best, þurfi ekki að taka samtalið, þurfi ekki að fara í vinnuna sem grundvallast á því að við náum lýðræðislegri niðurstöðu?


Ræðumaður: Jódís Skúladóttir

Virðulegi forseti. Ég þakka hv. þingmanni fyrir ræðuna. Þetta var áhugavert og hér hvetur hv. þingmaður stjórnarliða til að lesa fjárlagafrumvarpið. Við lesum það augljóslega með ólíkum gleraugum og þegar sagt er að verið sé að auka í heilbrigðisþjónustu þá er nú dapurlegt að fara niður í hvern og einn málaflokk. Við vitum það. Þetta er risavaxinn málaflokkur. Það er verið að gera gríðarlega vel, búið að hækka framlög til heilsugæslunnar um 37% með sérstökum átökum. Auðvitað er það þannig að innan hvers málaflokks þarf svo líka að forgangsraða og þá gerist það á milli ára að eitthvað lækkar hér og annað hækkar í staðinn og þannig virkar þetta kerfi.

Í þessum umræðum um fjárlög hef ég haft svolítið gaman af hinni hástemmdu og hugsanlega ótímabæru kosningabaráttu Samfylkingarinnar En mig langar að spyrja hv. þingmann út í veiðigjöld. Ef hann hefur nú lúslesið fjárlagafrumvarpið þá sér hann að þar er hækkun. Það er verið að vinna markvissa og faglega vinnu í matvælaráðuneytinu undir yfirskriftinni auðlindin okkar þar sem verið er að vinna að hækkun veiðigjalda. Mig langar að spyrja hv. þingmann: Hvernig myndi hann gera þetta? Hvernig myndi Samfylkingin fara í þá vegferð að hækka veiðigjöld? Er það bara út frá eigin brjóstviti eða myndu þau hugsanlega gera eins og matvælaráðherra, að taka samtalið við alla aðila, hafa þetta tengt byggðunum í landinu og gera þetta á faglegum og vísindalegum grunni?


Ræðumaður: Bjarkey Olsen Gunnarsdóttir

Frú forseti. Ég þakka hv. þingmanni aftur. Varðandi aðhald og það sem við þekkjum og þetta samtal sem á sér stað í fjárlaganefnd þegar kemur að þeim fjármunum sem ráðherrar telja sig þurfa þá vilja allir meira. Ég held að allir geti nýtt meiri fjármuni, ég held að það sé þannig, af því að allir vilja gera allt fyrir sig og sitt. Engu að síður þá er það sem ég hugsa um þegar ég hugsa um flatt aðhald að það eigi ekki endilega við. Auðvitað erum við með ákveðin ráðuneyti undanþegin eins og við þekkjum. En ég  ítreka að ég held að það sé skynsamlegra þegar við höfum einhvern almennilegan talnagrunn að geta horft til þess og sagt: Hér er hægt að fara inn og gera eitthvað á meðan að hér getum við það bara alls ekki af því að staðan er þannig akkúrat núna. Ég lít alla vega svo á að það sé kannski verkefnið sem er fram undan og hlýtur að verða ofan á, að búa til enn þá betri grunna þannig að við höfum meira til að moða úr.


Ræðumaður: Bjarkey Olsen Gunnarsdóttir

Frú forseti. Ég þakka hv. þingmanni fyrir andsvarið. Við erum búin að starfa saman í þessi sex ár í fjárlaganefnd og hv. þingmaður talar um að lítið hafi gerst í breytingum en ég er ekki sammála því og ég held að hann sjálfur eigi stóran þátt í því að mjög margt hefur breyst. Það breytist ekki jafn hratt og við vildum, það er alveg augljóst. Ég er alveg sammála því. Aukið efni á netinu, aðgengi t.d., ég held að hv. þingmaður eigi stóran þátt í að ýta því hraðar úr vör heldur en gerst hefði. Það er samt sem áður mikill áhugi í fjármálaráðuneytinu á að breyta, á að reyna að hafa sem mest af þessum gögnum opið. Ég átti von á því að sjá örlítið þynnri doðrant heldur en núna, ég ætla alveg að játa það. Ég batt vonir við það því að það var einhvern veginn orðræðan þegar við vorum í vinnuhóp að hittast, eins og hv. þingmaður þekkir. Ég ætla að vona að vinnuhópurinn haldi áfram og fylgi þessu dálítið eftir og eigi þetta samtal um eitt og annað sem við höfum verið allt of léleg við að gera.

Það er alveg rétt að í síðustu fjármálaáætlunum var gert ráð fyrir hægari bata. Verðum við ekki að segja að sem betur fer hefur hann orðið hraðari? Það eru auðvitað fylgifiskar í því sannarlega sem birtast í ákveðinni innviðaskuld sem er hér undir og við erum að reyna að takast á við. En aðhaldið kemur til út af verðbólgunni fyrst og fremst sem við þurfum að reyna að ná utan um og förum þá kannski frekar dýpra í núna heldur en áður af því að það hefur gengið hægar að ná henni niður en við gerðum ráð fyrir. Engu að síður vona ég það svo sannarlega og sýnist allt stefna í rétta átt. Auðvitað skiptir það máli, eins og hv. þingmaður þekkir jafn vel og ég, að allt hefur áhrif hvert á annað. Eins og hér hefur verið rætt hafa kjarasamningsviðræður og annað slík, það hefur allt áhrif. Ég vona að við náum að spila þetta saman, eins og ég sagði áðan í andsvari við annan þingmann, að allir þessir aðilar, því að það er hagur okkar allra, að það gerist að við náum góðu samtali sem þýðir að vextir lækki og verðbólgan taki þeim breytingum sem við viljum sjá og það verði ekki alveg langt fram á næsta ár sem við verðum að búa við svona háa verðbólgu. Ég mun koma til með að styðja hv. þingmann í því að við fáum breytingarnar áfram inn.


Ræðumaður: Bjarkey Olsen Gunnarsdóttir

Frú forseti. Ég tel að ríkisstjórnin hafi verið í aðhaldsaðgerðum á hverju einasta ári og stundum of miklum að mínu mati meira að segja. Það hefur verið þannig að við höfum verið að beita ríkisfjármálunum skynsamlega sem sýnir það. Auðvitað hefur hagvöxturinn haft sitt að segja og koma ferðamanna og allt þetta. Við erum að rísa miklu hraðar en kannski björtustu sviðsmyndir hafa gefið tilefni til. Það átti líka við síðast og það á við núna áfram. Hvort það hefur eitthvað að segja með getuna til að gera góðar áætlanir ætla ég ekki að fullyrða, en alla vega er það þannig að við höfum verið að mínu mati verið að sýna aðhald í ríkisfjármálunum síðustu tvö ár. Hvort það hafi verið nægilega mikið — eins og ég sagði við hv. þingmann áðan þá auðvitað greinir okkur eflaust á um hvað hefði mátt fara skarpt. Ég tel að við hefðum ekki getað farið hraðar í það en við gerðum í síðustu fjárlögum þannig að ég stend með þeim sem við erum að upplifa núna 2023 sem og þeim sem fram undan eru. En ég tel að það þurfi að skoða þau eins og ævinlega í fjárlaganefnd.

Forseti vill ítreka að ræðutíminn er ein mínúta í síðari umferð.


Ræðumaður: Bjarkey Olsen Gunnarsdóttir

Frú forseti. Ég þakka hv. þingmanni andsvarið. Hagaðilar eru alla jafna óánægðir, alltaf. Ég bara man ekki eftir því frá því ég byrjaði á þingi að það hafi verið með öðrum hætti, bara aldrei. Þeir eru ekki endilega sammála um hvað þeir eru óánægðir með. Þeir eru yfirleitt óánægðir, hver á sínum forsendum. Það er auðvitað ekki nýtt stef eða eitthvað nýtt fyrir mér að heyra það.

Það er rétt, við erum að greiða gríðarlega mikið í vexti og það er markmiðið að ná niður skuldahallanum þannig að við höldum áfram á þeirri vegferð sem við höfum verið á. Varðandi það að ná niður verðbólgu og öðru slíku og þátt ríkisfjármálanna í því þá hef ég alltaf talað þannig að ríkisfjármálin eigi að styðja við peningamálastefnu Seðlabankans. Það er bara þannig og það er hlutverk ríkisfjármálanna að gera það ásamt aðilum vinnumarkaðarins, það er auðvitað líka. Þetta gerist aldrei bara einhendis einhvers staðar, hjá Seðlabankanum eða ekki. Það er að mínu mati ekki þannig þó að í orði kveðnu og lögum sé það þannig að Seðlabankinn hafi þetta hlutverk. Það er svoleiðis. Sannarlega er það svoleiðis og ekkert rangt í því en ég tel að þetta, eins og við erum að gera hér — við höfum í rauninni haldið aðeins að okkur höndum varðandi fjárfestingar. Það er partur af því að reyna að hjálpa til í því að styðja við peningamálastefnuna ásamt auðvitað því aðhaldi sem hér er lagt til. Það er með það eins og annað, sumum finnst það allt of mikið á meðan öðrum finnst það bara of lítið og það er ekkert óeðlilegt við það. Það er pólitík að hafa skoðanir á því og með hvaða hætti í það er farið. Ef ég væri ein í ríkisstjórn  myndi ég örugglega gera það öðruvísi. Það liggur líka alveg fyrir. En þetta er samt sem áður að mínu mati frumvarp sem styður við og hjálpar til varðandi verðbólguna.


Ræðumaður: Bjarkey Olsen Gunnarsdóttir

Virðulegi forseti. Ég þakka andsvarið. Já, ég hef áhyggjur af menningarstofnunum og það er rétt, við tölum allt of lítið um þær, allt of lítið, hérna inni á þingi. Yfir höfuð tölum við bara dálítið lítið um mennta- og menningarmál hér inni. Við gleymum okkur í einhverju öðru oft og tíðum, alla vega tala ég fyrir sjálfan mig og mér finnst almennt vera lítil umræða um þessi mál. Ég hef líka áhyggjur af þessu með menningarstofnanir utan höfuðborgarsvæðisins. Ég man ekki hvort samningurinn t.d. við Menningarfélag Akureyrar var hækkaður fyrir tveimur árum eða eitthvað og þá var búið að reyna að toga það og kreista mjög lengi þannig að það næðist fram. Við þurfum að fylgja því eftir og halda utan um það. Það á auðvitað að halda í við þetta. Það er algjör fásinna að halda að landafræðin segi að Austurland eigi að njóta nálægðar við Akureyri. Þetta er auðvitað bara vitleysa. Ég veit að Austurbrú hefur reynt að halda dálítið vel utan um þetta en ekki alltaf uppskorið árangur erfiðisins í því og það er auðvitað okkar að reyna að gera betur þar og já, ég mun beita mér fyrir því að það verði skoðað.

Varðandi Framkvæmdasjóð ferðamannastaða þá bara get ekki svarað því í augnablikinu.


Ræðumaður: Bjarkey Olsen Gunnarsdóttir

Virðulegi forseti. Ég þakka hv. þingmanni fyrir andsvarið. Ég ætla að byrja á pólitíkinni, varðandi atkvæðagreiðslu og að pólitíkin liggi hjá ráðuneytinu. Það sem ég var að segja hér áðan þegar var verið að tala um flatan niðurskurð á allt, þá var eins og það væri engin pólitík í því. Frumvarpið liggur auðvitað hjá ráðuneytunum og það eru þeirra línur sem lagðar eru í fangið á okkur og við tökum við. Nú er þetta komið til okkar og þá getum við farið að setja fingraför okkar á það og það höfum við gert í fjárlaganefnd og í meiri hlutanum og hefur verið kvartað mjög yfir því, talað um útgjaldaþenslu og báknið aukið og guð má vita hvað. Þannig að það liggi bara fyrir þá er það ekki svo að nefndin hafi ekki sett fingraför sín á það. Ætti valdið að vera meira? Já, líklega ætti það að vera meira.

Hins vegar vil ég segja varðandi sameininguna á Akureyri og halla í framhaldsskólum, og þess vegna var ég að koma inn á þetta líkan áðan, að það skiptir líka máli að það séu ekki allir settir undir það sama. Við þekkjum það alveg í hinum dreifðu byggðum, ég meina, það að reka verkmenntaskóla í Neskaupstað er ekki það sama og að reka Tækniskólann í Reykjavík, þótt þeir væru jafn stórir, vegna þess að það er bara allt annað aðgengi og það er ekki eðlilegt að nýta sama reiknigrunninn. Það er það sem ég er kannski að tala um dálítið hér. Svo vil ég bara segja varðandi sameiningu á Akureyri að það eru störf í húfi líka. Það er það sem ég hef líka áhyggjur af. Ef þessi niðurskurður eða sameining á að skila 300–400 milljónum þá þýðir það 30–40 störf a.m.k. og það er talað um að skera niður í stoðþjónustuna.

Varðandi hvernig ég greiði atkvæði í fjárlögunum þá á það bara eftir að koma í ljós. Eins og ég segi verður spurninganna spurt í fjárlaganefnd varðandi þessa fjármögnun og annað slíkt. Ráðuneytið hefur sagt að nýtt reiknilíkan sé til staðar, reyndar búið að vera í hönnun  mjög lengi, þannig að ég vil fá að sjá hvernig það lítur út.


Ræðumaður: Bjarkey Olsen Gunnarsdóttir

Frú forseti. Það er óhætt að segja að þetta hafi verið nokkuð líflegar umræður hér í dag og ekki síst núna þegar fer að halla á seinni partinn þá fer samtalið gjarnan að verða dálítið öðruvísi. Mig langar að koma aðeins inn í þessa umræðu, það er kannski endurtekið efni, það sem margur hefur sagt í dag, en ég ætla engu að síður að segja að það er auðvitað bara ánægjulegt að við séum á réttri leið í efnahagslegu tilliti, ekki síst þegar afkoman er margfalt betri heldur en gert var ráð fyrir. Verðbólgan er sannarlega á niðurleið, hægt, en hún er það, og ég trúi því að verðbólgumælingarnar muni ganga niður sem verður til þess að lækkun vaxta verður vonandi að veruleika.

Mig langar líka að koma inn á að það er auðvitað verið að kynna aðhald í ríkisrekstri en það er líka verið að kynna til tekjur. Eins og hér hefur komið fram er tekjuskattur lögaðila að hækka tímabundið. Það verða lögð á fiskeldisgjöld. Það er verið að innleiða nýtt módel í innheimtu á bifreiðagjöldum sem er löngu tímabært og hefði eiginlega þurft að vera búið að gera fyrr. Við erum búin að ræða það í fjárlaganefnd í mörg ár hversu mikið fall hefur orðið í innheimtu á bifreiðagjöldum. Síðan er það þetta mikilvæga varðandi bæði gistináttaskattinn og skemmtiferðaskipin. Ég held að við þurfum að hafa það í huga, ekki síst varðandi gistináttaskattinn, að hann verður að vera þrepaskiptur. Hafandi starfað í þessum geira þá er eiginlega hjákátlegt að rukka sama gjald fyrir tjaldið og fyrir gistiherbergið. Þetta verður að vera þrepaskipt og huga að því að ef þú ert að borga 50.000 kr. fyrir hótelherbergi þá borgir þú gistináttaskatt í hlutfalli við það. Eins er með skemmtiferðaskipin. Við Vinstri græn komum til með að leggja fram mál er varðar takmarkanir í ferðaþjónustu, þ.e. einhvers konar ítölu varðandi álag á viðkvæm svæði, þar sem það er löngu orðið tímabært að við stýrum þessari miklu ferðaþjónustu meira en verið hefur. Landið okkar er það eftirsóknarvert að við þurfum ekki að hafa áhyggjur af því að mínu mati.

Frú forseti. Það er margt fram undan, stór verkefni og kjarasamningar og hér hefur verið rætt um aðkomu stjórnvalda í því samhengi. Ríkisstjórnin tilkynnti núna í vor um ákveðnar aðgerðir í húsnæðismálum þar sem gert er ráð fyrir tvöföldun á framlögum til að byggja hagkvæmt húsnæði. Það er mjög mikilvægt.  Það er líka verið að vinna að bættri réttarstöðu leigjenda. Þar var starfshópur að störfum og þær tillögur liggja fyrir og aðilar vinnumarkaðarins og starfshópur stjórnvalda eru í rauninni að vinna úr þessu. Ég vona svo sannarlega að það nái fram að ganga því að það er ekki síður mikilvægt heldur en mál þeirra sem vilja kaupa sér húsnæði.

Hér hafa líka verið eðli máls samkvæmt ræddar millitekjufjölskyldur, barnafjölskyldur o.s.frv. og þar hefur ríkisstjórnin staðið vel með því að bæta kjörin og mun halda því áfram. Það er verið að taka út á vegum þjóðhagsráðs stöðu ungbarnafjölskyldna og niðurstöður þeirrar úttektar verða nýttar til að bæta kjör þessara fjölskyldna. Sama má segja um fátækt. Forsætisráðherra lét vinna skýrslu þar sem kom fram að dregið hefur úr fátækt, eins og kom fram í hennar máli í gær, á undanförnum 20 árum og staðan er í sjálfu sér ágæt. Það þýðir þó ekki að við þurfum ekki að grípa fólkið sem býr við fátækt og það eru þessir aðilar sem við þekkjum svo vel, einstæðir foreldrar, örorkulífeyrisþegar og innflytjendur sem kannski standa hvað veikast fyrir. Þessi ríkisstjórn gefur ekkert eftir í því að halda áfram þeirri vinnu sem fram hefur farið.

Mig langar aðeins að ræða hér um velferðarþjónustuna. Við viljum auðvitað hafa sterka og faglega þjónustu á þessu sviði því að það er bara grundvallarstoð í samfélagi sem á að byggja á réttlæti. Þar er greiður aðgangur að heilbrigðisþjónustu einna mikilvægastur og hagur allra í samfélaginu að slíkt aðgengi sé til staðar. Framlögin hafa verið aukin þétt í tíð ríkisstjórnar Katrínar Jakobsdóttur svo að um munar. Við þekkjum umræðuna um Landspítalann, það eru ríflega 10 milljarðar settir þar inn núna og reiknaður raunvöxtur í þjónustu innan málaflokksins er tæpir 2 milljarðar. Þetta er tímamótaframkvæmd og ekkert okkar er í vafa um það, trúi ég, að hún bæti auðvitað starfsaðstöðu þeirra sem þar vinna og vonandi verður til þess líka að okkur helst betur á fólki þegar við búum betur að því.

Við höfum líka dregið úr greiðsluþátttöku sjúklinga og því er haldið áfram. Heilsugæslan hefur verið stórefld og innan hennar geðheilbrigðisþjónustan. Það þarf þó að halda áfram og gera enn betur eins og lagt er til. Það er mjög mikilvægt að nú er búið að semja við sérfræðilækna, ég held að við hljótum öll að vera sammála um það, og styrkir til tannréttinga hafa verið nær þrefaldaðir.

Það er líka verið að vinna að mönnun heilbrigðiskerfisins samkvæmt landsáætlun um mönnun í heilbrigðiskerfinu. Það er risastórt verkefni og ekki einungis bundið við Ísland. Það eru líka settir fjármunir til að fjölga nemendum í heilbrigðisvísindum, sem ég held að sé gríðarlega mikilvægt og harmónerar við þá vinnu sem ég var hér að nefna hjá heilbrigðisráðuneytinu, það sem kom frá fjórum vinnuhópum frá árinu 2020 þar sem m.a. þetta landsráð er undir.

Varðandi það sem verið er að gera í byggingum þá er Landspítalinn er alltaf dálítið fyrirferðarmikill en framkvæmdir eiga að hefjast við endurhæfingardeildina við Grensás. Það er mjög mikilvægt að það sé gert og síðan er auðvitað endurmat á þarfagreiningu fyrir legudeildina á Akureyri. Ég er dálítið hrifin af því og hef talað hér talsvert um aðgengi og bara almennt um fjarheilbrigðisþjónustu. Í almennri sjúkrahúsþjónustu verður sett á fót fjarheilbrigðisþjónustuteymi. Það teymi á að veita ráðgjöf og handleiðslu til heilbrigðisstofnana á landsbyggðinni og tryggja aðgengi að sérhæfðri þjónustu og þetta er á vegum Sjúkrahússins á Akureyri og Landspítalans. Ég tel að þetta sé afskaplega mikilvægt að gera því að við verðum að horfast í augu við það að við getum aldrei mannað alla sérhæfða þjónustu úti um allt land, það held ég að sé nánast útilokað. Þetta getur líka komið til með að stytta biðlista mjög víða og nú þegar er hafin svona þjónusta, sálgæsla t.d. og ýmis önnur þjónusta sem er þarna undir.

Frú forseti. Ef ég vík að félags- og vinnumarkaðsráðuneytinu eru þar líka undir stórar fjárhæðir og málaflokkurinn nær víða. Stærsti hluti útgjalda þess ráðuneytis er almannatryggingar, atvinnuleysisbætur og fæðingarorlof, tæplega 300 milljarðar. Það eru u.þ.b. 20% af heildargjöldum ríkissjóðs. Hér hefur margoft komið fram að það er unnið að endurskoðun örorkulífeyriskerfisins og á yfirstandandi ári voru settar 270 millj. kr. til að undirbúa og innleiða matskerfi örorku- og starfsendurhæfingar. Jafnframt var gert ráð fyrir um 170 millj. kr. fjárveitingu til að efla stuðningsúrræði fyrir fólk með mismikla starfsgetu. Það er eitt af því sem þarf mikla hugarfarsbreytingu til til þess að það nái fram að ganga að fólk með skerta starfsgetu sem vill vinna og getur unnið eitthvað fái til þess tækifæri og þar þarf hið opinbera, bæði ríki og sveitarfélög, að ganga á undan með góðu fordæmi.

Vegna aðgerðaáætlunar um þjónustu við eldra fólk, sem ber heitið Gott að eldast, er mikilvægt að geta þess að stundum hefur það nú loðað við slíkar áætlanir að þær hafi ekki verið fjármagnaðar en þessi er fjármögnuð.

Það eru auðvitað ýmis ný verkefni í málefnum flóttafólks og innflytjenda og síðan eru auknar fjárheimildir til Vinnumálastofnunar vegna íslenskunámskeiða fyrir flóttafólk og virkniúrræða atvinnuleitenda. Mig langar í þessu samhengi, af því að hér var einmitt nefnt áðan að það væri skorið niður í íslenskukennslu fyrir innflytjendur, að það bættust við hjá okkur í fjárlaganefnd í fyrra 115 milljónir sem eðli máls samkvæmt detta niður núna. Það er spurning hvort þörf sé á þeim áfram og ég hygg að þeirrar spurningar verði spurt þegar ráðherra málaflokksins kemur til fundar við fjárlaganefnd. Það er bara afskaplega mikilvægt til að hjálpa fólki, ekki síst til að geta valið úr fleiri störfum sem oft byggir á því að geta talað tunguna, að við séum með góða íslenskukennslu fyrir innflytjendur og auðvitað alla hér sem það vilja. En það eru sem sagt líka settir fjármunir í starfstengda íslenskukennslu, í kringum 190 milljónir eins og kemur fram í í fylgiriti með fjárlagafrumvarpi. Síðan eru fjármunir til Vinnumálastofnunar vegna flóttamanna í þessu samhengi.

Mig langar aðeins að víkja að framhaldsskólanum. Sú umræða hefur eðli máls samkvæmt farið dálítið hátt og ætti ekki að koma neinum á óvart í sjálfu sér. Ég átti hér samtal við ráðherra í vor, í maí nánar tiltekið, en þá var í hámæli sameining Kvennó og MS eins og líklega flestir muna. Ég hafði efasemdir um það og lýsti þeim í þessari sérstöku umræðu við ráðherra. Sama hef ég gert núna. Ég hef óskað eftir umræðu við ráðherra núna í ljósi tíðinda á Akureyri þar sem augljóst var að ekki var farið samkvæmt vinnuferli sem virtist hafa verið teiknað upp, fyrir utan það að ég er bara mótfallin því og ég hef sagt það og stend við það, eins og ég gerði hér í vor, að mér finnst þetta ekki rétta leiðin. Þar sem ég hef starfað innan framhaldsskólans þá langar mig líka að vekja athygli á því að í frumvarpinu kemur fram að það er ákveðnum fjármunum úthlutað síðar, þ.e. haldið eftir ákveðnum fjármunum til að úthluta þegar innritun liggur fyrir, sem er ekkert óeðlilegt í sjálfu sér. Framhaldsskólarnir vita af því að svona er módelið. Ég veit ekki hvort þetta er endilega besta fyrirkomulagið, ég er ekki viss um það, það er alltaf óþægilegt að vita ekki nákvæmlega hverju þú hefur úr að moða. Ekki síst er það bagalegt, verð ég að segja og ég hef talað um það mjög oft líka, varðandi nemendur á starfsbraut, það er bagalegt þegar ráða þarf inn starfsfólk, þú þarft jafnvel á mörgu starfsfólki að halda vegna þess að nemendur þurfa manninn með sér, en það liggur ekki fyrir og er jafnvel ekki greitt fyrr en í janúar. Það er bara ómögulegt fyrirkomulag. Þetta hefur verið svona til margra ára. Þetta var svona 2013 þegar ég kem hér inn á þing og var búið að vera áður. Þetta er ekki gott. Nú er alltaf verið að tala um einhver líkön og það á að vera eitthvert nýtt framhaldsskólalíkan sem á líka að taka á ólíkum skólum út frá fleiri þáttum en gert hefur verið. Ég vona svo sannarlega að það verði skynsamlegra heldur en það sem fyrir er því að það hefur ekki reynst vel að sögn held ég næstum því allra sem ég hef talað við varðandi þetta. En, virðulegi forseti, ég er samt sem áður ánægð með að það eigi að styrkja og hækka hlutfall nemenda sem ljúka starfs- og tækninámi og jafna kynjahlutföllin og auðvitað gerum við það ekki með því að sameina skóla til að búa til peninga með þeim hætti. Ég hef áhyggjur af því þegar verið er að tala um 1.800 manna skóla og það eigi að skera niður í stoðþjónusta þegar við horfum á það að allar kannanir sýna okkur að unga fólkinu okkar virðist líða verr. Þá er þetta ekki leiðin. Að því sögðu er ég ekki mótfallin því að sameina skóla eða aðrar stofnanir, bara alls ekki. En við þurfum bara að gera það með skynsamlegum hætti. Ég held að þessi umræða verði fyrirferðarmikil í fjárlaganefnd. Ég hef trú á því að fjármögnun framhaldsskólans hljóti að koma þar til umræðu og ráðherra þurfi að svara því og reyna að finna út úr því hvort það er þá mismunandi vegna þess að skólarnir eru allir í sama líkani meira og minna eða hvort það er sama sagan alls staðar, sem ég held ekki.

Hins vegar verð ég að segja að mér líst vel á áformin sem eru um eflingu háskólastigsins sem á að gera það samkeppnishæfara í alþjóðlegum samanburði. Það er verið að boða sameiginlega innritunargátt sem ég held að sé mjög gott og ætti reyndar líka að vera í framhaldsskólunum að mínu mati. Nýtt fjármögnunarlíkan á að innleiða í áföngum og ég held að ráðherra hyggist kynna það núna fljótlega. Það á að vera gagnsærra heldur en það sem er við lýði og það eru nýir fjármunir settir í þetta verkefni og ég trúi því að það verði til bóta.

Virðulegi forseti. Bara rétt í lokin af því að hér var verið að tala áðan um flatt aðhald, en ég hef verið mótfallin flötu aðhaldi. Það hef ég sagt margoft, sagði það síðast upp í ráðuneyti þegar við vorum að vinna að útfærslu þessa frumvarps. Það sem okkur skortir hins vegar hér og við höfum oft rætt í fjárlaganefnd er talnagrunnur. Ráðuneyti fjármála hefur ekki nógu góðan talnagrunn hjá hverri stofnun fyrir sig til þess að hægt sé að segja beinlínis að þetta verkefni sé nauðsynlegra en hitt og taka þá pólitísku ákvörðun. En af því að hér var talað um að það væri engin pólitísk ákvörðun falin í þessu þá er ég ekki alveg sammála því vegna þess að ráðherrar fá jú þessa aðhaldskröfu. Þeir þurfa að forgangsraða innan síns ráðuneytis miðað við þetta aðhald sem sett er fram, þannig að auðvitað liggur pólitíkin þar að einhverju leyti. Ég alla vega myndi ekki treysta mér til að segja að það væri hægt að skera niður í einhverri tiltekinni stofnun eitthvert verkefni eða að ég teldi þessa stofnun ekki endilega þurfa svona mikla peninga vegna þess að ég hef í rauninni ekki yfirlit yfir það. Ég veit ekki hvort fjárlaganefnd myndi skoða allar stofnanir ríkisins, ég er ekki alveg endilega viss um það. En í öllu falli hefðum við a.m.k. tækifæri til þess ef við hefðum þar til bær gögn þó að ekki væri nema einhvers konar yfirlit og það væri hægt að kalla eftir og fylgja eftir tilteknum verkefnum. Þetta er eitthvað sem er alltaf að þróast og ráðuneyti fjármála er byrjað að vinna í þessu. Það er byrjað að safna að sér gögnum. Ég hef sagt að ég held að við eigum að taka bara einhverjar tilteknar stofnanir á hverju ári og skoða þetta, reyna að búa til þennan grunn til að hafa betri yfirsýn. Við getum ekki étið allan fílinn í einu, það er alveg ljóst, og þetta er mjög umfangsmikið þannig að ég held að þetta sé eitthvað sem væri til þess fallið að við næðum betur utan um það sem við gjarnan erum að kvarta um á hverju einasta ári að við höfum ekki, þ.e. gagnsæi og yfirlit yfir fjárlögin og stofnanir sem undir heyra.


Ræðumaður: Jódís Skúladóttir

Virðulegur forseti. Ég þakka hv. þingmanni fyrir síðara andsvar. Ef ég byrja á seinni hlutanum þá kom fram hér í ræðu hæstv. félags- og vinnumarkaðsráðherra í gær að þetta samtal milli ráðuneytis og sveitarfélaga væri í góðum gangi og ég veit að unnið er að því af fullum krafti að leysa úr þessum vanda. Hvað hitt varðar þá erum við hv. þingmaður sammála um það að við vildum gera betur í loftslagsmálum. En ég ætla þó að benda á nokkur atriði af því að hér er talað eins og nákvæmlega alltaf er gert, að það sé ekkert verið að gera, að það sé allt í afturför, engin verkefni, enginn sjáanlegur árangur né plön. Það er þó ekki svo. Við erum að ná árangri jafnt og þétt og það að nota rök eins og að benda á það að hér hafi aukist útblástur á milli ára — auðvitað var það fyrirséð eftir heimsfaraldur þar sem bara margfalt færri ökutæki voru á ferðinni, þannig að þetta er einhvers konar grín að koma fram með svona tölur. Við skulum ræða borgarlínu, við skulum ræða … Mig langar að biðja forseta að leyfa mér að hafa orðið í þessari pontu. Ég nefni borgarlínu, ég nefni almenningssamgöngur. Við höfum setið góða fundi hér á Alþingi með fjölmörgum aðilum sem vinna að því að ná árangri í þessari baráttu með mörgum úrræðum. Ég hvet hv. þingmann til að kynna sér öll þau málefni sem eru í loftslagsvinnu innan ráðuneytanna því þar er mjög margt í gangi og við sjáum árangur. Ég segi aftur: Ég er sammála hv. þingmanni sem Vinstri græn, sem áhugamanneskja um þessa málaflokka, ég myndi svo sannarlega vilja sjá okkur gera þetta hraðar en við erum á réttri leið og við erum að standa okkur vel.


Ræðumaður: Jódís Skúladóttir

Virðulegi forseti. Ég þakka hv. þingmanni fyrir andsvarið og ég get tekið undir áhyggjur hans. Eins og kom fram í minni ræðu þá hefði ég svo gjarnan viljað sjá miklu meiri kraft í þessum málaflokki en að sama skapi, eins og hefur margoft komið fram, þá erum við með ótrúlega marga málaflokka og þeir eru ótrúlega margir gríðarlega mikilvægir. Ég mun leggja mig fram um að eiga þetta samtal við ráðherra málaflokksins og hvet aðra þingmenn til að gera það líka því að það er sannarlega svo, eins og hann nefnir með rafbílana, að við erum komin af stað. Við erum að gera vel og það kom fram í minni ræðu að við skörum fram úr hvað varðar rafbílaeign landsmanna miðað við önnur ríki þannig að allt er þetta í rétta átt. En ég get tekið undir með þingmanninum að ég vildi sjálfsögðu sjá hlutina gerast hraðar, að við gætum tekið stærri skref. En eins og fram hefur komið þá erum við að fara í rétta átt og ég hvet hv. þingmann til að spyrja nánar út í þetta þegar við hittum ráðherra málaflokksins í þessum sal.


Ræðumaður: Jódís Skúladóttir

Við ætlum að ...Eyjólfur.Baráttan gegn verðbólgu.Ég þakka hv. þingmanni fyrir síðara andsvar. Við spurningunni: Hvað ætlar Vinstrihreyfingin – grænt framboð að gera ef verðbólgan verður eitthvað eftir einhvern tíma? vil ég segja, að við munum að sjálfsögðu hér eftir sem hingað til taka samtalið og standa vörð um það. Ég bið um að fá að hafa orðið, hv. þingmaður. Ég segi það bara að við munum taka samtalið og ég vísa aftur í ræðu mína hér þar sem ítarlega var farið yfir alla þá vinnu sem á sér stað í félags- og vinnumarkaðsráðuneytinu núna til þess að standa vörð um kjör þessara hópa sem hann vísar til. Að síðari spurningunni, sem ég man nú ekki nákvæmlega hver var — baráttan gegn verðbólgu. Ég ætla algerlega að hafna því að ríkisstjórnin sé að skila auðu og við sjáum það í fjárlagafrumvarpinu að hér eru ýmsar aðgerðir sem eiga að stuðla að þessu. Að sjálfsögðu er það Seðlabanki Íslands sem ákvarðar stýrivexti í þessu landi en margar aðgerðir, bæði fyrr og nú, af hálfu þessarar ríkisstjórnar eru einmitt til þess fallnar að takast á við verðbólguna.


Ræðumaður: Jódís Skúladóttir

Virðulegi forseti. Ég vil þakka hv. þingmanni fyrir andsvarið. Mig langar að byrja á að minna á að það varð nú hækkun á miðju ári, einmitt til að mæta verðbólgunni. Ég veit ekki af hversu mikilli athygli hv. þingmaður hefur hlustað á ræðu mína ef honum fannst ég eingöngu hafa verið að tala um að hér væri allt í góðu. Stór hluti ræðu minnar fjallaði um verðbólgu og vexti og þau jákvæðu teikn sem eru á lofti um að við séum að ná árangri í þeirri baráttu. Ég get ekki skilið það að orð mín segi að hér sé allt í standi.

Mig langar síðan að segja varðandi spurningu hv. þingmanns, að hér er búið að fara vel yfir það. Hæstv. fjármálaráðherra svaraði þessu ágætlega hér áðan og það er ekkert sem ég hef við það að bæta að sinni.


Ræðumaður: Jódís Skúladóttir

Virðulegi forseti. Ég vil byrja á því að þakka hæstv. ráðherra og hv. þingmönnum fyrir. Hér fer fram góð umræða um fyrirliggjandi fjárlagafrumvarp sem endurspeglar þá fjármálaáætlun sem kynnt var í vor.

Þrátt fyrir að verðbólgan hafi leikið okkur grátt og geri enn eru jákvæð teikn á lofti og verðbólgan er að lækka, sem gefur von um að stýrivextir lækki frekar en hækki. Afkoma ríkissjóðs hefur batnað langt umfram bjartsýnustu spár en gert er ráð fyrir að frumjöfnuður ríkissjóðs verði um 100 milljörðum kr. betri í ár en áætlað var við samþykkt núgildandi fjárlaga. Þá eru atvinnuhorfur góðar og atvinnuþátttaka, sem kallar á margar vinnandi hendur. Við verðum að sýna ábyrga hagstjórn og með samstilltu átaki mun takast að ná niður verðbólgunni.

Við gerð fjárlaga er það mikilvægt leiðarljós að standa vörð um félagslega innviði og verja þá velferð sem byggst hefur upp á síðustu árum. Það er grundvallaratriði að verja þau sem lakast standa í samfélaginu fyrir áhrifum verðbólgunnar, enda er jöfnuður í sjálfu sér ekki aðeins réttlætismál heldur líka mikilvægt hagstjórnarmál.

Heilbrigðismálin eru veigamikill þáttur í velferð almennings og jafnframt sá þáttur sem mestu máli skiptir fyrir fólkið í landinu. Eins og fram hefur komið hafa fjárveitingar til heilsugæslu í tíð ríkisstjórnar Katrínar Jakobsdóttur aukist um 37% frá árinu 2017 á föstu verðlagi í takt við sérstaka áherslu ríkisstjórnarinnar um að efla heilsugæsluna sem fyrsta viðkomustað heilbrigðiskerfisins.

Við erum í sókn þegar kemur að málefnum öryrkja og eldri borgara. Aðgerðaáætlun um þjónustu við eldra fólk árin 2023–2027, Gott að eldast, var samþykkt á Alþingi 10. maí síðastliðinn. Áætlun ráðuneytisins er fjármögnuð og gert er ráð fyrir 700 millj. kr. samtals á næstu þremur árum til að hrinda henni í framkvæmd. Unnið er að endurskoðun örorkulífeyriskerfisins og er góður gangur í þeirri vinnu og von á frumvarpi frá félags- og vinnumarkaðsráðherra á þessum þingvetri. Ef okkur tekst að sameinast um þessar mikilvægu kerfisbreytingar hér á Alþingi, eins og hæstv. félags- og vinnumarkaðsráðherra sagði í þingsal í gær, þá verða þær gríðarlega mikilvæg skref til að draga úr fátækt og bæta lífsgæði stórs hóps íslensku þjóðarinnar. Það mun skila okkur réttlátara samfélagi og draga úr ójöfnuði. Allt eru þetta gildi sem við Vinstri græn stöndum fyrir.

Samkvæmt frumvarpi til fjárlaga fyrir árið 2024 bætast við 270 millj. kr. vegna undirbúnings og innleiðingar á matskerfi örorku og starfsendurhæfingar. Í fjármálaáætlun fyrir árin 2024–2028 er gert ráð fyrir að um 16 milljarðar kr. komi inn í kerfið á árunum 2025–2026. Jafnframt er gert ráð fyrir um 150 millj. kr. fjárveitingu til að efla stuðningsúrræði við fólk með mismikla starfsgetu. Það bætist við rúmlega 430 millj. kr. fjárveitingu sem kom inn árið 2023 í vinnumarkaðsaðgerðir í tengslum við heildarendurskoðun örorku- og endurhæfingarlífeyriskerfisins.

Eins og fram hefur komið hefur okkur fjölgað umtalsvert síðustu ár, sem er vel. Útlendingar auðga samfélagið og menningu okkar. Heilt yfir hefur atvinnuþátttaka útlendinga verið mjög góð hér á landi og mikilvægt er að standa vörð um hana. Í ljósi þessa eru fjárheimildir til Vinnumálastofnunar auknar um 450 millj. kr. vegna íslenskunámskeiða fyrir flóttafólk og virkniúrræðis og atvinnuleitar. Fjárheimildir sem nýtast eiga í samninga vegna samræmdrar móttöku flóttafólks verða alls 900 millj. kr. Þá bætast við 2,3 milljarðar kr. vegna endurgreiðslu á félagsþjónustu sveitarfélaga vegna flóttafólks, svokölluð 15. gr. Þá er kveðið á um tímabundna aukningu á fjárveitingu vegna þjónustu við umsækjendur um alþjóðlega vernd um 5 milljarða vegna aukins fjölda umsækjenda.

Það dylst engum að við í Vinstri grænum höfum og munum áfram setja umhverfis- og loftslagsmál á oddinn. Fagna ég því sérstaklega hvað umræðan um þessa málaflokka hefur með tímanum náð eyrum annarra flokka sem nú standa með okkur í VG að horfa til framtíðar með umhverfis- og loftslagsmálin að leiðarljósi. Þótt ekki sé um mikla aukningu á milli ára að ræða að þessu sinni er vert að halda til haga að frá því að ríkisstjórn Katrínar Jakobsdóttur tók við hafa framlög til málaflokksins aukist úr rúmum 17 milljörðum í rúmlega 30 milljarða, sem endurspeglar þær áherslur sem við í Vinstri grænum leggjum á umhverfismál og náttúruvernd.

Stuðningur og ívilnanir varðandi rafbíla var nauðsynlegt fyrsta skref í orkuskiptum landsmanna en í nýju fjárlagafrumvarpi eru þær ívilnanir smátt og smátt að fjara út og nú er komið að nýjum fasa þar sem gjöld aukast á rafbílaeigendur. Þetta eru mikilvæg skref sem styðja við áframhaldandi uppbyggingu í samgöngukerfinu en þar eru mörg brýn verkefni sem bíða. Með þessari nýju nálgun er einfaldlega verið að horfa til þeirrar sanngjörnu reglu að öll ökutæki taki þátt í rekstri kerfisins til að unnt sé að halda samgöngumannvirkjum við og byggja upp til framtíðar. Þetta tónar vel við mengunarbótaregluna sem ég hef alltaf stutt. Þeir sem menga eiga að borga.

Gert er ráð fyrir því að nýtt fyrirkomulag auki tekjur ríkissjóðs um 7,5 milljarða kr. árið 2024. Það er augljóst að tekjur ríkissjóðs af skattlagningu á eldsneyti og ökutæki hafa rýrnað mikið á undanförnum árum vegna breytinga á bílaflota landsmanna. Þeim fylgir jákvæður samdráttur í losun gróðurhúsalofttegunda. Hér er stundum talað eins og ekkert sé að gerast í orkuskiptum, en raunin er sú að Ísland er með næsthæst hlutfall rafbíla í heiminum þegar kemur að heimilum landsins. Við eigum enn langt í land en með stöðugum tækniframförum og nýsköpun í bland við markvissar aðgerðir ríkisstjórnar Katrínar Jakobsdóttur þokumst við áfram í þessari mestu áskorun samtímans.

Í anda Vinstri grænna ætla ég að tala aðeins meira um tekjuöflun. Nokkur mikilvæg skref varðandi tekjuöflun má finna í fjárlagafrumvarpinu og eru fingraför VG áberandi þegar litið er til aukinnar tekjuöflunar. Ferðaþjónustan hefur verið í örum vexti undanfarin ár og þrátt fyrir áföll eins og heimsfaraldur hefur stuðningur við greinina skilað sér í því að ferðaþjónustan er stöndug atvinnugrein á fleygiferð. Nú er komið að því að greinin leggi meira til samfélagsins og mun gistináttagjald verða endurvakið um áramót. Fjölgun skemmtiferðaskipa hefur fært okkur mikla aukningu ferðamanna og mun boðaður gistináttaskattur einnig ná til þeirra.

Það er mikilvægt að við styðjum við ferðaþjónustuna en á sama tíma þarf að hafa það hugfast að íslensk náttúra er auðlind sem okkur ber að vernda og varðveita. Ferðaþjónustan verður ekki sjálfbær til framtíðar nema við forgangsröðum og aðgangsstýrum inn á viðkvæm svæði. Við megum ekki ganga um of á gæðin sem eru undirstaða ferðaþjónustunnar. Sjálf hefði ég viljað sjá lengra gengið og að líkt og í öðrum löndum hefðum við hugrekki til þess að leggja gjald á alla okkar gesti við komuna til landsins, svokallað komugjald, til þess að auka fjármagn til uppbyggingar og verndar ferðamannastaða auk þess að styrkja innviði heilbrigðiskerfisins og efla löggæslu.

Það er lykillinn að réttlátu skattkerfi að aflögufærar atvinnugreinar leggi sitt á vogarskálar við uppbyggingu innviða og samfélagsins í heild. Hækkun tekjuskatts lögaðila er mikilvægt atriði í tekjuöflun fyrir árið 2024, en hann hækkar í 21%, enda hefur tekjuskattur lögaðila vaxið mikið, bæði í krónum og sem hlutfall af vergri landsframleiðslu frá þeim lágpunkti sem tekjuskatturinn náði í heimsfaraldrinum.

Fiskeldi hefur vaxið gríðarlega undanfarin ár og er nú nánast í hverjum firði Austurlands og Vestfjarða. Mikið hefur verið fjallað um greinina eftir að svört skýrsla Ríkisendurskoðunar kom út á árinu og ljóst að sú mikilvæga stefnumörkun í fiskeldi sem fram hefur farið í ráðuneytinu hefur varpað ljósi á þær miklu áskoranir sem eru í greininni. Þess vegna eru nú lagðar til 126 millj. kr. í aukið eftirlit með sjókvíaeldi. Það er verk að vinna hvað varðar öryggi og umhverfisvernd og fréttir af götóttum kvíum, blóðþorra og samráðsleysi við íbúa við áætlanir um uppbyggingu er ekki hægt að líta fram hjá. Verndun íslenska laxastofnsins er í uppnámi líkt og greint hefur verið frá í fréttum síðustu vikur eftir að gat kom á fiskeldiskví. Það er því mikilvægt að efla allt eftirlit með greininni og setja skyldur á fyrirtækin að standa betur að allri umgjörð.

Í fjárlagafrumvarpinu er gert ráð fyrir að tekjur af fiskeldi muni aukast, sem eru góðar fréttir, en við skulum líka hafa í huga að þegar slík tekjuöflun á sér stað er mikilvægt að litið sé til nærsamfélaga og arður af greininni, sem hingað til hefur að mestu runnið úr landi til erlendra eigenda fyrirtækjanna, skili sér til uppbyggingar á svæðum og að sveitarfélögin sem valið hafa að byggja upp fiskeldi á sínum svæðum njóti sanngjarns hluta þeirra tekna sem skila sér í sameiginlega sjóði. Í þessu samhengi má benda á 193 millj. kr. aukningu í Fiskeldissjóð og mun fiskeldisgjaldið í sjóðinn hækka úr 3,5% í 5%. Það mun skila u.þ.b. 630 millj. kr. í sjóðinn og fer um þriðjungur af því til hlutaðeigandi sveitarfélaga, sem er vel.

Auðlindir hafsins eru sameiginleg eign þjóðarinnar og nýting þeirrar auðlindar þarf alltaf að byggja á sjálfbærni og rannsóknum. Í fjárlagafrumvarpinu eru lagðir til fjármunir til eflingar hafrannsókna og má nefna 180 millj. kr. varanlega fjármuni til Hafrannsóknastofnunar til þessa. Eins má nefna 200 millj. kr. tímabundið átak til að telja hvali og rannsaka samspil þeirra við vistkerfið, sem og 126 millj. kr. sem eru varanlegir fjármunir til að styrkja rannsóknir sem tengjast fiskeldi. Þeir fjármunir munu nýtast til ýmissa verkefna, svo sem áhættumats og rannsókna á laxalús, umhverfisáhrifum og burðarþoli. Þá eru Fiskistofu veittir fjármunir til að efla eftirlit með fiskveiðum.

Ef við lítum til landbúnaðarins þá stöndum við á tímamótum. Breyttar neysluvenjur og áhrif loftslagsbreytinga auk mikils hraða í tækniþróun krefjast þess að við horfum með nýjum áherslum til framtíðar. Það breytir ekki þeirri grundvallaráherslu að horfa þarf til matvælaöryggis þjóðarinnar. Búvörusamningar eru undanskildir aðhaldskröfu og munu því hækka í samræmi við verðlag að teknu tilliti til raunlækkunar sem byggð er inn í samninginn. Í janúar síðastliðnum voru greiddar út 272 millj. kr., sem var síðasti hluti svokallaðra sprettgreiðslna. Það eru góðar fréttir að aukning er í framleiðslu korns hér á landi og ánægjulegt að sjá niðurstöður rannsókna sýna að kostnaður við kornrækt er sambærilegur við nágrannalöndin. Ísland hefur aukinheldur forskot þar sem það býr yfir miklu frjósömu og ódýru ræktarlandi. Í þessu samhengi verður aðgerðaáætluninni Bleikum ökrum hrint í framkvæmd og eru ný útgjöld upp á 198 millj. kr. ætluð til þess. Framlögin verða komin í 500 millj. kr. eftir þrjú ár.

Áskoranir í landbúnaði eru margar og ekki er hægt að láta hjá líða að nefna sauðfjárrækt og þær hörmulegu afleiðingar sem riðuveikin hefur haft á íslenskan sauðfjárbúskap, bæði fyrr og nú. Settar verða 110 millj. kr. í innleiðingu verndandi arfgerða gegn riðuveiki og þar með tryggjum við fjármagn í baráttunni við þennan vágest.

Húsnæðismálin eru brýn. Til skamms tíma höfðu nokkrir þættir mikil áhrif á húsnæðismarkaðinn. Lágvaxtaskeiðið á tímum heimsfaraldursins, sem kom til vegna farsællar hagstjórnar ríkisstjórnar Katrínar Jakobsdóttur, ýtti undir fjárfestingu á húsnæðismarkaði þegar hennar var þörf. Þá hefur mikil fólksfjölgun og fjöldi íbúða sem leigður er út vegna ferðaþjónustu á Airbnb áhrif á framboðshliðina. Mikilvægt er að finna lausnir á þeirri stöðu sem uppi er. Í ágústmánuði árið 2022 voru um 4.600 heimili í skammtímaleigu vegna ferðaþjónustu, þar af voru 52,8% á höfuðborgarsvæðinu. En á sama tíma hefur nýbyggðum íbúðum fjölgað. Eftir sem áður er mikilvægt að stjórnvöld stígi inn af festu, eins og boðað hefur verið, til að bæta húsnæðisöryggi. Sérstaklega þarf að huga að lausnum til handa þeim sem búa undir tilgreindum tekju- og eignamörkum. Í því tilliti er stefnt að því að tvöfalda stofnframlög til uppbyggingar leiguíbúða innan almenna íbúðakerfisins og byggja 1.000 íbúðir árin 2024–2025. Með stuðningi ríkisins verða þær 2.000. Þá er einnig áformað að horfa til frekari fjárheimilda til hlutdeildarlána sem nýtast ekki síst ungu fólki sem er að koma inn á fasteignamarkaðinn.

Í raunhæfri og ábyrgri fjármálastefnu er nauðsynlegt að fara í aðhald þegar svo ber undir. Það er flókið, en forgangsraða þarf mikilvægustu málaflokkunum fyrst. Eins og áður var komið inn á er í þessu fjárlagafrumvarpi staðið vörð um heilbrigðiskerfið og framlínustarfsfólk.

Hvað varðar aðhaldsaðgerðir þá verð ég að segja að þrátt fyrir skilning minn á stöðunni hef ég talsverðar áhyggjur af því að dregið verði úr kostnaði innan stofnana. Sameiningar stofnana geta verið gagnlegar og skilað bæði hagkvæmari rekstri og betri þjónustu. Við höfum nýlegt dæmi af vel heppnaðri sameiningu þegar Landgræðslan og Skógræktin runnu saman í Land og skóg. Einnig má nefna sameiningu Vinnumálastofnunar og Fjölmenningarseturs. Í báðum tilfellum mun sameiningin efla störf og verkefni málaflokkanna, en áhyggjur mínar lúta að þeim sameiningum sem fyrirhugaðar eru á ríkisstofnunum og að þeir málaflokkar sem undir eru séu í hættu.

Við í VG viljum standa vörð um íslenska minjavernd og eru á okkar málaskrá tvö þingmannamál er það varðar; annað um skráningu menningarminja en hitt um skip og báta, en málefnið er órjúfanlegur hluti af sögu lands og þjóðar. Í fjárlagafrumvarpinu er áætlaður sparnaður við sameiningu stofnana en það má ekki verða á kostnað minjaverndar. Sama saga er svo innan menntakerfisins eins og umræður undanfarinna daga hafa sýnt okkur. Sameiningar framhaldsskóla geta ekki verið á forsendum hagræðingar að óígrunduðu máli og í andstöðu við starfsfólk, nemendur og að mér sýnist samfélagið allt.

Virðulegi forseti. Mannréttindamál hafa verið mikið í deiglunni undanfarið líkt og hæstv. forsætisráðherra Katrín Jakobsdóttir kom inn á í stefnuræðu sinni í gær. Í tíð þessarar ríkisstjórnar hefur stuðningur við málaflokka sem falla undir mannréttindi stóraukist og á þeirri braut verður áfram haldið. Öflugur stuðningur við hagsmunasamtök hinsegin fólks hefur skipt sköpum, ekki síst þegar við horfum upp á mikla afturför víða um heim þegar kemur að réttindum þessa hóps.

Virðulegi forseti. Ég hef hér farið yfir stöðuna; tekjuöflun, aðhald og ábyrga efnahagsstjórn. Þetta fjárlagafrumvarp endurspeglar þá fjármálaáætlun sem kynnt var í sumar og ber þess merki að mörg jákvæð teikn séu á lofti. Okkur á Alþingi er falin mikil ábyrgð og ég veit að við öll, sama hvar í flokki við stöndum, berum hag almennings fyrir brjósti. Tökum saman höndum og vinnum áfram að góðum málum með jöfnuð og félagslegt réttlæti að leiðarljósi.


Ræðumaður: Guðmundur Ingi Guðbrandsson

Virðulegi forseti. Góðir landsmenn. Aldurssamsetning þjóðarinnar breytist nú hratt. Við lifum lengur en áður og við erum virkari og hraustari en nokkru sinni fyrr. Á síðasta þingvetri samþykkti Alþingi tillögu mína til þingsályktunar um þjónustu við eldra fólk, sem hlotið hefur nafnið Gott að eldast. Gott að eldast er samfélagslegt umbótaverkefni sem á að efla þjónustu við eldra fólk og auka samvinnu og samþættingu milli heilbrigðiskerfisins og félagsþjónustu sveitarfélaga. Með aukinni samþættingu í þjónustu, aukinni heilsueflingu og með stórbættri ráðgjöf og upplýsingum munum við á næstu árum koma til leiðar stærstu kerfisbreytingum í þjónustu við fólk í langan tíma. Þessa vegferð höfum við heilbrigðisráðherra hafið með það að markmiði að það verði sannarlega gott að eldast á Íslandi. Enn fremur vinnur ráðuneyti mitt nú að tillögum í samstarfi við fjármálaráðuneytið og innviðaráðuneytið um hvernig megi bæta afkomu þeirra í hópi eldra fólks sem lökust hafa kjörin. Þetta er mikið réttlætismál.

Góðir landsmenn. Eitt stærsta og mikilvægasta verkefni ríkisstjórnar Katrínar Jakobsdóttur á þessu kjörtímabili í velferðarmálum er heildarendurskoðun örorkulífeyriskerfisins. Breytingarnar á kerfinu eiga í fyrsta lagi að hækka greiðslur til þeirra sem minnst hafa í kerfinu, þ.e. þeirra sem geta ekki unnið fyrir sér sjálf eða hafa lágar tekjur umfram það sem þau fá frá ríkinu. Í öðru lagi að styrkja og efla kerfi starfsendurhæfingar með aukinni þverfaglegri nálgun og bættri þjónustu þannig að fleiri eigi möguleika á að komast út á vinnumarkað, oft eftir slys eða veikindi. Í þriðja lagi viljum við breyta og einfalda greiðslukerfið til að styðja betur við ofangreind markmið.

Virðulegi forseti. Ég er þess fullviss að ef okkur tekst að sameinast um þessar mikilvægu kerfisbreytingar hér á Alþingi þá verða það gríðarlega mikilvæg skref til að draga úr fátækt og bæta lífskjör og lífsgæði stórs hóps íslensku þjóðarinnar. Það mun skila okkur réttlátara samfélagi og það mun draga úr ójöfnuði. Allt eru þetta gildi sem við Vinstri græn stöndum fyrir.

En samhliða breytingum á örorkulífeyriskerfinu þurfum við líka hugarfarsbreytingu á vinnumarkaði. Atvinnurekendur þurfa að gera fötluðu fólki og örorkulífeyrisþegum auðveldara að taka þátt á vinnumarkaði, hvort sem horft er til ríkis, sveitarfélaga eða fyrirtækja. Þessir hópar sitja nefnilega ekki við sama borð og ófatlaðir eða þau sem búa við fulla starfsgetu. Þau hafa færri tækifæri til náms og þau hafa færri tækifæri til atvinnuþátttöku. Þetta er óréttlátt og þetta stingur mann í hjartað. Þetta verðum við að sameinast um að bæta.

Virðulegi forseti. Síðasta ár hefur verið í gangi umfangsmikil vinna milli ríkis og sveitarfélaga um kostnaðarskiptingu vegna þjónustu við fatlað fólk. Fulltrúar ríkis og sveitarfélaga munu ræða tillögur um þetta á næstu dögum og það er von mín að brátt sjái fyrir endann á þessari mikilvægu vinnu og hægt verði að ljúka henni í síðasta lagi í byrjun október, þjónustu við fatlað fólk til framdráttar.

Góðir landsmenn. Baráttan gegn loftslagsbreytingum er að mínu viti stærsta velferðarmál 21. aldarinnar. Neikvæð áhrif loftslagsbreytinga á vistkerfi og náttúruauðlindir, sem við byggjum jú afkomu okkar á, koma nefnilega verst niður á þeim sem höllustum fæti standa í samfélaginu, alveg sama hvar í heiminum það er. Í boðaðri aðgerðaáætlun umhverfis-, orku- og loftslagsráðherra þarf einmitt að huga að áhrifum aðgerða á mismunandi hópa samfélagsins, ekki síst jaðarhópa og tekjuminna fólk. Það má segja að allir ráðherrar þurfi að eiga loftslagsgleraugu, og auðvitað nota þau. Ef ég myndi lána ykkur mín mynduð þið m.a. sjá að unnið er að tillögum í ráðuneyti mínu um hvernig bifreiðastyrkir til örorkulífeyrisþega geti nýst til kaupa á rafbílum, að á næstu vikum hyggst ég að koma af stað rannsóknarverkefni um störf sem tapast gætu vegna loftslagsbreytinga og hvernig við eigum að bregðast við því, og þið mynduð sjá að við höfum komið á auknu samstarfi um réttlát græn umskipti á Norðurlöndunum með aðilum vinnumarkaðarins, í samræmi og í tengslum við formennskuáætlun Íslands í norrænu ráðherranefndinni.

Virðulegi forseti. Við Vinstri græn munum hér eftir sem hingað til halda á lofti kyndli náttúruverndar. Mikilvæg verkefni í náttúruvernd eru fram undan, m.a. að koma á fót hálendisþjóðgarði, sem er á borði umhverfisráðherra, og þá hefur Ísland nýlega samþykkt alþjóðamarkmið um að vernda 30% af haffletinum fyrir árið 2030. Matvælaráðherra hefur hafið vinnu við að móta stefnu og aðgerðir hvað það varðar sem munu verða mikilvæg skref í náttúruvernd, náttúrunnar sjálfrar vegna en líka fyrir samfélag okkar þar sem við byggjum stóran hluta af afkomu okkar á hafinu annars vegar og ómetanlegri náttúru landsins hins vegar.


Ræðumaður: Katrín Jakobsdóttir

Herra forseti. Kæru landsmenn. Kæru þingmenn sem mér sýnist koma vel undan sumri, tilbúnir í viðburðaríkan vetur þrátt fyrir ýmis deiluefni á sviði stjórnmálanna.

Efst á baugi Alþingis í vetur verða efnahagsmál og kjarasamningar enda hefur blásið á móti undanfarin misseri; fyrst heimsfaraldur með tilheyrandi efnahagslegum afleiðingum og síðan hraður viðsnúningur hér innan lands samhliða stríðsátökum í Evrópu með meðfylgjandi verðbólgu og vaxtahækkunum. Þjóðin hefur siglt mótbyrinn af staðfestu og reynst vandanum vaxin. Aðgerðir ríkisstjórnarinnar hafa borið árangur og hagvísar vísa nú í rétta átt. Afkoma ríkissjóðs hefur batnað langt umfram bjartsýnustu spár en gert er ráð fyrir að frumjöfnuður ríkissjóðs í ár verði um 100 milljörðum betri en áætlað var við samþykkt fjárlaga 2023 í lok síðasta árs. Undirliggjandi verðbólga stefnir nú niður á við og við munum sjá verðbólgumælingar ganga niður. Þetta mun skapa forsendur fyrir lækkun vaxta sem eru farnir að bíta verulega, bæði almenning og atvinnulíf.

Til að styðja við peningastefnuna hefur ríkisstjórnin tekið forystu og gripið til margvíslegra aðgerða. Sýnt gott fordæmi með því að miða launahækkanir æðstu ráðamanna við 2,5% verðbólgumarkmið Seðlabanka Íslands. Varið kaupmátt öryrkja með viðbótarhækkunum á örorkulífeyri almannatrygginga. Til að veita viðnám gegn þenslu og verðbólgu verður viðbótartekjuskattur lagður á fyrirtækin í landinu og ráðist í umtalsvert aðhald í ríkisrekstri, en grunnþjónustan verður þó varin og styrkt þar sem þörf er á. Allar þessar aðgerðir og margar fleiri styðja við okkar sameiginlega markmið um að tryggja vaxandi velsæld með því að ná niður verðbólgu og vöxtum.

Miklu mun skipta að aðilar vinnumarkaðarins fái svigrúm til að ná saman um farsæla kjarasamninga til að tryggja að lífskjör hér á Íslandi verði áfram með því besta sem þekkist. Þar munu stjórnvöld hér eftir sem hingað til greiða fyrir samningum eins og hægt er. Miklu skiptir þar að áætlanir stjórnvalda í húsnæðismálum gangi eftir sem og þátttaka sveitarfélaganna í framkvæmd rammasamkomulags um uppbyggingu íbúðarhúsnæðis til að mæta fyrirsjáanlegri þörf allra hópa fyrir öruggt húsnæði. Í vor tilkynnti ríkisstjórnin um tvöföldun framlaga til að tryggja framboð á hagkvæmu húsnæði en sú aukning gerir það að verkum að unnt verður að byggja 2.000 almennar íbúðir til langtímaleigu fyrir tekjulægri heimili á næstu tveimur árum í stað 1.000 áður. Þá verður unnið að bættri réttarstöðu leigjenda á grundvelli tillagna starfshóps stjórnvalda og aðila vinnumarkaðarins. Auk þess er til skoðunar hvernig megi betur tryggja samræmi og sanngirni í beinum húsnæðisstuðningi við leigjendur. Öruggt húsnæði er lykill að lífsgæðum og því eitt af forgangsmálum ríkisstjórnarinnar.

Frá upphafi hefur ríkisstjórnin einnig lagt áherslu á bætt kjör barnafjölskyldna. Úttekt á stöðu ungbarnafjölskyldna stendur nú yfir á vegum þjóðhagsráðs og verða niðurstöðurnar nýttar til að bæta kjör þeirra. Þegar hafa stór skref verið stigin til að efla barnabótakerfið og hefur foreldrum sem eiga rétt á barnabótum fjölgað um 10.000 á fimm árum.

Í forsætisráðuneytinu vinnum við nú að aðgerðaáætlun til að draga úr fátækt í kjölfar skýrslu sem ég lét vinna að beiðni Alþingis. Í þeirri skýrslu kom fram að dregið hefur úr fátækt undanfarna tvo áratugi og staðan á Íslandi er með því besta sem þekkist. Það er gott að okkur hefur miðað áfram og það gefur okkur trú á verkefnin. En meðaltöl og langtímaþróun leysa ekki neyð þeirra sem enn þá eiga vart til hnífs og skeiðar þegar líður á mánuðinn. Sama gildir um áhyggjur foreldra sem ekki geta veitt börnum sínum þátttöku í íþróttum og tómstundum vegna fjárskorts. Fátækt er enn til staðar og þar standa einstæðir foreldrar, örorkulífeyrisþegar og innflytjendur verst. Það kallar á áframhaldandi markvissar aðgerðir á grundvelli greininga og gagna.

Árangur í baráttunni gegn fátækt er lykilatriði þegar horft er til almennrar velsældar. Heildarendurskoðun og umbætur á örorkulífeyriskerfi almannatrygginga, sem nú er unnið að í félags- og vinnumarkaðsráðuneytinu, vega þungt í þessu samhengi. Fyrstu skrefin voru tekin síðasta vetur, m.a. með því að tvöfalda frítekjumark atvinnutekna örorkulífeyrisþega eftir 14 ára kyrrstöðu. Nýtt kerfi með frekari umbótum verður að fullu innleitt í áföngum á næstu árum og gerir fjármálaáætlun ráð fyrir 16,5 milljarða kr. auknum framlögum á ársgrundvelli þegar það hefur verið innleitt að fullu. Þegar þessar breytingar hafa náð fram að ganga verða þær eitt stærsta skref sem lengi hefur verið tekið af hálfu Alþingis til að draga úr fátækt, og okkur öllum til sóma.

Kæru landsmenn. Von er á uppfærðri aðgerðaáætlun í loftslagsmálum frá umhverfis-, orku- og loftslagsráðuneytinu um áramót. Þar munu birtast endurskoðaðar og nýjar aðgerðir til að ná metnaðarfullum markmiðum okkar í loftslagsmálum. Von er á frumvarpi frá umhverfisráðherra um vindorku. Þar skiptir mestu að unnið verði faglega, gætt að náttúruvernd, tryggt að arðurinn af auðlindinni renni til þjóðarinnar á sama tíma og við nýtum fjölbreytta möguleika til grænnar orkuöflunar.

Kynntar hafa verið niðurstöður umfangsmikillar vinnu um endurskoðun fiskveiðistjórnarkerfisins sem byggja á víðtæku samráði og opnu samtali um íslenskan sjávarútveg. Í efnislegum niðurstöðum eru ýmis tíðindi. Ég nefni tvennt; annars vegar að meginreglur umhverfisréttar verði innleiddar í fiskveiðistjórnarkerfið og hitt, að viðmið um heildaraflahlutdeild og tengda aðila verði einfölduð og skýrð og gagnsæi í eignarhaldi og rekstri sjávarútvegsfyrirtækja aukið, til að mynda með skráningu viðskipta með aflaheimildir í opinbera gagnagrunna. Hvort tveggja væru risastór framfaramál og við munum fá að fást við þau á þingvetrinum.

Fram undan er fyrsta starfsár nýs Vísinda- og nýsköpunarráðs sem verður stjórnvöldum til ráðgjafar varðandi stefnumótun í þeim málum. Við höfum séð stórfelldan vöxt í þekkingarmiðaðri starfsemi í atvinnulífinu á Íslandi á undanförnum árum. Þekkingariðnaðurinn er orðinn ný undirstöðustoð í íslensku atvinnulífi. Fjárfestingar í nýsköpunarfyrirtækjum hafa aukist og voru aldrei meiri en árið 2022. Ríkisstjórnin boðar aukin framlög til háskólanna í fjármálaáætlun sinni, enda eru þeir undirstöðurnar undir allan þennan vöxt.

Íbúar höfuðborgarsvæðisins og þau sem þangað eiga leið sjá nú nýjan Landspítala rjúka upp, tímamótaframkvæmd sem mun gerbreyta starfsaðstæðum þeirra sem vinna á þessari grundvallarstofnun íslenska heilbrigðiskerfisins. Á sama tíma höfum við aukið fjárframlög til heilbrigðisþjónustu, hvort sem er í krónum talið eða sem hlutfall af landsframleiðslu og dregið úr beinni greiðsluþátttöku sjúklinga. Samið hefur verið við sérfræðilækna, styrkir til tannréttinga nær þrefaldaðir. Unnið er samkvæmt áætlun um mönnun heilbrigðiskerfisins sem er risastórt viðfangsefni, ekki eingöngu á Íslandi heldur í öllum þeim löndum sem við berum okkur saman við.

Ráðherranefnd um íslenska tungu tók til starfa í nóvember síðastliðnum og menningar- og viðskiptaráðherra mun leggja fyrir þingið tillögu um eflingu íslenskrar tungu. Við stöndum á tímamótum. Ensk máláhrif eru alltumlykjandi í málumhverfi okkar. Íslenskan er áskorun fyrir innflytjendur sem aldrei hafa verið fleiri. Um leið hefur atorka stjórnvalda í góðri samvinnu við ýmis samtök og einstaklinga skilað árangri. En betur má ef duga skal. Við höfum skyldum að gegna til að varðveita íslenska tungu og gera öðrum kleift að njóta hennar, ekki bara gagnvart okkur sjálfum heldur heiminum öllum sem yrði töluvert fátækari ef enn ein þjóðtungan hyrfi af sviðinu.

Herra forseti. Í veröld allri hafa dregist upp skarpar átakalínur undanfarin misseri og ár. Á sama tíma og loftslagsváin hefur skapað neyðarástand víða um heim hefur átökum í heiminum fjölgað og oftar en ekki snúast þau átök um grundvallarréttindi fólks. Á vettvangi alþjóðastofnana er tekist á um mannréttindi sem við héldum að við hefðum þegar barist fyrir, eins og sjálfsákvörðunarrétt kvenna yfir eigin líkama eða réttindi hinsegin fólks. Allt sýnir þetta að mannréttindi eru ekki sjálfgefin eins og sést best á því dapurlega bakslagi sem við sjáum í umræðu um hinsegin og kynsegin fólk. Tekist er á um gildi þeirrar samfélagsgerðar sem við höfum byggt upp; lýðræði, frelsi, mannréttindi og réttarríkið. Víða er vegið að sjálfstæði dómstóla og grafið undan löggjafarvaldinu. Ísland á að beita sér og tala hátt og skýrt fyrir þessum gildum á alþjóðavettvangi. Ísland tók í fyrsta sinn sæti í mannréttindaráði Sameinuðu þjóðanna árið 2019 og beitti sér af krafti. Við bjóðum okkur nú fram á nýjan leik til setu þar á árunum 2025–2027.

Heyr, heyr.Áfram munum við berjast fyrir jafnrétti kynjanna hér heima og að heiman. Strax í haust mun ég leggja fyrir þingið frumvarp um mannréttindastofnun, sem er forsenda þess að unnt verði að lögfesta sáttmála Sameinuðu þjóðanna um réttindi fatlaðs fólks sem er svo löngu tímabært.

Kæru landsmenn. Það er alltaf krefjandi viðfangsefni að vera í ríkisstjórn, ekki síður óvenjulegri ríkisstjórn. Óvenjulegri vegna þess að það er sjaldgæft að ólíkir flokkar taki sig saman um að byggja brýr á milli gagnstæðra póla með velsæld fólksins í landinu að leiðarljósi. En ekki gleyma því að það gerir líka hlutverk stjórnarandstöðu óvenjulegt og krefjandi, enda er hún ekki síður innbyrðis ólík en ríkisstjórnin.

Auðvitað ætti það ekki að vera framandi fyrir okkur hér í þessum sal því að okkar daglega líf og samskipti snúast að miklu leyti um nákvæmlega þetta, að kunna ekki bara að hlusta á ólík sjónarmið heldur virða þau og leggja ýmislegt á sig til að geta komist að sameiginlegri niðurstöðu í þágu heildarinnar, allt frá því hvað á að vera í kvöldmatinn, hver skjátíminn á að vera og hvaða verkefnum á að forgangsraða í húsfélaginu yfir í það hvernig við aukum velsæld í samfélaginu öllu og náum árangri í loftslagsmálum. Öll slík verkefni byggja á því að skilgreina markmið sem eru samfélaginu til hagsbóta og finna svo leiðir að þeim, og það getur vissulega kallað á málamiðlanir um leiðina og hversu hratt markmiðum verður náð.

Núverandi ríkisstjórn hefur tekist á við mörg stórmál með þessum hætti með góðum árangri. Það stærsta, sögulega séð, verður án efa heimsfaraldurinn en einnig má nefna breytingar á skattkerfinu, stuðning við kjarasamninga og kaupmáttaraukningu, rammaáætlun og fleira mætti telja. Ég fagna því ef við getum unnið þverpólitískt í fleiri málum. Ég fagna því til að mynda að sjá málefnalegt frumkvæði Viðreisnar að því að eiga þverpólitískt samtal um málefni útlendinga. Ég held að slík vinnubrögð geti fært samfélaginu öllu árangur, ekki síst í viðkvæmum málaflokki á borð við þann sem ég nefni hér.

Þau eru mörg, mikilvægu málin sem við þurfum að takast á við, og ég hef enn trú á því að besta pólitíkin sé að vinna að sátt um lausnirnar frekar en pólitík sem snýst um að herða pólana og færa þá lengra í sundur. Ég er viss um að við sem byggjum þetta land erum langflest sammála um það. Ég er ekki aðdáandi þeirra stjórnmálamanna sem telja sér til tekna að semja aldrei, líta á hverja sátt sem uppgjöf og telja deilur sér til tekna fremur en sátt og samvinnu. Það er nefnilega fleira sem sameinar okkur í þessu landi en sem sundrar.

Þar með er ekki sagt að pólitísk deilumál eigi að víkja til hliðar og lognmollan ein að ríkja. En það er sitt hvað, pólitík sem annars vegar byggir á skautun, virðingarleysi fyrir pólitískum andstæðingum og popúlisma og hins vegar pólitík sem tekst á við þá staðreynd að fólkið í þessu landi hefur ólíkar skoðanir og reynir að leiða fram skynsamlega niðurstöðu mála sem meginþorri þjóðarinnar getur sætt sig við.

Verkefni okkar allra hér í þessum sal, ríkisstjórnarinnar og Alþingis alls eru ljós og skýr. Meginviðfangsefnið fram undan er að ná niður verðbólgu og skapa forsendur til að unnt verði að lækka vexti og byggja ofan á þann góða árangur sem náðst hefur í efnahags- og velferðarmálum þrátt fyrir áhlaup síðustu ára. Við erum á réttri leið og nú þarf að tryggja að batinn sem er fram undan skili sér inn í íslenskt samfélag, inn í íslenskt efnahagslíf og inn á hvert heimili. Það er verkefni okkar og frá því munum við ekki hvika. Ábatann munum við sjá í vetur, svo fremi sem okkur auðnist að vinna saman að stóru markmiðunum; heill og velferð landsmanna allra. — Takk fyrir.


