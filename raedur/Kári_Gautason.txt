
Herra forseti. Þetta er góð umræða. Ástæða þess að ferðamenn koma til Íslands er fyrst og fremst náttúra landsins. Sumir gesta telja þessa náttúru vera óspillta en víða er það auðvitað fjarri sanni. Ofnýting, eldsumbrot og einfaldlega ömurlegt veður hefur víða spillt þessari náttúru, moldarflög og berir melar ásamt mólendi af verstu sort. En þetta þykir mörgum útlendingum forvitnilegt að skoða þrátt fyrir hátt verðlag. Ferðaþjónustan hefur vaxið ákaflega hratt síðasta áratuginn og það er kannski helst sjókvíaeldi sem hefur vaxið hraðar. En sjókvíaeldi greiðir nú stighækkandi gjald í sameiginlega sjóði sveitarfélaga og ríkis fyrir að nýta þá sameiginlegu auðlind sem firðir eru. Okkur hefur hins vegar ekki komið saman um hvernig eigi að taka gjald af nýtingu þeirra auðlinda sem íslensk náttúra er og er að hluta til í almannaeigu. Það blasir við að þrátt fyrir metnaðarfulla uppbyggingu þessarar ríkisstjórnar á ferðamannastöðum hringinn í kringum landið þarf víða að gera betur til að innviðir þoli aðsóknina. Mýmörg dæmi væri hægt að taka um þetta og ekki síst í Norðausturkjördæmi. Ég sé enga betri eða einfaldari aðferð til að tryggja að unnt sé að fara í þá uppbyggingu sem þarf og vernda þar með vörumerkið, ef svo má segja, fyrir troðningi en að taka komugjöld af þeim sem koma hingað. Það er svo bara útreikningslegt atriði að finna út úr því hversu hátt það á að vera. Það má auðvitað ekki vera svo hátt að það dragi snarlega úr eftirspurn og ekki svo lágt að það svari ekki kostnaði og umstangi að leggja það á. Einnig þarf að vinna slíkt í samráði við hagsmunaaðila og sveitarfélög, ásamt því að lýsa út í öll horn hvað varðar samræmi við alþjóðlegar skuldbindingar og allt slíkt. En ég held að það sé ekkert flókið í sjálfu sér við þetta.

###

Frú forseti. Í gær birti Hagstofan rekstrar- og efnahagsyfirlit landbúnaðarins 2022. Það kom sumum í opna skjöldu að hagnaður hafði aukist frá árinu áður en fyrir þau okkar sem hafa fylgst grannt með landbúnaðinum komu þessar fréttir ekki á óvart. Það sem þessi meðaltöl dylja hins vegar er að breytileikinn er mjög mikill. Þau sem hafa litlar skuldir upplifa ágæta afkomu í sögulegu samhengi þótt flestu launafólki á Íslandi myndi þykja tímakaupið lágt. En þau sem hafa nýlega fjárfest eða tekið við búskap og sitja á miklum skuldum berjast einfaldlega í bökkum. Með öðrum orðum: Eignaójöfnuður er mikill í landbúnaði á Íslandi. Það er ekkert séríslenskt fyrirbrigði. Nýlega skrifaði franski hagfræðingurinn Thomas Piketty um eignaójöfnuð meðal franskra bænda en í Evrópu hafa bændur frá austri til vesturs mótmælt bágri afkomu, enda versnaði staða þeirra verulega á síðasta ári með lækkandi afurðaverði. Hér á landi hefur ríkisstjórnin hins vegar komið að nokkru leyti til móts við stöðu þeirra í landbúnaði sem hafa fjárfest eða tekið við búum með sérstökum framlögum þar sem sérstaklega var horft til stöðu nýliða. Það var mikilvægt skref í því að viðurkenna þessa stöðu.

Fleira þarf að ræða sem tengist þessu atriði, eignaójöfnuðinum, þar á meðal þá staðreynd að hluti stuðningsgreiðslna í landbúnaði er framseljanlegur milli aðila sem gerir auðvitað ekkert annað en að ýkja stöðuna enn frekar. Því greiðari leið að fjármögnun sem bændur hafa, því meiri er munurinn á milli þeirra sem eiga mikið og eiga lítið. Síðustu ár hafa stjórnvöld stigið stór skref í því að skýra stefnumörkun í landbúnaðinum. Alþingi samþykkti á síðasta ári tillögu Svandísar Svavarsdóttur matvælaráðherra að landbúnaðarstefnu í fyrsta skipti. Verkefni næstu missera er að hanna nýtt stuðningskerfi sem tekst á við raunverulegar áskoranir landbúnaðar, þ.m.t. eignaójöfnuð sem gerir nýliðun erfiða.

###

Herra forseti. Á dögunum voru fréttir þess efnis að mislingar væru komnir á kreik á nýjan leik. Svo virðist sem þessi pest hafi borist með ferðamanni hingað til lands og væri ekki vandamál ef ekki væri fyrir það að þátttaka í barnabólusetningum hefur farið dvínandi hin síðustu ár, þ.e. eftir Covid. Samsæriskenningar um bólusetningar eru mun eldri en þessi heimsfaraldur samsæriskenninga sem kom í kjölfar heimsfaraldurs kórónuveiru en steininn tók úr í faraldrinum og nú sjáum við áhrif þess; fjórir af hverjum tíu efast um öryggi bóluefna samkvæmt nýlegum könnunum. Þrátt fyrir að aldrei hafi verið jafn einfalt að kynna sér kosti bólusetninga, sem eru margir, hefur á sama tíma aldrei verið jafn einfalt að finna lélegar upplýsingar eða uppspuna. Óhjákvæmilega hlýtur maður að setja þessa staðreynd í samhengi við þverrandi gengi barna í PISA-könnunarprófum, sérstaklega í náttúruvísindum, lækkandi traust á stofnunum og sífellt fjarstæðukenndari samsæriskenningar. Kannski er vandamálið að smár en vaxandi hluti fólks treystir litlu því sem einhverjir svokallaðir sérfræðingar segja og bera ekki virðingu fyrir stofnunum og sérhæfingu og því verði birtingarmyndin þessi, að jafn grátlega einföld aðgerð eins og að mæta í bólusetningu verður einhver hryggileg birtingarmynd andófs gegn kerfinu. En það meinta andóf verður að vandamáli barna sem eiga á hættu að fá lífshættulegan sjúkdóm og öllum öðrum, sérstaklega þeim sem af læknisfræðilegum ástæðum geta ekki farið í bólusetningar. Birtingarmyndir lækkandi trausts eru auðvitað mun fleiri en þessi en þessi er alvarleg og þess vegna er svo mikilvægt að tala upp þekkingu, vísindi og virðingu fyrir stofnunum og tala niður samsæriskenningaraus.

###

Herra forseti. Þótt jól séu fyrir mörg yndislegur tími samveru og huggulegheita eru jól líka sá tími þar sem þau sem ekki eiga mikið upplifa hvað mestan skort. Það er um jólin sem aðstöðumunur fólks kemur hvað skýrast fram. Á okkur öllum dynur stanslaus glymur óraunveruleikans frá samfélagsmiðlum sem hafa það að markmiði að kalla fram stöðukvíða, kalla fram upplifaðan  skort: Er þetta nógu fínt hjá mér og hef ég ráð á því að gera betur? Fyrir þann hóp hefur markaðurinn af uppfinningasemi sinni fundið lausnir, ef lausnir skyldi kalla: Borga jólin í febrúar. Það felur í sér gríðarháa vexti og kostnað og þó að slíkt sleppi í gegnum nálarauga íslenskra laga hefðu kjörin sennilega orðið til þess að jólabarnið hefði ekki viljað heimila þessa starfsemi í musterinu. Eða hvað á að kalla smálán þar sem árleg hlutfallstala kostnaðar er norðan við 40% annað en okurlán?

„Undirrót allra lasta ágirndin kölluð er“, segir í Passíusálmum Hallgríms Péturssonar. Það er í takti við síðkapítalismann að ný tækni, fjártækni, virðist hratt og örugglega breytast í leið til þess að troða valkostum okurlána inn á sem flestar netbúðir þar sem almenningur framkvæmir vaxandi hluta sinna innkaupa. Umfang þessara okurlána virðist fara vaxandi en ég hef í hyggju að leggja fram fyrirspurn þessu tengda á næstu dögum. Netheima má líta á sem nokkurs konar almannarými og kannski þarf að velta því fyrir sér hvernig það almannarými skuli vera skipulagt. Er ástæða til þess að okurlánarar haldi til við afgreiðsluborð flestra verslana og með okri auði safna?

###
