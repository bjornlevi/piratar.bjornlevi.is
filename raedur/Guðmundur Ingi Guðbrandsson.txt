
Hæstv. forseti. Ég vil ítreka þá skoðun mína að ég tel að það hafi verið mjög jákvætt skref fyrir umræðuna í þessum málaflokki að ríkisstjórnin kom fram með aðgerðir sem hún hefur sammælst um, því að öll vitum við að við höfum ekki alltaf verið sammála í öllu því sem snýr að útlendinga- og innflytjendamálum. Þess vegna er gott að við erum með ábyrg stjórnvöld sem koma fram með sameiginlega sýn og aðgerðir til að fylgja henni eftir. Ég held að það muni skila okkur árangri í þessum málaflokki, betra samfélagi og sáttari almenningi.

###

Hæstv. forseti. Ég þakka hv. þingmanni fyrirspurnina og að sjálfsögðu fyrir áhugann á flokksráðsfundi Vinstri grænna. Þau orð sem ég lét falla á fundinum eru eitthvað sem ég hef pælt talsvert mikið í, þ.e. að mér hefur fundist umræðan um útlendinga og innflytjendur á Íslandi hafa verið harðari heldur en hún hefur verið oft áður og ég hef áhyggjur af því að það séu að dragast upp andstæðir pólar, að skautunin sé að verða meiri. Þess vegna lét ég þessi orð falla. Auðvitað er hér verið að tala um einhverja samfellu á milli þess að vilja fá sem fæsta útlendinga og þess að vilja fá sem flesta og ég orðaði það með þessum hætti. Það er auðvitað það sem hér er rætt um. Ég held að það ætti ekkert að vera viðkvæmt að ræða það á þessum nótum og bara ágætt að hv. þingmaður taki þetta upp. Ég legg áherslu á að hér er verið að tala um samfellu frá því að vilja taka á móti sem allra flestum og sem allra fæstum. Ég held að þessi umræða sem hefur skapast hér í samfélaginu á undanförnum mánuðum, jafnvel á örfáum árum og hefur verið að byggjast upp ekki síst núna á síðastliðnu ári, sé alls ekki góð fyrir útlendinga eða innflytjendur á Íslandi. Þess vegna er sú heildarsýn sem ríkisstjórnin kom fram með fyrir hálfum mánuði síðan mikilvæg, þar sem við erum að horfa á allt það ferli frá því að útlendingur kemur hingað, sama með hvaða móti hann kemur, og þangað til að útlendingurinn nær fótfestu í íslensku samfélagi. Það er mikilvægt að horfa á hlutina þannig, ekki síst vegna þess að við erum að horfa á stóraukna stéttskiptingu og ójöfnuð í landinu sem má m.a. sjá hjá hópi innflytjenda. Það er eitthvað sem við verðum að vinna gegn. Þessi heildarsýn og þær aðgerðir sem settar eru fram í tengslum við hana eru ætlaðar til þess m.a. að vinna gegn slíkri stéttskiptingu og vinna gegn slíkum ójöfnuði.

###

Hæstv. forseti. Svo að það komi skýrt fram þá hefur eðlilega farið fram umræða á milli ríkisstjórnarflokkanna um verndarkerfið í heild sinni og hvað tekur við þegar fólk er búið að fá hér vernd, sá fjöldi sem hingað kemur, hvort sem er í gegnum verndarkerfið eða sem aðrir innflytjendur, vinnuafl. Að sjálfsögðu ræðum við það. Við ræðum það út frá þeim fjölda sem hingað kemur, sama úr hvaða átt það er. Við ræðum það út frá þeim áskorunum sem við stöndum frammi fyrir sem samfélag sem snýr að húsnæðismálum, skólamálum og aðlögun, t.d. í gegnum það að læra íslensku. Ég vil nefna líka að þau sem hingað koma fái mat á og metna til verðleika reynslu sína og menntun. Varðandi öryggismál þá er það kannski meira á sviði dómsmálaráðherra að svara fyrir þau mál, sem snúa væntanlega að því sem við gætum tengt við flugvöllinn og þegar fólk kemur hingað til lands, en ég treysti mér ekki til að fara í djúpa umræðu um það akkúrat núna, eða í þessu stutta svari.

###

Hæstv. forseti. Ég þakka hv. þm. Sigmundi Davíð Gunnlaugssyni fyrir fyrirspurnina. Því er til að svara að við höfum verið, íslensk stjórnvöld, að skoða með hvaða hætti væri hægt að ná í fólk, ef við getum orðað það þannig, niður á Gaza, þ.e. að slík aðgerð, það að aðstoða þá dvalarleyfishafa sem þar eru staddir og eiga rétt á sameiningu við sínar fjölskyldur hér heima á Íslandi, þarfnast diplómatískrar aðkomu íslenskra stjórnvalda. Utanríkisráðherra tilkynnti um það núna heildaum helgina að hann hefði sent starfsfólk á svæðið til að kynna sér aðstæður og athuga með hvaða hætti væri hægt mögulega að koma fólkinu til aðstoðar. Ég hef ekki heyrt talað um neinar mútur í því samhengi þannig að því sé haldið algerlega til haga, enda myndu íslensk stjórnvöld ekki fara út í einhverjar slíkar aðgerðir.

Hv. þingmaður spyr síðan: Hvert er samhengi þessa máls og mögulegra breytinga á málaflokknum í heild sinni? Það hefur vissulega átt sér stað vinna í ráðherranefnd um útlendinga og innflytjendur þar sem ýmsar hugmyndir hafa verið reifaðar um heildstæða nálgun á þessum málaflokkum, sem ég held að sé jákvætt. Þar höfum við verið að ræða meira um inngildingu í samfélagið. Við höfum verið að ræða má segja ferlið allt frá því að fólk kemur hingað til lands, hvort sem það er í gegnum hælisleitendakerfið eða sem innflytjendur, og síðan áframhaldandi búsetu hérlendis með tilliti til aðlögunar að samfélaginu. Við höfum ekki verið að líta á þetta sem hluta af því verkefni sem er að aðstoða fólk við að koma  hingað sem dvalarleyfishafar og sem tengist þá fjölskyldusameiningunni niðri á Gaza, þannig að það hefur engin slík samþykkt verið á þessu, um einhvers konar heildaraðkomu að þessu. Það hefur vissulega verið rætt en ekki í þessu samhengi sem hv. þingmaður setur það hér fram í.

###

Þingið samþykkti það.Hæstv. forseti. Hv. þingmenn Flokks fólksins hafa farið mikinn í þessu máli. Með popúlískum hætti að mínu mati hafa þau komið hérna upp og reynt að gera lítið úr því sem verið er að vinna að í þágu eldra fólks og þjónustu við eldra fólk, t.d. í gegnum aðgerðaáætlunina Gott að eldast. Hér kom fram þingsályktunartillaga þar sem ráðherra var falið að mynda starfshóp sem myndi leggja síðan til frumvarp. Ég hef sagt það að það kann vel að vera að þetta frumvarp komi fram á einhverjum tímapunkti. Það hefur aldrei verið útilokað í mínu máli. Það var hins vegar niðurstaðan að það væri óskynsamlegt að gera það að sinni. Það væri miklu skynsamlegra að setja á fót þá þjónustu sem gert er ráð fyrir í aðgerðaáætluninni Gott að eldast, aðgerð sem komin er í gang, aðgerð sem við þurfum að sjá hverju mun skila í betri þjónustu við eldra fólk, þar sem við höfum safnað saman eldra fólki til að segja okkur hvað það er sem eldra fólk vantar. Það að ætla að koma fram með frumvarp um hagsmunafulltrúa eldra fólks án þess að hafa það nægilega mótað, án þess að byggja það á gögnum — ég ætla ekki að taka þátt í þannig vinnubrögðum þó svo að Flokkur fólksins vilji gjarnan að ég geri það.

###

Forseti. Ég þakka hv. þingmanni fyrirspurnina. Það sem hann kemur hérna inn á er þingsályktunartillaga sem samþykkt var vorið 2021, ef ég man rétt, líkt og hann kom inn á í sínu máli, þar sem starfshópi var gert að skrifa frumvarp sem hér yrði lagt fram á þingi. Nú er það oft þannig að þegar starfshópar taka til starfa og fara að leggjast yfir málin þá komast þeir í sumum tilfellum að þeirri niðurstöðu að það geti verið skynsamlegt að gera aðra hluti heldur en þeim upphaflega var ætlað að gera eða að gera þá ekki nákvæmlega eins og þeim var ætlað að gera í upphafi. Og það er kannski akkúrat þannig með þetta mál sem hér er til umræðu því starfshópurinn taldi, eftir að hafa ráðfært sig við ýmsa aðila úti í samfélaginu sem að þessum málaflokki koma, að það væri ekki skynsamlegt að ráðherra myndi koma fram með frumvarp um hagsmunafulltrúa eldra fólks hér á þingi að sinni heldur væri mikilvægt að safna gögnum um það hvaða atriði það væru helst sem þyrfti á að halda þegar kemur að málefnum eldra fólks og hagsmunum þeirra. Þess vegna var það tillaga starfshópsins, í samráði við þá verkefnisstjórn sem hefur stýrt verkefninu Gott að eldast, sem endaði í þingsályktunartillögu hér inni á þingi og samþykkt var, að hefja slíka gagnasöfnun og á sama tíma koma á fót því sem hv. þingmaður réttilega nefndi hérna, upplýsingaþjónustu fyrir eldra fólk þannig að það gæti þá alla vega hið minnsta verið fyrsta skrefið. Ég hef aldrei útilokað að hér muni ekki einhvern tímann koma frumvarp en ég ákvað að fara að þeim ráðleggingum starfshópsins að gera þetta ekki að sinni.

###

Virðulegi forseti. Ég mæli hér fyrir skýrslu samstarfsráðherra Norðurlanda um störf Norrænu ráðherranefndarinnar árið 2023. Skýrslan nær yfir það samstarf ráðherra og ráðuneyta sem tengjast Norrænu ráðherranefndinni og er formlega bundið í norrænum samningum. Þá er í skýrslunni einnig gerð grein fyrir norrænu samstarfi forsætisráðherra, starfsemi á vettvangi samstarfsráðherra Norðurlanda, auk fleiri atriða. Löng hefð er fyrir því að skýrsla samstarfsráðherra sé unnin í samvinnu allra þeirra fagráðuneyta sem taka þátt í norrænu samstarfi á vettvangi Norrænu ráðherranefndarinnar. Svo var einnig að þessu sinni en ritstjórn var í höndum Norðurlandadeildar utanríkisráðuneytis. Skýrslan í ár er með nokkru öðru sniði en hin fyrri ár. Í ár er í hefðbundnu þingskjali að finna stutta samantekt skýrslunnar, en skýrslan sjálf er aðgengileg í gegnum hlekk í þingskjalinu, auk þess sem prentuðu eintaki var dreift í pósthólf þingmanna.

Frú forseti. Árið 2023 var annasamt í norrænu samstarfi. Ísland gegndi formennsku og var því í forsvari fyrir samstarfið á árinu sem var að líða. Yfirskrift formennskuáætlunar Íslands var ,,Norðurlönd – afl til friðar.“ Þar voru áherslur Íslands markaðar í samræmi við framtíðarsýn Norðurlandanna til ársins 2030 um að Norðurlöndin verði sjálfbærasta og samþættasta svæði heims árið 2030, með áherslumálin þrjú um græn, samkeppnishæf og félagslega sjálfbær Norðurlönd. Einnig var lögð áhersla á frið í formennskuáætluninni og vestnorrænt samstarf. Ísland setti í krafti formennskunnar mark sitt á áherslur og samstarf við hin norrænu löndin. Formennskan var viðamikið og mikilvægt verkefni sem snerti flesta ráðherra og öll ráðuneyti í Stjórnarráði Íslands.

Áður en lengra er haldið vil ég rifja upp hér að stefna um framtíðarsýn til ársins 2030 var samþykkt á sumarfundi forsætisráðherra Norðurlanda árið 2019, í formennskutíð Íslands, og nefnist í daglegu tali framtíðarsýn okkar 2030. Í kjölfarið var síðan samþykkt framkvæmdaáætlun sem gildir fyrir árin 2021–2024, með áherslusviðin þrjú sem áður voru nefnd; græn, samkeppnishæf og félagslega sjálfbær Norðurlönd. Áherslur Íslands á formennskuárinu voru greindar niður í 40 verkefni. Góður árangur náðist á árinu við að ljúka meginþorra þessara áhersluverkefna. Ég get stoltur sagt frá því, virðulegi forseti, að öllum þessum verkefnum var ýtt úr vör. Miklum meiri hluta þeirra telst lokið, en af 40 verkefnum teljast 29 þeirra vera lokið. Hin sem eftir eru, eru ýmist vel á veg komin, átta talsins, eða teljast hafin, þrjú talsins. Nánar er fjallað um þetta í 7. kafla skýrslunnar í fylgiskjalinu „Staða og framgangur áherslna í formennskuáætlun við lok formennsku.“

Frú forseti. Í skýrslunni sem hér liggur fyrir er einkum leitast við að bregða ljósi á þau mál sem voru efst á baugi í norrænu samstarfi á árinu, en einnig mál sem Ísland lagði áherslu á, sem og verkefni sem Ísland beitti sér fyrir á formennskuárinu. Þar sem norrænt samstarf á vettvangi Norrænu ráðherranefndarinnar er yfirgripsmikið og fjölbreytt getur svona skýrsla seint orðið tæmandi, hvað þá svona framsaga. En ég vil hér einkum nefna þrjú atriði, sem lögð var áhersla á og Ísland vann að á formennskuárinu.

Fyrsta málið sem ég vil nefna er vinna við nýja samstarfsáætlun 2025–2030. Það kom í hlut Íslands sem formennskuríkis að leiða umfangsmikla vinnu að efnistökum nýrrar samstarfsáætlunar Norrænu ráðherranefndarinnar fyrir árin 2025–2030 á grunni framtíðarsýnarinnar til 2030. Sú vinna heldur áfram á árinu 2024 undir forystu Svíþjóðar. Þessi vinna kallaði á aukið samstarf á formennskuárinu við Norðurlandaráð, norrænar stofnanir, félagasamtök og almenning, sem Ísland sem formennskuríki lagði ríka áherslu á. Vinnan markast af umræðu um pólitísk forgangsmál, ásamt yfirsýn og endurmati á þeim verkefnum sem unnin hafa verið á undanförnum árum. Þessi vinna er vel á veg komin og hefur að mínu mati gengið vel.

Virðulegi forseti. Í öðru lagi vil ég nefna atriði sem tengist hinu fyrra að nokkru leyti, og það er pólitískt samtal og samráð við Norðurlandaráð og frjáls félagasamtök. Á formennskuárinu lagði Ísland mikið upp úr góðu samstarfi við aðra aðila í norrænu samstarfi, sérstaklega Norðurlandaráð en einnig frjáls félagasamtök. Náið samstarf var við formennskuríkið í Norðurlandaráði á árinu, Noreg, meðal annars vegna samningaviðræðna um fjárhagsáætlun Norrænu ráðherranefndarinnar fyrir árið 2024, og hittumst við reglulega á árinu 2023 og reyndar á árinu 2022 líka. Þá var þétt samstarf við forsætisnefnd og aðrar nefndir Norðurlandaráðs um áherslur fyrir samstarfsáætlun Norrænu ráðherranefndarinnar 2025–2030. Norðurlandaráð og samstarfsnet borgaralegra samtaka, Nordic Civ, sendu innlegg í vinnu Norrænu ráðherranefndarinnar varðandi nýja samstarfsáætlun með áhersluatriðum sínum í byrjun september 2023. Innleggin eru til meðferðar í fagráðherranefndum Norrænu ráðherranefndarinnar. Að mínu mati er dýrmætt að fá virka aðkomu Norðurlandaráðs og frjálsra félagasamtaka að þeirri yfirgripsmiklu stefnumótunarvinnu sem nú stendur yfir þar sem allir aðilar í norrænni samvinnu hafa mikilvægum hlutverkum að gegna og mikilvægt að það sé virkt samtal í gangi á milli þeirra.

Virðulegi forseti. Í þriðja lagi vil ég nefna vinnu við áherslur framtíðarsýnar okkar 2030 á formennskuárinu. Eins og sú skýrsla sem hér liggur til grundvallar umræðunni sýnir var unnið að mörgum málum á árinu sem miða að framkvæmd sameiginlegrar framtíðarsýnar okkar á Norðurlöndum fyrir árið 2030.  Mörg þessara mála tengjast málaflokkum sem við ræðum reglulega hér í þingsölum Alþingis. Það er því styrkur að eiga einnig umræðu, vinnu og speglun um þau á norrænum vettvangi.

Ég vil hér á eftir nefna nokkur verkefni, einungis til að gefa innsýn í þann fjölbreytileika verkefna og málaflokka sem unnið er í og þá grósku sem er í starfinu. Ég vil taka fram að þetta er ekki tæmandi talning.

Varðandi fyrsta áhersluatriði framtíðarsýnarinnar, græn Norðurlönd, þá voru stoðir treystar á árinu fyrir áframhaldandi samstarf um sjálfbæra þróun samfélaga okkar. Áhersla var lögð á að deila með öðrum reynslu og góðum árangri í loftslagsmálum, málefnum hafsins og við innleiðingu á hringrásarhagkerfinu og efla þannig samstarf á þessum sviðum. Ísland lagði einnig sérstaka áherslu á að virkja alla samfélagshópa á þessari grænu vegferð. Meðal verkefna á árinu má nefna eftirfarandi: Aðlögun að loftslagsbreytingum, réttlát umskipti, kolefnishlutleysi, föngun og geymslu kolefnis, græna umbreytingu í sjávarútvegi og við nýtingu á auðlindum hafsins, orkuskipti, sérlega þátt endurnýjanlegrar orku í auknu orkuöryggi, réttlát umskipti á vinnumarkaði með þátttöku aðila vinnumarkaðarins og stjórnvalda o.fl.

Varðandi annað áhersluatriði framtíðarsýnarinnar, samkeppnishæf Norðurlönd, þá er áhersla Norðurlanda á grænan hagvöxt ásamt þekkingu og nýsköpun, lykill að aukinni samkeppnishæfni svæðisins. Í formennskuáætlun Íslands var lögð áhersla á að allir íbúar Norðurlandanna ættu kost á að vera virkir þátttakendur í stafrænni þróun og gætu nýtt möguleika hennar. Sameiginlegur vinnumarkaður, mikill mannauður Norðurlanda og frjáls för fólks og fyrirtækja um svæðið mun gera Norðurlöndum kleift að takast á við margvíslegar breytingar og áskoranir komandi ára. Meðal verkefna á árinu má nefna eftirfarandi: Þekkingu og nýsköpun og möguleika sem felast í stafrænni þróun, aðgangi rannsakenda að norrænum heilbrigðisgögnum, aðkomu ungs fólks að opinberri umræðu, áhrif heimsfaraldurs á vinnumarkað, verðmætamat starfa og kynskiptan vinnumarkaður, menningar- og listalíf var styrkt og þróað með aukinni nýsköpun og tengslum listafólks, afnám norrænna stjórnsýsluhindrana, atvinnuþátttaka allra hópa í samfélaginu o.fl.

Varðandi þriðja áhersluatriði framtíðarsýnarinnar, félagslega sjálfbær Norðurlönd, tengja grunngildin, sem eru jöfnuður, félagsleg velferð, traust, jafnrétti og lýðræðisvitund, norrænu löndin órofa böndum og á þeim byggjast samfélög okkar. Á formennskuárinu setti Ísland m.a. í forgrunn norrænt samstarf í heilbrigðismálum, jafnrétti og réttindi hinsegin fólks, nýjar stafrænar lausnir sem auka aðgengi fólks og samþættingu kynja- og jafnréttissjónarmiða þegar grænu umskiptin eiga sér stað. Meðal verkefna á árinu má nefna bætta lýð- og geðheilsu, forvarnir, fyrirbyggjandi og snemmtækar aðgerðir og þróa áfram norrænt samstarf í heilbrigðismálum í þeim tilgangi að efla heilsu allra. Þá má nefna samþættingu félags- og heilbrigðisþjónustu svo eldra fólk lifi lengur sjálfstæðu lífi, bættan heilsuviðbúnað, nýjar rafrænar lausnir sem verði aðgengilegar fötluðu fólki, að greina framtíðaráskoranir í vinnuvernd, að móta sameiginlega norræna stefnu um stafræna máltækni, gagnkvæman tungumálaskilning íbúa Norðurlanda, barnvæn samfélög, jafnrétti og réttindi hinsegin fólks, með áherslu á trans fólk og intersex fólk.

Virðulegi forseti.  Síðast en ekki síst voru áherslur á formennskuárinu sem lutu að friði og ég vil nefna þá áherslu sérstaklega. Í formennskutíð Íslands var lögð áhersla á að varpa ljósi á mikilvægi friðar sem undirstöðu mannréttinda, velferðar, kvenfrelsis og umhverfis- og loftslagsverndar. Áherslan á frið réðst ekki síst af innrás Rússlands í Úkraínu veturinn 2022, á sama tíma og við vorum að hefja undirbúning að formennskuáætlun okkar. Friður gegnir lykilhlutverki í að gera Norðurlöndin græn, samkeppnishæf og félagslega sjálfbær. Til að koma áherslunni á frið til framkvæmdar í formennskuáætluninni var haldin alþjóðleg friðarráðstefna í Hörpu í október 2023, sem var einn af hápunktum formennskuársins, og bar hún yfirskriftina, með leyfi forseta: The Imagine Forum: Nordic Solidarity for Peace. Ráðstefnan var sérstakt frumkvæði Íslands og var haldin í samvinnu við Höfða friðarsetur og styrkt af m.a. Norrænu ráðherranefndinni, og naut einnig stuðnings frá norrænum friðarsetrum. Markmiðið tókst, að leiða saman öflugan hóp skapandi hugsuða til að taka þátt í samtali milli kynslóða um hvernig efla mætti norrænt samstarf í þágu friðar. Ráðstefnan var vel sótt en einnig fylgdust margir með henni í streymi og eru upptökur af ráðstefnunni aðgengilegar á heimasíðu Höfða friðarseturs hjá Alþjóðamálastofnun Háskóla Íslands. Og mér þótti vænt um að sjá íslensku formennskuna í Norðurlandaráði taka þetta þema áfram og hafa frið, ásamt öryggi, í yfirskrift formennskuáætlunar sinnar í Norðurlandaráði á árinu 2024.

Virðulegi forseti. Í stjórnarsáttmála ríkisstjórnarinnar frá nóvember 2021 er kveðið á um að öflugt norrænt samstarf verði áfram grundvallarþáttur í alþjóðlegu samstarfi Íslands. Mikilvægt er að hlúa að og styrkja norrænt samstarf. Ég hef lagt áherslu á að við Íslendingar séum virkir þátttakendur og miðlum þekkingu og reynslu Íslands, á sama tíma og við njótum þess sama frá hinum norrænu löndunum og erum hluti af stærri heild. Norrænt samstarf er okkur á Íslandi bæði mikilvægt og dýrmætt og ég hef ekki orðið annars áskynja en að þau deili einnig þeirri sýn. Norðurlönd eru sterkari saman.

Virðulegi forseti. Það er skoðun mín að árið í fyrra, 2023, hafi verið gott fyrir norræna samvinnu, og mér finnst formennska Íslands í Norrænu ráðherranefndinni hafa gengið vel. Ég vil nota þetta tækifæri til að þakka öllum þeim fjölmörgu sem lögðu hönd á plóg í þeirri vinnu, óeigingjarnri og árangursríkri vinnu. Ég vil þakka ráðherrum í ríkisstjórninni fyrir vel unnin störf við að leiða pólitíska samstarfið á fagsviðum sínum og starfsfólki ráðuneytanna sem sitja fyrir Íslands hönd í embættismannanefndum Norrænu ráðherranefndarinnar. Þá vil ég einnig þakka öðrum sem komu að íslensku formennskunni með einum eða öðrum hætti og þeim sem sitja í stjórnum norrænna stofnana fyrir Íslands hönd eða í ýmsum öðrum nefndum og ráðum á norrænum vettvangi. Ég vil að lokum einnig fá að þakka þingmönnum í Íslandsdeild Norðurlandaráðs fyrir afskaplega gott samstarf á síðasta ári þegar Ísland fór með formennsku í Norrænu ráðherranefndinni. Ég vil að sama skapi óska Íslandsdeildinni, með forseta og varaforseta Norðurlandaráðs í broddi fylkingar, velfarnaðar í formennsku Norðurlandaráðs á þessu ári og hlakka auðvitað til enn frekara samstarfs á árinu. Þá vil ég einnig þakka Íslandsdeild Vestnorræna ráðsins fyrir gott samstarf á árinu, Það er að mínu mati mikilvægt þegar Ísland er í formennsku í Norrænu ráðherranefndinni að við höldum vestnorrænum áherslum á lofti. Við höfum sameiginlega það mikilvæga verkefni að vinna að framgangi norrænnar samvinnu á Íslandi, og mér liggur við að segja stundum vitundarvakningu, til að vekja athygli á því góða starfi sem verið er að vinna, samfélögum okkar til heilla.

Virðulegi forseti. Það er von mín að skýrsla sú sem hér er til umfjöllunar verði gott innlegg inn í þá umræðu.

###

Hæstv. forseti. Mig langar aðeins að benda á eitt af þeim lykilviðfangsefnum sem við höfum skilgreint fyrir stefnumótunarvinnuna í grænbók í málefnum innflytjenda sem tekin var saman á síðasta ári og kom í samráðsgátt stjórnvalda á því ári. Þar er lykilviðfangsefni nr. 4 að einfalda og efla mat á fyrra námi og starfsreynslu þeirra sem hafa menntun frá erlendum skólum. Þar er meiningin að koma einmitt á gátt, eins og hér var nefnt áðan, og efla raunfærnimat og tryggja stuttan og skilvirkan matstíma á þessu erlenda námi og starfsréttindum. Ég  tel að þetta sé einn liðurinn í því að auka stuðning við inngildingu innflytjenda hérlendis sem ég tel gríðarlega mikilvægt, ekki síst vegna þess að við erum að sjá aukna stéttaskiptingu og við verðum að vinna gegn þeim ójöfnuði sem er nú þegar til staðar og er að myndast á milli innflytjenda og þeirra sem hér eru fædd. Þessu þurfum við að vinna að og mikilvægt skref í þeim málum er að koma þessari fyrstu stefnumótun í málefnum innflytjenda á koppinn.

###

Hæstv. forseti. Ég þakka hv. þingmanni fyrir fyrirspurnina. Mig langar að byrja á að benda á það að í þeirri umfangsmiklu vinnu sem núna stendur yfir í félags- og vinnumarkaðsráðuneytinu, í víðtæku samráði úti í samfélaginu, við að gera fyrstu stefnu Íslands í málefnum innflytjenda höfum við fengið OECD til liðs við okkur til að nálgast m.a. það viðfangsefni sem hv. þingmaður kemur hér inn á. Þau hafa tekið saman að um 42% innflytjenda hér á landi vinna störf sem ekki krefjast sérstakrar menntunar þrátt fyrir að hlutfall þeirra innflytjenda sem hér búa og ekki hafa lokið sértækri menntun sé 17%. Stofnunin hefur einnig greint frá því að menntunarstig innlendra og innflytjenda á Íslandi sé áþekkt og ekki er marktækur munur á menntunarstigi þeirra sem koma utan EES og innan EES. Þetta eru áhugaverðar tölur í þessu samhengi.

Mat á námi innflytjenda heyrir má segja undir þrjú ráðuneyti, þ.e. heilbrigðisráðuneytið hvað varðar starfsleyfi fyrir heilbrigðisstéttir; háskóla-, iðnaðar- og nýsköpunarráðuneyti varðandi lögvarin starfsréttindi iðngreina; og mennta- og barnamálaráðuneytið varðandi starfsleyfi fyrir leik-, grunn- og framhaldsskólakennara. Afleiðingarnar á sviði inngildingar koma þá að ráðuneytinu hjá mér og Vinnumálastofnun sem í sumum tilfellum getur í rauninni ekki fundið störf við hæfi fyrir fólk, þegar um er að ræða aðstoð við það, þar sem starfsréttindin eru ekki viðurkennd. Eitt af vandamálunum er það að við erum ekki með eitt samræmt kerfi eða gátt sem viðkomandi innflytjandi getur leitað í til að fá menntun sína metna. Þess vegna eru leiðirnar ólíkar milli greina, hvernig staðið er að því að meta þetta, óháð því undir hvaða ráðuneyti þau mál síðan að endingu heyra.

###

Hæstv. forseti. Ég geri mér í hugarlund að flest þeirra fyrirtækja sem ekki hafa sótt um séu annaðhvort í þeirri stöðu að hafa ekki talið sig þurfa þess enn sem komið er en séu sennilega mörg hver að hugsa sinn gang hvað það varðar, sérstaklega eftir þá atburði sem urðu núna í janúar. Þess vegna er mikilvægt að hafa þetta úrræði til staðar. Það grípur þegar á þarf að halda. Fjöldi þeirra sem nú þegar hafa sótt um myndi ég segja að væri ekki vísbending um að ráðningarsambandið hafi verið slitið heldur kannski þvert á móti, það eru þá líkur á því að þar séu ráðningarsambönd enn til staðar. Það eru einhvers staðar á bilinu 20–50 manns sem hafa sótt um almennar atvinnuleysisbætur, eftir þeim upplýsingum sem ég hef, sem er ekki mikill fjöldi og bendir einmitt til þess að það hafi tekist hingað til að halda í ráðningarsambönd. En auðvitað megum við búast við því að þarna geti orðið breytingar á en eftir sem áður mikilvægt að þetta úrræði sé til til að reyna að halda líflínunni á milli atvinnurekanda og launamanns.

###

Hæstv. forseti. Ég þakka hv. þingmanni kærlega fyrir andsvarið. Það er alveg rétt sem hv. þingmaður segir hér að staðan er flóknari heldur en hún var fyrir þessum tveimur mánuðum þegar ég mælti fyrir því frumvarpi sem hér er verið að mæla fyrir breytingum á lögum um, einfaldlega vegna þess að mörg fyrirtæki standa enn frekar frammi fyrir þeirri ákvörðun núna hvort þau vilji reyna að hefja atvinnustarfsemi annars staðar eða ekki.

Aðeins til að bregðast beint við spurningu hv. þingmanns, sem snýr í rauninni að því hversu mörg hafi nýtt sér þetta, þá eru þetta um 600 manns eða svo, rúmlega það, sem hafa fengið greitt í gegnum þetta stuðningsúrræði. Það eru, ef ég man rétt, um 55 fyrirtæki sem hafa sótt um slíkan stuðning og rúmlega hundrað af þessum 600 manns eru einstaklingar sem hafa sjálfir sótt um. Það gefur okkur aðeins hugmynd um að það er alla vega verið að nýta þetta. Það er heimild í lögunum að sækja um styrkinn alveg fram til loka maí, sem framlengist síðan núna ef þetta frumvarp verður að lögum, þannig að við eigum von á því að mörg fyrirtækjanna eigi enn þá einfaldlega eftir að sækja um. Þess vegna er það mat okkar að það sé mikilvægt að framlengja í þessum lögum, einfaldlega til að hafa það úrræði að aðstoða fyrirtækin sem það geta við að greina að greiða laun.

###

Frú forseti. Ég mæli hér fyrir frumvarpi til laga um breytingu á lögum um tímabundinn stuðning til greiðslu launa vegna náttúruhamfara í Grindavíkurbæ. Frumvarpinu er ætlað að framlengja þann stuðning sem kveðið er á um í fyrrnefndum lögum en þau tóku gildi í nóvember síðastliðnum. Líkt og fram kom í ræðu minni hér í þingsal þegar ég mælti fyrir frumvarpi til nefndra laga 20. nóvember síðastliðinn þá er það ekki léttvæg ástæða sem veldur því að nauðsynlegt er að taka slíkt frumvarp til meðferðar hér á Alþingi Íslendinga. Að mínu mati eiga þessi orð ekki síður við í dag í tengslum við það frumvarp sem hér um ræðir þar sem náttúran heldur áfram sínum gangi á Reykjanesskaga og sífellt verður ljósara að um er að ræða náttúruhamfarir með afleiðingum á samfélag okkar sem eru af stærðargráðu sem hefur ekki þekkst hér á landi í áratugi. Hugur okkar allra er og hefur verið hjá Grindvíkingum sem hafa þurft að takast á við nýjan veruleika fjarri heimili sínu. Við vitum ekki hvernig eða hvenær þessi atburðarás í jarðskorpunni mun taka enda og ljóst er að óvissan reynir verulega á okkur öll en þó mest á Grindvíkinga og þau sem þeim tengjast.

Virðulegi forseti. Með frumvarpi þessu er gert ráð fyrir að lengt verði það tímabil sem Vinnumálastofnun er heimilt að veita tímabundinn stuðning upp að ákveðnu hámarki til greiðslu launa til starfsfólks á almennum vinnumarkaði í Grindavíkurbæ. Er þannig áfram gert ráð fyrir að ríkið og sveitarfélög greiði starfsfólki sínu í Grindavíkurbæ laun þrátt fyrir að ekki komi til stuðnings á grundvelli þessara laga.

Með frumvarpinu er lagt til að það tímabil sem lögin nái til verði lengt til 30. júní næstkomandi en tímabilið hefði að óbreyttu liðið undir lok þann 29. febrúar næstkomandi. Frumvarpinu er þannig ætlað að lengja það tímabil sem stuðningur getur komið til vegna launa starfsfólks og sjálfstætt starfandi einstaklinga sem ekki geta sinnt störfum sínum á starfsstöðvum í Grindavíkurbæ. Tiltölulega stutt er síðan umrædd lög voru samþykkt hér á Alþingi og hafa áhrif laganna því ekki komið fyllilega fram enda er umsóknarfrestur ekki liðinn vegna greiðslna en með því frumvarpi sem hér um ræðir er lagt til að sá frestur verði framlengdur til 30. september næstkomandi. Ég tel þó að lögin hafi sannað gildi sitt og að mínu mati eru markmið þeirra enn í fullu gildi, þess efnis að viðhalda ráðningarsambandi atvinnurekanda og starfsfólks með starfsstöðvar í Grindavíkurbæ og að draga úr afkomuáhyggjum þess fólks sem lögin ná til. Ég vil því hvetja atvinnurekendur í Grindavíkurbæ til að leita áfram allra mögulegra leiða til að greiða laun starfsfólks svo lengi sem unnt er þannig að einstaklingarnir verði fyrir sem minnstu raski hvað það varðar.

Áfram er gert ráð fyrir að taki atvinnurekandi, sem fengið hefur stuðning til greiðslu launa á grundvelli frumvarpsins, ákvörðun um úthlutun arðs skuli hlutaðeigandi atvinnurekandi endurgreiða Vinnumálastofnun þann stuðning sem hann hefur fengið á grundvelli laganna. Í þessu sambandi er í frumvarpinu miðað við arðsúthlutanir á tímabilinu 1. mars 2024 til og með 30. júní 2025 en í gildandi lögum er miðað við tímabilið 1. mars í ár til og með 28. febrúar á næsta ári.

Virðulegi forseti. Við erum enn í jarðfræðilegri atburðarás og við vonum auðvitað öll að aðstæður skýrist sem mest á næstu vikum og mánuðum. Þar til það gerist er að mínu mati nauðsynlegt að leita allra leiða til að koma til móts við fólkið sem búið hefur í Grindavík og þetta frumvarp er liður í því en stjórnvöld munu að sjálfsögðu hér eftir sem hingað til fylgjast náið með framvindu mála.

Áður en ég lýk máli mínu vil ég leggja sérstaka áherslu á að frumvarpið verði samþykkt á Alþingi sem allra fyrst í ljósi þess hve aðkallandi það er. Ég legg að lokum til að frumvarpinu verði vísað til hv. velferðarnefndar að lokinni þessari umræðu.

###

Frú forseti. Líkt og við höfum margoft rætt hér í þingsal þá er kerfi örorku- og endurhæfingarlífeyris allt of flókið og það er akkúrat það sem hv. þingmaður kom inn á þegar hann nefndi að hækkunin á frítekjumarki atvinnutekna, sem við erum öll sammála um að hafi verið jákvæð, á samt sem áður ekki við um alla bótaflokka. Það er eitthvað sem við erum mjög meðvituð um í félags- og vinnumarkaðsráðuneytinu, framfærsluuppbótin er t.d. ekki þarna undir og það veldur mörgu fólki áhyggjum, m.a. við að fara út á vinnumarkað. En í því nýja kerfi sem við erum að þróa og hanna í ráðuneytinu í boðuðu frumvarpi erum við að leggja til að framfærsluuppbótin falli niður eða fari inn í almannatryggingarnar, sem er núna í félagslegu aðstoðinni. Það held ég að sé mjög mikið framfaraskref í almannatryggingum örorkulífeyrisþega. Markmiðið með breytingunum er að bæta sérstaklega kjör þeirra sem minnst hafa, þeirra sem fá einvörðungu greiðslur frá Tryggingastofnun og þeirra sem hafa litlar aðrar tekjur, gera því fólki kleift að halda sem mestu eftir af því. Ég vil bara taka höndum saman með hv. þingmanni og öðrum þeim sem tala svipuðu máli og ég hyggst halda áfram á þeirri braut sem ég vil meina að ég hafi markað sem ráðherra, að bæta kjör og lífsgæði fatlaðs fólks. Við höfum stigið mikilvæg skref nú þegar. En stærstu skrefin eru vissulega eftir með boðuðu frumvarpi nú á vorþingi sem ég vonast til að koma með inn í þingið í mars.

###

Frú forseti. Ég vil byrja á því að þakka hv. þingmanni kærlega fyrir þessa umræðu hér í dag. Það segir í 10. gr. laga nr. 99/2007, um félagslega aðstoð, að veittir séu styrkir til kaupa á bifreiðum líkt og hv. þingmaður nefndi. Hér er um þrjá flokka tilvika að ræða sem eru nánar útfærður ásamt fjárhæðum í reglugerð. Fjárhæðir þessara styrkja höfðu hækkað stopult, sumar ekki frá árinu 2015 og aðrar ekki síðan 2020. Það er þess vegna sérstaklega ánægjulegt að þann 1. janúar síðastliðinn tók gildi breyting á umræddri reglugerð um uppbætur og styrki til hreyfihamlaðra einstaklinga vegna bifreiða. Þessi breyting felur því í sér fyrstu hækkun fjárhæða í átta ár hvað viðkemur tveimur af þremur flokkum tilvika sem áður er vísað til og síðan hefur einn flokkur ekki hækkað frá 2020. Hækkunin tekur mið af hækkun vísitölu neysluverðs frá síðustu hækkun fjárhæða þannig að ég tel hér um eðlilegar hækkanir að ræða.

Fjárhæð uppbótar vegna bifreiðakaupa er nú 500.000 kr. og vegna kaupa á fyrstu bifreið er fjárhæðin 1 millj. króna. Styrkur til kaupa á bifreið fyrir þau sem eru verulega hreyfihömluð nemur eftir hækkunina 2 millj. kr. Þá hefur hámarksfjárhæð styrks til kaupa á sérútbúinni bifreið hækkað í 7,4 millj. kr. en þar er um að ræða einstaklinga sem vegna mikillar fötlunar komast ekki um án sérútbúinnar bifreiðar. Upphæð þessa styrks hafði staðið í stað frá júní 2020 eins og og áður er getið.  Loks er  veittur 10% hærri styrkur fyrir sérútbúna hreina rafbíla samkvæmt reglugerðinni og eru hámarksfjárhæðir þar 8.140.000 kr. Það verður hægt að sækja um styrk til Orkusjóðs vegna sérútbúinna hreinna rafbíla fyrir hreyfihamlaða án þess að hámark sé á kaupverði þeirra. Hér með eru stjórnvöld að stíga mikilvægt skref í því að gera að veruleika réttlát umskipti þegar kemur að orkuskiptum og loftslagsmálum hér í landi og það er ánægjulegt að geta tekið þátt í og hafa staðið fyrir þeim breytingum.

Annað sem er mikilvægt við þessa breytingu sem tók gildi um áramót er að það er verið að tryggja hækkanir á uppbótum og styrkjum vegna slíkra bifreiðakaupa árlega, þ.e. að þær hækki árlega í samræmi við hækkun bóta almannatrygginga en ekki á margra ára fresti eins og verið hefur. Þetta er að mínu mati mjög stórt hagsmunamál fyrir fólk með hreyfihömlun sem hér hefur verið komið í höfn.

Aðeins að frítekjumörkum. Almannatryggingakerfi örorkulífeyrisþega ber einkenni þess að breytingar hafa um langt árabil verið gerðar í áföngum þegar brugðist er við áskorunum og aðstæðum á hverjum tíma. Hefur það orðið til þess að kerfið hefur orðið flóknara með tímanum eins og margoft hefur verið bent á í þessum sal og er ég með í gangi vinnu við að einfalda kerfið. Það er einmitt eitt leiðarljósið í þeirri vinnu sem nú stendur yfir varðandi heildarendurskoðun örorku- og endurhæfingarlífeyriskerfisins að breyta fyrir lögum um almannatryggingar og lögum um félagslega aðstoð þar sem áhersla er lögð á sameiningu greiðsluflokka og einfaldari reglur um útreikninga. Grundvallaratriði er að sameining og einföldun miði alltaf að því að þau njóti mests stuðnings sem lakast standa og gera stuðningskerfið sanngjarnara og gegnsærra svo það gagnist þeim sem best sem á stuðningi þurfa að halda. Endurskoðunin tekur m.a. til frítekjumarka og standa væntingar mínar til að nýja kerfið muni helgast af heildarhugsun þannig að svokallaður bútasaumur kerfisins heyri sögunni til.

Í þessari heildarendurskoðun sem er í gangi núna er lögð áhersla á, eins og hér sagði áðan, að kerfið sé einfaldað og gert sanngjarnara en það er í dag. Þar undir heyrir samspil bóta og frítekjumarka. Það er ekki rétt að frítekjumörk og styrkfjárhæðir standi í stað árum saman án nokkurs tillits til verðlags- og launaþróunar. Frítekjumörk hafa ekki staðið í stað í tíð minni sem ráðherra. Frítekjumark atvinnutekna var hækkað úr 110.000 kr. á mánuði í 200.000 kr. á mánuði í upphafi árs 2023 sem þegar er farið að skila t.d. fleira fólki út á vinnumarkað. Húsnæðisbætur hafa verið hækkaðar um fjórðung frá miðju ári 2022 og ég gæti talið fleira upp.

Ég vil segja að lokum að ég tel hins vegar æskilegt að horfa til þess að frítekjumörkin haldi betur í við hækkanir almannatrygginga þannig að kaupmáttur þeirra haldist.

###

Frú forseti. Ég þakka hv. þingmanni góð orð í minn garð og tek þeim bara sem hvatningu til að reyna að gera vel í þessum málaflokki.

Mig langar að nefna eitt sem væri kannski svolítið skemmtilegt að beina til hv. velferðarnefndar og það er að skoða hluti sem ekki eru í þessari framkvæmdaáætlun. Þó að ég sé nú talsvert stoltur af henni þá er alltaf eitthvað sem maður kannski rekst á að gæti verið hægt að hnykkja á, það snýr að listsköpun fatlaðs fólks. Ég beini því til nefndarinnar að hún gæti, hafi hún til þess áhuga og löngun, skoðað það sérstaklega jafnvel að bæta við aðgerð sem snýr að þeim þáttum í samstarfi við menningarmálaráðuneytið. Ég veit að það mun alveg örugglega vera áhugi á því þar.

###

Frú forseti. Ég þakka hv. þingmanni kærlega fyrir andsvarið. Ég deili áhuga hans og ástríðu gagnvart námi fatlaðs fólks og tækifærum fatlaðs fólks til að stunda nám vegna þess að það er ekki jafnt á við ófatlað fólk. Þannig er bara staðan í dag. Þess vegna setti ég í gang samráð og samstarf við hina menntamálaráðherrana, því að ég er með menntamál undir minni könnu líka, þ.e. framhaldsfræðsluna, og úr því urðu til allmargar tillögur sem sérstakur starfshópur skilaði og hafa skilað sér inn í þetta. Ég vek athygli hv. þingmanns á aðgerð D.6 um aukið framboð og aðgengi að hagnýtum áföngum á háskólastigi en þar segir í greinargerð að það séu bundnar vonir við að „nýtt fjármögnunarlíkan, árangursmiðuð fjármögnun háskóla, muni styðja við aukið námsframboð í háskóla fyrir fatlaða nemendur. Framlög til háskóla fyrir sókn í þágu háskóla og samfélags verða þannig bundin markmiðum í frammistöðusamningum um aukin tækifæri fatlaðs fólks til háskólanáms með framboði heildstæðra og styttri námsleiða, án aðgangshindrana“, eins og stendur, með leyfi forseta, hér í greinargerðinni.

Ég bind þess vegna vonir við að það verði hægt að fjármagna betur en verið hefur í rauninni oft og tíðum aðstoð hreinlega sem þarf við fatlað fólk inni í háskólakerfinu. Ég hef stundum orðað þetta þannig almennt séð þegar við erum að tala um fatlað fólk að við getum litið á þetta bara svolítið þannig að þegar við lærðum að hjóla þá þurftum við að nota hjálpardekk og sum okkar þurfa bara að nota þau aðeins lengur og það er bara ekkert að því.

###

Virðulegi forseti. Ég mæli hér fyrir tillögu til þingsályktunar um framkvæmdaáætlun í málefnum fatlaðs fólks fyrir árin 2024–2027, sem um leið er landsáætlun um innleiðingu samnings Sameinuðu þjóðanna um réttindi fatlaðs fólks, en ríkisstjórn Íslands ákvað á fundi sínum 1. júlí 2022 að unnin yrði slík landsáætlun í víðtæku samráði hagaðila. Áætlunin er lögð fram á grunni laga um þjónustu við fatlað fólk með langvarandi stuðningsþarfir nr. 38/2018.

Sú framkvæmdaáætlun sem hér er fram lögð er sú þriðja í málaflokknum. Áður hafa verið samþykktar framkvæmdaáætlanir í málefnum fatlaðs fólks fyrir árin 2012–2014 og 2017–2021.

Tillagan er mikilvægur liður í lögfestingu samnings Sameinuðu þjóðanna um réttindi fatlaðs fólks. Í sáttmála um ríkisstjórnarsamstarf Framsóknarflokks, Sjálfstæðisflokks og Vinstrihreyfingarinnar – græns framboðs kemur fram að lögfesta skuli samninginn á kjörtímabilinu. Stefnt er að því að frumvarp um lögfestinguna verði lagt fram síðar á kjörtímabilinu. Samhliða lögfestingunni er stefnt að því að fullgilda valfrjálsa bókun við samninginn, en sú bókun felur í sér kvörtunarleið til nefndar Sameinuðu þjóðanna um réttindi fatlaðs fólks vegna brota á samningnum.

Allsherjarþing Sameinuðu þjóðanna samþykkti samning um réttindi fatlaðs fólks og val­kvæða bókun hans árið 2006. Í mars 2007 var opnað fyrir undirskriftir og þann dag ritaði 81 aðildarríki undir samninginn, þar á meðal Ísland. Alls hafa 187 aðildarríki fullgilt samninginn og var það gert á Íslandi árið 2016. Samningurinn viðurkennir mannréttindi fatlaðs fólks, sem eru þau sömu og annarra, og staðfestir jafnframt rétt fatlaðs fólks til að njóta þeirra réttinda.

Markmið samningsins, eins og fram kemur í 1. gr. hans, er að efla, verja og tryggja að allt fatlað fólk njóti til fulls og til jafns við aðra allra mannréttinda og grundvallarfrelsis og að efla virðingu fyrir eðlislægri reisn þess. Þau borgaralegu, menningarlegu, efnahagslegu, stjórnmálalegu og félagslegu réttindi sem samningurinn mælir fyrir um taka til allra einstaklinga, en samningurinn tiltekur þær aðgerðir sem aðildarríki verða að grípa til í því skyni að tryggja að fatlað fólk njóti þeirra til jafns við aðra. Samningurinn tekur einnig sérstaklega á réttindum kvenna og barna og málefnasviðum þar sem aðgerða aðildarríkja er þörf, svo sem á sviði vitundarvakningar, tölfræði- og gagnasöfnunar og alþjóðlegs samstarfs.

Virðulegi forseti. Þeirri þingsályktunartillögu sem hér er lögð fram er ætlað að fela í sér skýra framtíðarsýn, kortlagningu, greiningu og mat á kostum í þjónustu og þróun réttinda fatlaðs fólks, til þess að stuðla að farsælli innleiðingu samningsins. Í áætluninni eru tilgreindar 57 aðgerðir sem falla undir sex þætti. Þættirnir eru vitundarvakning og fræðsla, aðgengi, sjálfstætt líf, menntun og atvinna, þróun þjónustu og lögfesting samnings Sameinuðu þjóðanna um réttindi fatlaðs fólks.

Stærstur hluti aðgerða heyrir undir vitundarvakningu og fræðslu, enda er grundvallaratriði að auka vitund almennings um stöðu og aðstæður fatlaðs fólks í samfélaginu. Þegar skilningur og þekking hafa aukist verður mun auðveldara að innleiða breytingar á grundvelli áætlunarinnar. Lögð verður áhersla á að auka sýnileika fatlaðs fólks í almennri umræðu, ekki bara á grundvelli fötlunar sinnar heldur sem sérfræðingar og neytendur. Einnig er þörf á að auka þekkingu og meðvitund almennings og fagfólks í ýmsum stéttum um réttindi fatlaðs fólks og þær skyldur sem samningurinn felur í sér.

Að hafa aðgengi að samfélaginu til jafns við aðra eru grundvallarmannréttindi fatlaðs fólks. Í þeim hluta er varðar aðgengi koma fram aðgerðir sem allar miða að því að auka aðgengi fatlaðs fólks. Er þar átt við aðgengi í víðasta skilningi; að mannvirkjum, heimasíðum og rafrænum gögnum, sem og aðgengi að húsnæði við hæfi. Áhersla er lögð á að þróaðir verði gæðavísar og gæðaviðmið, handbækur og fræðsla um aðgengi fyrir öll.

Réttur fatlaðs fólks til að lifa sjálfstæðu lífi er ein meginreglan í samningi Sameinuðu þjóðanna um réttindi fatlaðs fólks. Þannig miða aðgerðir í flokknum sjálfstætt líf að því að auka sjálfstæði og val fatlaðs fólks, sem og rétt þeirra til viðunandi lífskjara og húsnæðis.

Aðgerðir sem falla undir menntun og atvinnu miða að því að auka aðgengi að fjölbreyttum tækifærum til menntunar og atvinnu án aðgreiningar og stuðla að því að fatlað fólk geti tekið fullan þátt í námi og á vinnumarkaði á eigin forsendum.

Þjónusta við fatlað fólk þarf að vera í sífelldri þróun og endurskoðun, samhliða þeirri samfélagsþróun sem á sér stað á hverjum tíma. Í þróunarhluta framkvæmdaáætlunar er áhersla lögð á öflun gagna, miðlun upplýsinga og aukna þekkingu um stöðu fatlaðs fólks í samfélaginu. Auk þess miða þær að aukinni samræmingu og samþættingu þjónustu hinna ýmsu þjónustukerfa og þjónustuaðila.

Síðasti þátturinn felur í sér aðgerðir er lúta að lögfestingu samnings Sameinuðu þjóðanna um réttindi fatlaðs fólks og fullgildingu valfrjálsrar bókunar við samninginn.

Virðulegi forseti. Sú áætlun sem hér er lögð fram var unnin í miklu og góðu samráði við fatlað fólk og hagsmunasamtök þeirra, við fulltrúa sveitarfélaga og við önnur ráðuneyti. Verkefnisstjórn var skipuð í október 2022, en í henni sitja fulltrúar forsætisráðuneytis, heil­brigðis­ráðuneytis, mennta- og barnamálaráðuneytis, fjármála- og efnahagsráðuneytis, innviðaráðuneytis, dómsmálaráðuneytis, Sambands íslenskra sveitarfélaga, Geðhjálpar, Landssamtakanna Þroskahjálpar, ÖBÍ réttindasamtaka og félags- og vinnumarkaðsráðuneytis, undir forystu þess síðastnefnda. Í kjölfar umsagna sem bárust í gegnum samráðsgátt stjórnvalda hefur námsbraut í fötlunarfræðum við Háskóla Íslands verið boðið að taka sæti í verkefnisstjórninni.

Með verkefnisstjórn störfuðu ellefu vinnuhópur að mótun áætlunarinnar, en 33 ákvæðum samnings Sameinuðu þjóðanna var skipt upp á milli hópanna og á grundvelli greiningar á stöðu hvers ákvæðis hér á landi mótuðu vinnuhóparnir tillögur að aðgerðum til að nálgast markmið samningsins. Í hverjum vinnuhópi sátu fulltrúar hagsmunasamtaka fatlaðs fólks, sveitarfélaga og Stjórnarráðsins, þ.e. starfsmenn ráðuneyta eða stofnana þeirra. Fulltrúar hagsmunasamtaka fatlaðs fólks leiddu vinnu hópanna. Vinnuhóparnir kynntu tillögur sínar að aðgerðum á vel sóttu samráðsþingi í Hörpu í febrúar 2023 og fengu viðstaddir einnig tækifæri til þess að leggja mat sitt á þær tillögur.

Til viðbótar við þær aðgerðir sem unnar voru af vinnuhópunum komu níu aðgerðir frá starfshópi um aukin náms- og starfstækifæri, sem skipaður var af þeim sem hér stendur í samráði við háskóla-, iðnaðar- og nýsköpunarráðherra og mennta- og barnamálaráðherra í lok árs 2022. Í starfshópnum eiga sæti fulltrúar þeirra ráðuneyta og stofnana sem að málaflokknum koma, auk fulltrúa frá hagsmunasamtökum fatlaðs fólks, samtökum aðila vinnumarkaðarins og fræðsluaðilum. Hópurinn mun skila skýrslu á næstu dögum.

Á tímabilinu maí til ágúst hélt ég tíu opna samráðsfundi ásamt fulltrúum ráðuneytisins og hagsmunasamtökum. Níu fundir voru haldnir vítt og breitt um landið og einn rafrænt. Sköpuðust á fundunum miklar umræður og hlaut áætlunin góðar viðtökur. Við fengum góðar athugasemdir sem við gátum tekið tillit til. Áætlunin hefur einnig verið kynnt í samráðsgátt og bárust gagnlegar og jákvæðar umsagnir.

Virðulegi forseti. Það er ekki hægt að ræða stefnumótun í málaflokki fatlaðs fólks án þess að ræða kostnaðarskiptingu á milli ríkis og sveitarfélaga. Undanfarin ár hefur mikil umræða átt sér stað um fjármögnun málaflokksins og hefur hún á köflum tekið yfir umræðu um það sem vel er gert af hendi beggja aðila. Fatlað fólk hefur liðið fyrir þessa umræðu sem hefur stundum verið á þann veg að það sé byrði á samfélaginu, sem það að sjálfsögðu er ekki. Sumarið 2022 skipaði ég starfshóp með fulltrúum ríkis og sveitarfélaga sem fékk það hlutverk að móta tillögur um kostnaðarskiptingu ríkis og sveitarfélaga í þjónustu við fatlað fólk. Starfshópurinn vann ötullega síðastliðið ár sem varð til þess að við náðum langþráðum áfanga með undirritun samkomulags um breytingu á fjármögnun þjónustu við fatlað fólks. Samkomulagið var undirritað af innviðaráðherra, fjármála- og efnahagsráðherra, Sambandi íslenskra sveitarfélaga ásamt þeim sem hér stendur þann 15. desember síðastliðinn.

Þetta er stór áfangi og bind ég miklar vonir við að með þessu samkomulagi getum við haldið áfram að vinna að faglegu samstarfi á sama tíma og við höldum líka áfram að ræða ábyrgðar- og verkaskiptingu ríkis og sveitarfélaga í málaflokknum, þ.m.t. kostnaðarskiptingu. Líður í því er skipun framtíðarhóps ríkis, sveitarfélaga og hagsmunasamtaka fatlaðs fólks í málaflokknum. Með samkomulaginu hefur verið tryggt fjármagn fyrir þróun og nýsköpun í málefnum fatlaðs fólks og ég hlakka til þess að eiga áfram samstarf um þessi mál með Sambandi íslenskra sveitarfélaga, sveitarfélögum á Íslandi og hagsmunasamtökum fatlaðs fólks.

Virðulegi forseti. Þær aðgerðir sem lagðar eru fram í framkvæmdaáætlun um málefni fatlaðs fólks fyrir árin 2024–2027 eru á ábyrgð níu ráðuneyta. Aðgerðirnar eru fjölbreyttar og snerta þar af leiðandi mörg málefnasvið, stofnanir, sveitarfélög og aðra hagaðila. Nokkrar aðgerðir gera jafnframt ráð fyrir ítarlegri kortlagningu og greiningu áður en lengra er haldið. Framkvæmdaáætlunin er metin innan fjárhagsramma ráðuneytanna en vissulega eru sumar aðgerðir þess eðlis að kostnaðarmat hefur ekki farið fram þar sem það er einfaldlega ekki tímabært, aðgerðirnar hafa ekki verið útfærðar. Kostnaðarmat verður ávallt unnið í samvinnu við sveitarfélög þar sem það á við en samráð milli ríkis og sveitarfélaga er forsenda laga- og reglugerðarbreytinga hvað varðar þjónustu í málaflokknum.

Virðulegi forseti. Ég hef hér rakið helstu þætti í framkvæmdaáætlun í málefnum fatlaðs fólks og það víðtæka samráð sem hún byggir á. Markmið framkvæmdaáætlunar er samhljóðandi 1. gr. samnings Sameinuðu þjóðanna um réttindi fatlaðs fólks: Að efla, verja og tryggja að allt fatlað fólk njóti til fulls og til jafns við aðra allra mannréttinda og grundvallarfrelsis og að efld verði virðing fyrir eðlislægri reisn þess. Ég tel að vel hafi tekist til við að móta þær áherslur sem fram koma í samningi Sameinuðu þjóðanna um réttindi fatlaðs fólks að íslenskum veruleika. Ég hef trú á því að þessi áætlun leggi grunn að langvarandi breytingum okkur öllum og þar með fötluðu fólki til hagsbóta. Það er einnig samfélaginu í heild sinni til hagsbóta.

Að lokinni umræðu legg ég til að þingsályktunartillögunni verði vísað til hv. velferðarnefndar.

###

Hæstv. forseti. Ég þakka hv. þingmanni aftur fyrir fyrirspurnina og mun að sjálfsögðu skoða þetta. Ég vil bara nefna það að þegar þessir atburðir gerðust í nóvember var auðvitað fyrst um neyðarviðbragð að ræða þar sem fundið var húsnæði fyrir fólk. Það var gert strax, sem betur fer, og virtust ekki vera vankantar á því. Þar sem hv. þingmaður ræðir um leigutorg þá eru það væntanlega íbúðir og íverustaðir sem skortir þar, íbúðir sem henta fötluðu fólki. Það þarf þá endilega að skoða það í samvinnu við sveitarfélagið að reyna að bæta úr þessu, kannski ekki síst út frá þeirri þjónustu sem sveitarfélagið veitir.

###

Hæstv. forseti. Ég þakka hv. þingmanni fyrirspurnina. Mig langar að segja í fyrsta lagi að strax í nóvember þegar Grindavíkurbær var rýmdur gekk ég úr skugga um að það væri öruggt að fötluðu fólki sem var í þjónustu bæjarins hefði verið komið fyrir í öðrum bæjarfélögum og fékk þær upplýsingar að það hefði gengið vel fyrir sig. Ég þarf að kíkja sérstaklega á það atriði sem hv. þingmaður nefnir og vil þakka þingmanninum fyrir að taka það upp af því að það er afskaplega mikilvægt að við höldum mjög vel utan um þessa viðkvæmustu hópa, sem oft á tíðum eiga kannski einna erfiðast með að bjarga sér sjálfir. Það er okkar að halda utan um þá. Auðvitað er það sveitarfélagið sem sinnir þjónustu við fatlað fólk en við erum öll af vilja gerð til að aðstoða við það og ég mun setja mig í samband við sveitarfélagið hvað þetta varðar eftir þessa ábendingu.

Mig langar síðan að segja að hæstv. heilbrigðisráðherra hefur sett hóp í gang sem í sitja fulltrúar nokkurra ráðuneyta, m.a. félags- og vinnumarkaðsráðuneytisins. Hópurinn á að reyna að tryggja að um sé að ræða framboð á sálfélagslegum stuðningi til Grindvíkinga. Þar segir sérstaklega að líta eigi til þessara viðkvæmustu hópa samfélagsins í þeirri vinnu þannig að það er eitthvað sem við erum að setja enn þá meiri kraft í núna eftir þá atburði sem áttu sér stað nýverið.

###

Virðulegi forseti. Sú jarðfræðilega atburðarás sem hófst í nágrenni Grindavíkur árið 2019 tók á sig öllu alvarlegri mynd í nóvember síðastliðnum með umfangsmiklum samfélagslegum afleiðingum sem langmest bitna á Grindvíkingum en hafa áhrif langt út fyrir Grindavíkurbæ. Mestu máli skiptir auðvitað fólkið í Grindavík og með fólkinu stöndum við öll. Þetta er nefnilega ekki bara jarðfræðileg atburðarás, þetta er líka samfélagsleg atburðarás.

Strax í nóvember síðastliðnum brást ríkisstjórnin hratt og örugglega við og Alþingi sömuleiðis greiddi götu þingmála og studdi allar aðgerðir sem lagðar voru til. Þar ber hæst frumvarp hæstv. forsætisráðherra um heimildir til handa hæstv. dómsmálaráðherra til að reisa varnargarða, frumvarp mitt um stuðning við greiðslu launa, frumvarp hæstv. innviðaráðherra um stuðning á leigumarkaði og þær fjárheimildir sem Alþingi samþykkti til kaupa á íbúðum í gegnum Leigufélagið Bríeti, svo eitthvað sé nefnt. Þá var opnuð miðstöð í Tollhúsinu í Reykjavík þar sem upplýsingar um alla helstu þjónustu má finna auk sálfélagslegs stuðnings. Einnig hefur mikil og góð vinna verið lögð í að tryggja börnum leikskóla- og grunnskólapláss. Margir aðilar leggja hér hönd á plóg og eiga miklar þakkir skildar og það er gott að finna samstöðuna í samfélaginu þegar hluti okkar þarf á margháttaðri aðstoð að halda.

Virðulegi forseti. Nú undir lok janúarmánaðar búum við enn við mikla jarðfræðilega óvissu og við munum halda áfram að búa við hana. Það er kannski mergurinn málsins að á sama tíma og við þurfum að byggja ákvarðanir okkar á vísindalegu og samfélagslegu mati munu ákvarðanir okkar einnig byggja á því að það er óvissa um hvaða áhrif jarðfræðilegir atburðir á næstu vikum, mánuðum og jafnvel árum og áratugum kunna að hafa á svæðið í Grindavík. Sú þekking sem felst í því að skilja eða virða að mikil óvissa sé til staðar er líka þekking sem horfa þarf til. Óvissan felst allt frá því að ekki verði fleiri atburðir á svæðinu upp í áframhaldandi jarðfræðilega virkni í mánuði og ár, virkni sem við vitum ekki nákvæmlega hvernig muni líta út. Nákvæmlega þetta kristallaðist svo vel í því þegar í ljós kom að sprungur voru mun víðfeðmari og faldari en við höfðum áttað okkur á, nýr sigdalur myndaðist og gjósa tók alveg í jaðri byggðarinnar í Grindavík. Akkúrat þessar aðstæður sem nú hafa skapast eru án fordæma í byggð á Íslandi þannig að til viðbótar við að framlengja þær aðgerðir sem nú þegar hefur verið gripið til þarf nú að tryggja eignir Grindvíkinga og gera íbúum kleift að hefja nýtt líf annars staðar þó að fólk kunni að snúa aftur síðar ef aðstæður leyfa. Þetta er langstærsta verkefnið núna en það er eðlilegt að gefa sér tíma til að útfæra hvernig megi tryggja þessi markmið og ég finn að það er stuðningur við það hér á Alþingi. Út frá þessari breyttu stöðu þar sem jarðhræringar, eldsumbrot og jarðfræðileg óvissa ráða ríkjum er ríkisstjórn Katrínar Jakobsdóttur nú að vinna að aðgerðum til aðstoðar Grindvíkingum, líkt og hæstv. forsætisráðherra greindi frá í munnlegri skýrslu sinni. Markmiðið er skýrt; að verja eignastöðu, afkomu og velferð íbúa Grindavíkur. Hér vil ég samt sem áður ítreka að við munum leitast við að tryggja að aðgerðir sem ráðist verður í hafi eins lítil áhrif á verðbólgu og húsnæðismarkað og unnt er þó svo að þau áhrif verði óhjákvæmilega einhver. Hér skiptir t.d. gríðarlegu máli að auka framboð á húsnæði, hvort heldur sem er að losa um íbúðir sem nýttar eru í skammtímaleigu, koma íbúðum í uppbyggingarferli aftur af stað, koma af stað framkvæmdum á fjölda byggingarhæfra lóða í eigu verktaka eða flytja inn einingahús sem gætu aukið framboð íbúða til muna.

Virðulegi forseti. Manni hlýnar um hjartaræturnar að finna samstöðuna hér á þingi. Höldum um hana, varðveitum hana og leiðarljós okkar á að vera það að um er að ræða samfélagslegt verkefni sem kallar á samvinnu og samstöðu okkar allra. Við berum öll byrðarnar saman af samfélagslegum verkefnum og áskorunum eins og nú þegar við ætlum áfram að taka utan um málefni Grindvíkinga af festu og öryggi með Grindvíkingum sjálfum og það mun okkur takast í sameiningu að gera.

###

Hæstv. forseti. Við erum hér með mál sem er eitt af þeim málum sem mikilvægt er að við klárum núna fyrir jólin. Það kemur upphaflega til með þeim hætti að ráðist var í eingreiðslu til örorkulífeyrisþega fyrir áramótin fyrir sennilega þremur eða fjórum árum síðan þar sem enn þá var verið að vinna að heildarendurskoðun örorkulífeyriskerfisins. Þar sem sú heildarendurskoðun stendur enn þá yfir þá höfum við haldið áfram að vera með þessa eingreiðslu enda er hún mikilvæg þangað til við erum búin að ljúka við heildarendurskoðunina. Við vitum að þar eru áherslur með þeim hætti að við horfum til þess að bæta sérstaklega kjör þeirra öryrkja sem minnst hafa í kerfinu í dag. Þar erum við að horfa m.a. til þess að þau sem eru á strípuðum bótum fái hækkun. En við erum líka að horfa til þeirra sem hafa litlar tekjur umfram grunnbæturnar, að þær tekjur verði skertar minna heldur en þegar komið er upp í ákveðið miklar tekjur. Þessari vinnu hefur undið ágætlega fram í ráðuneytinu og ég held að það sé rétt að gera aðeins grein fyrir því hérna í tengslum við umræðu um þetta ágæta mál, sem ég legg aftur áherslu á að er mikilvægt að við horfum til að ljúka fyrir áramótin. Það er nauðsynlegt að þetta sé eitt af því sem við horfum til á meðan heildarendurskoðuninni er ekki lokið. En ég held að með því að sameinast um þetta ágæta mál þá sýnum við líka þann hug í verki að við erum staðráðin í því, þingheimur, og ég treysti á það að hv. alþingismenn komi með í þá vegferð, að klára á þessum þingvetri vonandi heildarendurskoðun á örorkulífeyriskerfinu. Ég vildi leggja þessi fáu orð í belg undir þessari umræðu.

###

Hæstv. forseti. Álag á hjálparsamtök sem úthluta matargjöfum hefur aukist. Ástæða þess að ég greiði atkvæði gegn þessari tillögu er að ríkisstjórnin annars vegar og félags- og vinnumarkaðsráðuneytið hins vegar hafa þegar komið styrkjum til félagasamtaka sem úthluta matargjöfum nú fyrir hátíðarnar eða rúmlega 30 milljónum kr. Það er mat ráðuneytis míns að sú upphæð  komi vel til móts við þær þarfir sem fyrir eru varðandi matargjafir hjálparsamtaka núna fyrir jólin. Það er því erfitt að átta sig á þessari upphæð sem hv. þingmaður gerir hér tillögu um, 150 milljónir. En allt að einu, það mikilvægasta er að ríkisstjórnin hefur þegar úthlutað fjármagni til matarúthlutana í ár og því er ekki þörf fyrir þá aukningu sem hv. þingmaður leggur hér til.

###

Forseti. Sú breytingartillaga sem við greiðum hér atkvæði um gerir ráð fyrir að greiða hluta ellilífeyrisþega sams konar eingreiðslu og örorkulífeyrisþegum. Ég tel nauðsynlegt að benda á að eingreiðslan til örorkulífeyrisþega er til komin vegna þess að ekki hefur verið kláruð sú heildarendurskoðun sem boðuð hefur verið á almannatryggingakerfi örorkulífeyrisþega, en slík kerfisbreyting á almannatryggingakerfi ellilífeyrisþega var gerð þegar árið 2017 og bætti kjör þeirra til muna. Einnig kom til félagslegur viðbótarstuðningur árið 2021 fyrir þau sem ekki njóta fullra réttinda í kerfinu. Því hefur ekki þótt ástæða til að greiða ellilífeyrisþegum sömu eingreiðslu og öryrkjum. En ég minni á að ellilífeyrisþegar njóta desemberuppbótar líkt og önnur. — Ég segi nei.

###

Virðulegi forseti. Greinin sem við greiðum hér atkvæði um varðar þjónustu við fatlað fólk en þjónustan fluttist til sveitarfélaganna árið 2011. Í kjölfar samþykktar og fullgildingar samnings Sameinuðu þjóðanna um réttindi fatlaðs fólks hérlendis hafa fylgt mikilvægar laga- og reglugerðarbreytingar sem hafa aukið og bætt þjónustu við fatlað fólk til muna og styrkt rétt þess til sjálfstæðs lífs. Ég fagna þessari jákvæðu þróun þó að verkefnin séu enn stór fram undan. Á síðustu árum hefur farið fram mikil og vönduð vinna við að greina ástæður þess mikla kostnaðarauka sem orðið hefur á þjónustu sveitarfélaga við fatlað fólk. Á grundvelli þeirrar greiningar hefur ríkisstjórnin ákveðið að mæta halla sveitarfélaganna vegna málaflokksins með tæplega 12 milljarða kr. auknum árlegum fjárveitingum þar sem tæpir 6 milljarðar komi inn á árinu 2023 og aðrir 6 komi inn á næsta ári. Ég fagna því sérstaklega að komin sé niðurstaða sem ég tel ásættanlega fyrir báða aðila þótt frekari vinna bíði okkar við úrlausn fleiri þátta. — Ég segi já.

###

Virðulegi forseti. Ég mæli hér fyrir frumvarpi til laga um breytingu á lögum um greiðsluaðlögun einstaklinga, nr. 101/2010. Í sáttmála ríkisstjórnarinnar er meðal annars kveðið á um að efla almannaþjónustu með það að markmiði að bæta lífskjör þeirra sem verst standa. Greiðsluaðlögun er úrræði fyrir einstaklinga sem glíma við verulega fjárhagserfiðleika og er markmið laga um greiðsluaðlögun að gera umsækjendum kleift að endurskipuleggja fjármál sín. Einstaklingar sækja um greiðsluaðlögun hjá embætti umboðsmanns skuldara sem annast framkvæmd úrræðisins. Lög um greiðsluaðlögun einstaklinga voru sett árið 2010, þar sem knýjandi þörf var fyrir úrræði til að takast á við þann vanda sem til kom vegna bankahrunsins árið 2008 og efnahagskreppunnar sem fylgdi í kjölfarið. Markmiðið með lagasetningunni var jafnframt að lögfesta varanlegt úrræði til framtíðar handa einstaklingum í verulegum greiðsluerfiðleikum en Ísland innleiddi síðast allra Norðurlandaþjóða slíkt úrræði.

Markmiðið með frumvarpi þessu er að bæta úrræðið um greiðsluaðlögun og gera málsmeðferðina skýrari og skilvirkari, umsækjendum til hagsbóta. Mikil reynsla er komin á úrræðið en löggjöfin þarf að þróast í takt við breytt umhverfi og þarfir umsækjenda. Breytingarnar munu snerta fjölda fólks og þær skipta máli. Þær skipta máli því með þeim eflum við velferðarþjónustu við þau sem verst standa fjárhagslega í samfélaginu.

Virðulegi forseti. Í frumvarpinu eru lagðar til nokkuð umfangsmiklar breytingar á ýmsum ákvæðum gildandi laga, nýjum ákvæðum bætt við og úrelt ákvæði eða ákvæði sem reynslan hefur sýnt að nýtast ekki sem skyldi eru felld brott.

Með frumvarpinu er lagðar til breytingar á meðferð veðskulda. Lagt er til að heimilt verði að kveða á um lægri greiðslur eða gjaldfrest af veðkröfum í samningi um greiðsluaðlögun, ef skuldari getur ekki greitt raunafborganir veðlána. Tilgangurinn með slíkri heimild er að mæta sérstökum aðstæðum á borð við hátt vaxtastig eða tímabundnum aðstæðum eins og tekjuleysi. Skal tímabil breytts greiðslufyrirkomulags þó alla jafna ekki vara lengur en eitt ár. Gildandi lagaákvæði heimila ekki gjaldfrest af veðlánum með skýrum hætti og þröngar heimildir eru fyrir greiðslu lægri afborgana. Hér er því um mikilvægar breytingar að ræða sem gagnast geta þeim einstaklingum sem lenda í verulegum greiðsluerfiðleikum vegna veðlána.

Þá er lagt til að sett verði ný málsmeðferðarákvæði vegna yfirveðsetningar á fasteignum, þar sem einstaklingar geta óskað eftir lækkun á veðsetningu þannig að hún miðist við markaðsverðmæti fasteignar, að uppfylltum ákveðnum skilyrðum. Samkvæmt gildandi lögum fer lækkun á veðsetningu fasteignar samkvæmt lögum um tímabundna greiðsluaðlögun fasteignaveðkrafna á íbúðarhúsnæði, nr. 50/2009, en í frumvarpi þessu er tenging við þau lög felld brott. Samkvæmt nýjum ákvæðum skal málsmeðferð vegna slíkra umsókna fara fram á meðan greiðsluaðlögunarumleitanir standa yfir, í stað þess að hún fari fram við lok greiðsluaðlögunar. Lækkun veðskulda er þó ekki framkvæmd fyrr en ljóst er að skuldari hefur staðið við skyldur samkvæmt samningi.

Með frumvarpinu eru lagðar til ákveðnar breytingar á meðferð krafna sem standa utan greiðsluaðlögunar, þannig að úrræðið verði heildstæðara. Í þessu felst að ákveðnar kröfur, t.d. um virðisaukaskatt, fésektir og meðlagsskuldir, geta orðið hluti af greiðsluáætlun samnings, þrátt fyrir að ekki sé heimilt að kveða á um eftirgjöf á þeim. Með þessu móti þurfa einstaklingar ekki að semja sjálfir sérstaklega við hlutaðeigandi kröfuhafa hvað þessar ákveðnu kröfur varðar.

Samkvæmt gildandi lögum falla námslán utan greiðsluaðlögunar ásamt ábyrgðarskuldbindingum námslána en í frumvarpinu er lagt til það nýmæli að virkar kröfur vegna ábyrgðarskuldbindinga á námslánum falli undir úrræðið þannig að hægt verði að kveða á um meðferð þeirra í samningi. Er talin brýn þörf fyrir að greiðsluaðlögun taki til þessara krafna þar sem engar aðrar lögbundnar lausnir eru til staðar fyrir ábyrgðarmenn sem lenda í greiðsluerfiðleikum vegna þessara skuldbindinga.

Í frumvarpi þessu eru lagðar til ákveðnar breytingar með það að markmiði að fleiri geti leitað greiðsluaðlögunar. Þetta er m.a. gert með því að rýmka skilyrði um búsetu og lögheimili á Íslandi og breytingu á aðstæðum sem leitt geta til synjunar á umsókn um greiðsluaðlögun. Einstaklingar sem eru ótímabundið búsettir erlendis geta nú leitað greiðsluaðlögunar vegna íslenskra krafna að uppfylltum ákveðnum skilyrðum. Þá er lagt til að ákveðnir synjunarliðir verði felldir brott úr lögunum, nýjum bætt við og aðrir gerðir skýrari.

Með frumvarpinu eru lagðar til nokkrar breytingar á málsmeðferð sem varða kröfuhafa. Lagt er til að skýrt komi fram hvaða efniskröfur eru gerðar til kröfulýsinga og að umboðsmaður skuldara hafi heimild til að telja kröfu vanlýsta ef þeim kröfum er ekki mætt. Þá er lagt til að eingöngu þeir kröfuhafar sem lýstu kröfum fái afhent svokallað frumvarp til greiðsluaðlögunar, sem er tillaga að samningi um greiðsluaðlögun. Þá er lagt til að ákveðnir frestir sem varða kröfuhafa verði styttir, svo að málsmeðferðin verði fljótvirkari.

Í frumvarpinu eru einnig lagðar til breytingar á málsmeðferð vegna breytinga eða ógildingar á greiðsluaðlögunarsamningi, m.a. til að auka líkur á því að skuldari geti staðið við samninginn og auka skilvirkni gagnvart kröfuhöfum. Samhliða er lagt til að sett verði lagaheimild fyrir umboðsmann skuldara til að fá upplýsingar frá greiðslumiðlunarbönkum um vanskil samninga. Er það gert meðal annars til að embættið geti haft samband við viðkomandi einstaklinga og veitt þeim ráðgjöf um rétt til breytingar á samningi. Má þannig forða einstaklingum frá því að samningar þeirra verði ógiltir.

Virðulegi forseti. Ég hef nú gert grein fyrir helstu efnisatriðum frumvarpsins. Úrræðið um greiðsluaðlögun hefur margsannað gildi sitt en mikil þörf er jafnframt fyrir þær breytingar sem mælt er fyrir um í frumvarpinu. Hér erum við að reyna að ná enn betur en áður til fólks sem stendur frammi fyrir verulegum fjárhagserfiðleikum og það er gríðarlega mikilvægt. Yfir 8.700 umsóknir um greiðsluaðlögun hafa borist frá upphafi, en á bak við hverja umsókn geta verið bæði einstaklingar og hjón eða sambúðarfólk.

Varðandi mat á fjárhagslegum áhrifaþáttum fyrir ríkið þá er hvorki gert ráð fyrir að frumvarpið hafi áhrif á tekjur né útgjöld. Samkvæmt greiningu gagna frá umboðsmanni skuldara eru líkur á því að efni frumvarpsins hafi meiri áhrif á konur en karla, á ákveðna samfélagshópa eins og örorkulífeyrisþega sem og yngri einstaklinga, en þessir hópar leita meira í úrræðið en aðrir. Þá er meginþorri umsækjenda í dag á leigumarkaði en sú staða kann að breytast á komandi misserum.

Virðulegi forseti. Að lokinni þessari umræðu legg ég til að frumvarpinu verði vísað til hv. velferðarnefndar.

###

Hæstv. forseti. Ég held að það sé mikilvægt í þessari umræðu að viðurkenna að það hefur alltaf verið fátækt til staðar. Þess vegna svara ég með þeim hætti að ég viti ekki hvort það sé hægt að útrýma henni, ég er bara mjög hreinskilinn með það. En ég veit að það er hægt að draga úr fátækt. Það sjáum við t.d. bara í skýrslu forsætisráðherra frá því í júní síðastliðnum, það hefur tekist að draga úr hlutfalli tekjulágra hér á Íslandi á síðustu 20 árum og við erum á þeirri vegferð. Þegar hv. þingmaður segir að ég sé ráðherra fátækra þá vil ég meina að við séum öll ráðherrar fátækra. Við erum öll ráðherrar allra í þessu samfélagi og ég sagði í fyrra svari mínu að við erum svo sannarlega að ráðast í breytingar sem snúa að örorkulífeyrisþegum sem munu skipta mjög miklu máli fyrir þann hóp og draga úr fátækt á meðal þess fólks. Það finnst mér mikilvægt að komi hér skýrt fram.

###

Hæstv. forseti. Ég þakka hv. þingmanni fyrirspurnina. Líkt og ég nefndi í fyrra svari mínu til hv. þm. Guðmundar Inga Kristinssonar þá kemur fram í þeirri skýrslu sem hv. þingmaður vitnar til, um fátækt og áætlaðan samfélagslegan kostnað af henni, að það hefur dregið úr hlutfalli tekjulágra á Íslandi á síðastliðnum 20 árum. Það er jákvæð þróun og sú þróun þarf að sjálfsögðu að halda áfram. Jafnframt nefndi ég hér áðan að staðan á Íslandi er með því besta sem þekkist meðal samanburðarlanda, sem er mikilvægt að við höfum og höldum til haga á sama tíma og við vinnum ötullega að því að reyna að draga úr fátækt.

Hv. þingmaður spyr mig: Er mögulegt að útrýma fátækt? Ég verð að viðurkenna að ég veit ekki alveg hvort það er mögulegt. Það er rétt eins og þegar við tölum um hvort hægt sé að ná fram sjálfbærri þróun. En eitt veit ég, að við getum færst nær því markmiði og að markmiðið á að vera að útrýma fátækt. Það eru síðan ýmsir þættir sem hafa áhrif á það hversu langan tíma það tekur. Í mínum huga, og horfi ég þá til þeirra breytinga sem við erum að gera á örorkulífeyriskerfinu, verða stigin mjög mikilvæg skref einmitt í þá átt að draga úr fátækt á Íslandi. Skýrslan sem kom út í gær frá Vörðu dregur skýrt fram að í hópi þeirra sem þar var verið að athuga sérstaklega, þ.e. örorkulífeyrisþega og endurhæfingarlífeyrisþega, er svo sannarlega verk að vinna. Ég get sagt að sú vinna er svo sannarlega í gangi í ráðuneytinu að vinna að breytingum á kerfinu til að það nýtist þessum hópi betur en verið hefur.

###

Hæstv. forseti. Ég þakka hv. þingmanni aftur fyrirspurnina. Ég vil koma aðeins inn á húsnæðismál líka vegna þess að þau skipta mjög miklu máli þegar við erum að tala um stöðu þessa viðkvæma hóps sem örorkulífeyrisþegar eru í samfélaginu. Þar hafa verið stóraukin framlög, m.a. til almenna íbúðakerfisins þar sem við erum að horfa á að á næsta og þarnæsta ári verði mun fleiri íbúðir byggðar í því kerfi. Það skiptir máli. Líka breytingar sem eru að verða á húsnæðisbótunum.

Varðandi stafrænu málin er í gangi vinna á milli ráðuneytis míns og m.a. fjármála- og efnahagsráðherra. Það er verið að horfa til ákveðins umboðsmannakerfis sem var hafist handa við í október í fyrra og verið að vinna áfram með það til að reyna einmitt að tryggja öllum sem þurfa á rafrænni þjónustu að halda, sem er nú bara eiginlega samfélagið allt, aðgang að þessu. Ég vonast til þess að við getum séð fram á það að það verði tryggt fyrir þá hópa sem hv. þingmaður nefnir.

###

Hæstv. forseti. Ég þakka hv. þingmanni fyrir fyrirspurnina. Ég vil byrja á því að segja að ég tek þessa skýrslu frá Vörðu að sjálfsögðu alvarlega. Rannsóknin bendir til margra sömu þátta og fyrri rannsóknir og kannski ekki síst að staða einhleyps barnafólks á leigumarkaði er alvarleg, en hv. þingmaður taldi líka upp fleiri hópa hér áðan.

Mig langar að vitna aðeins í skýrslu forsætisráðherra um fátækt og áætlaðan samfélagslegan kostnað hennar frá því í júní á þessu ári en þar kemur fram, sem eru jákvæð tíðindi, að það hefur dregið úr hlutfalli tekjulágra á Íslandi á síðustu 20 árum og að staðan er með því besta sem þekkist meðal samanburðarlanda hér á Íslandi. En líkt og Vörðuskýrslan og mörg önnur gögn sýna okkur þá er samt sem áður verk að vinna á Íslandi við að draga úr fátækt. Í mínum huga þegar við horfum til örorkulífeyriskerfisins og örorkulífeyrisþega þá þarf að gera umfangsmiklar breytingar á örorkulífeyriskerfinu og eins og hv. þingmaður veit er sú vinna í fullum gangi í ráðuneyti mínu. Þetta er ástæðan fyrir því að við erum með um 16 milljarða kr. aukningu í fjármálaáætlun inn í málaflokkinn og vinnum að frumvarpi í ráðuneytinu núna hvað þetta varðar.

Áhersla mín mun verða á að sameina bótaflokka, einfalda kerfið, hækka þau sem minnst hafa í kerfinu, bæði grunninn en líka beita frítekjumörkum með þeim hætti að fyrstu tekjur fólks sem það hefur umfram örorkubætur séu ekki skertar og skerðingar komi síðan eftir því sem tekjurnar hækka. Ég held að breytingar á örorkulífeyriskerfinu, sem við vonandi sjáum fram á að komi inn í þingið sem fyrst eftir áramótin, verði næsta stóra skrefið til að draga úr fátækt á Íslandi.



###

Hæstv. forseti. Ég vil byrja á því að þakka hv. þingmönnum fyrir góðar viðtökur við frumvarpi mínu og þessar ágætu umræður sem hér hafa orðið. Þingmönnum hefur orðið tíðrætt um m.a. mikilvægi þess að eyða óvissu og ég vil fá að taka sérstaklega undir það sem margur hv. þingmaður hefur sagt um það, að óvissunni þurfi að eyða. Við erum stödd í miðri atburðarás, jarðfræðilegri atburðarás sem við vitum ekki hvar mun enda. Það er óvissa sem við ráðum ekki við en óvissa sem snýr að afkomu fólks, sem snýr að húsnæðismálum, óvissa sem snýr að því að búa til félagslegt og sálrænt öryggi fyrir fólk er eitthvað sem við getum í sameiningu haft áhrif á. Þetta frumvarp er mikilvægt vegna þess að það er hluti af því að eyða þessari óvissu.

Það þarf fleira að koma til. Það er verið að vinna að húsnæðismálum. Grindavíkurbær, í samstarfi við ríkið, er að vinna í þeim málum. Þegar er búið að úthluta yfir 100 fjölskyldum húsnæði en a.m.k. 600 fjölskyldur bíða. Það er verið að kortleggja þann þátt sérstaklega sem snýr að húsnæðinu þannig að það megi koma fólki í húsnæði sem helst hentar og ég sé ekki annað en að þessi mál ættu að ganga ágætlega fyrir sig í þessari viku og næstu, hvort sem við lítum þá til skemmri eða lengri tíma hvað varðar húsnæðismálin. Þá eru stjórnvöld líka að vinna að því með hvaða hætti er hægt að koma að frekari húsnæðisstuðningi sem er mikilvægur hluti af því að eyða óvissu um afkomu og þar koma inn fleiri aðilar eins og hér hefur verið tekið til umræðu í dag, m.a. bankar og lánastofnanir.

Svo vil ég nefna að lokum að verið er að taka sérstaklega utan um þá þætti sem snúa að samfélagslegum þáttum, ekki síst í Tollhúsinu hér í Reykjavík þar sem Rauði krossinn veitir aðstoð og tekur fólk í viðtöl sem það vilja. Þetta eru mikilvægir þættir einmitt til þess að draga úr þeirri óvissu sem óhjákvæmilega er fylgifiskur þeirra atburða sem hér hafa átt sér stað.

Mér finnst mjög gott að sjá samstöðuna hér á þingi í þessu máli og ég vil fá að þakka hv. þingmönnum kærlega fyrir þá samstöðu og segja að lokum að ég veit að bæði ríkisstjórnin og Alþingi munu grípa Grindvíkinga.

###

Hæstv. forseti. Þetta er rétt hjá hv. þingmanni. Ef viðkomandi launamaður er undir hámarkinu, 633.000 kr., þá fær hann borguð 100% laun, t.d. ef hann er með 500.000 kr. Það á þá við hvort sem viðkomandi er að vinna hjá atvinnurekanda sem greiðir full laun eða ef viðkomandi þarf sjálfur að sækja um af einhverjum ástæðum, til að mynda ef atvinnurekandi tekur hann af launaskrá. Ef viðkomandi er í 50% vinnu er hámarkið 50% af 633.000 kr. Með þessum hætti er reynt að halda fullri sanngirni í þessu máli.

###

Hæstv. forseti. Ég þakka hv. þingmanni andsvarið. Ég vil taka undir það með honum hversu mikilvægt er að eyða óvissu og þetta frumvarp er einn liður í því, þannig að það er mjög jákvætt. Hv. þingmaður nefndi líka að mikilvægt sé að enginn falli hér á milli skips og bryggju og ég held að ef við berum þetta frumvarp, verði það að lögum, saman við t.d. atvinnuleysistryggingakerfið þá séum við að grípa fleiri með þessu og með betri hætti, þ.e. fólk er að fá meiri greiðslur heldur en myndi vera ef við værum að byggja á atvinnuleysistryggingakerfinu eingöngu. Hv. þingmaður spyr: Er samkomulag um það atriði sem snýr að skilyrði fyrir arðgreiðslum? Það er ekki hægt að semja um þetta við gerð frumvarpsins, því að í fyrsta lagi vitum við ekki nákvæmlega hvernig það endar eftir meðferð þingsins, en það var sátt á meðal aðila vinnumarkaðarins um það orðalag sem fór inn í frumvarpið. Ég hvet síðan að sjálfsögðu hv. velferðarnefnd til að ræða þetta mál mjög vel við aðila vinnumarkaðarins vegna þeirra þátta sem hv. þingmaður dregur hér fram. Það eru þeir þættir sem snúa að því að atvinnurekandi í þessu tilfelli, því að hér eru sérstakar aðstæður uppi, geti tekið fólk af launaskrá út af force majeure-aðstæðum án þess að ráðningarsamband rofni. Þetta fórum við ágætlega yfir í velferðarnefnd í morgun og ég hvet nefndina til að ræða þetta atriði sérstaklega við aðila vinnumarkaðarins því að líkt og hv. þingmaður og tveir síðustu hv. þingmenn sem í andsvörum hér í dag hafa komið inn á er mikilvægt að þetta atriði gangi ekki mót markmiðum frumvarpsins.

###

Hæstv. forseti. Já, ég skil hv. þingmann og hvert hún er að fara. Auðvitað er þetta atriði sem skiptir miklu máli, þ.e. tímalengdin, en þó ekki meira máli en svo að það er auðvelt að breyta þessu. Ég held að það sé lykilatriði að við munum breyta þessu ef á þarf að halda og ég held að það sé mikilvægt að það komi fram.

Aðeins aftur þar sem frá var horfið áðan, um það ef einhverjum er sagt upp. Við erum auðvitað að vonast til þess að með þessu frumvarpi komum við í veg fyrir uppsagnir. Við getum ekki útilokað það en það ætti að skipta máli að ríkið komi inn og aðstoði í rauninni atvinnurekendur við að greiða hluta af launum.

Síðan vil ég segja varðandi arðinn að ég veit hvað hv. þingmaður er að fara með því en vil nefna hér að frumvarpið er samið í samráði við aðila vinnumarkaðarins og þeir voru sáttir við þessa útfærslu á málinu, sem ég held að sé mikilvægt. Komi til einhverra breytinga sem þetta atriði varða þá tel ég að það sé mjög mikilvægt að það verði rætt ítarlega við aðila vinnumarkaðarins.

###

Hæstv. forseti. Ég þakka hv. þingmanni fyrir andsvarið. Fyrst varðandi tímamörkin og þá hugsum hvort þau séu stutt eða löng. Ég tek alveg undir með þingmanni að þrír mánuðir eru ekki mjög langur tími en við töldum þó skynsamlegra að hafa þetta frekar styttra en lengra, þó svo að þrír mánuðir sé talsvert langt, það eru tveir mánuðir inn í næsta ár, vegna þess að óvissan er mjög mikil, þ.e. óvissan um hvað muni gerast. Þess vegna er gott að geta aðlagað þetta úrræði ef á þarf að halda eftir því sem málum vindur fram. Ég veit að þingheimur mun taka mjög vel í það ef það kemur til þess að þurfa annaðhvort að gera einhverjar breytingar, sníða af einhverja agnúa eða hreinlega framlengja þetta. Þá held ég að muni ekki standa á neinum hérna inni þannig að ég hef í sjálfu sér ekki áhyggjur af því.

Varðandi samspil við atvinnuleysistryggingarnar ætla ég að byrja á því að taka það skýrt fram að þetta er sértæk aðgerð. Hún tengist í rauninni ekki atvinnuleysistryggingakerfinu beint. Hins vegar, líkt og fram kom í máli hv. þingmanns, ef einstaklingi er sagt upp, ef fyrirtæki t.d. fer í þrot eða ákveður að hætta starfsemi, þá náttúrlega kemur inn uppsagnarfrestur sem gæti verið einn til þrír mánuðir og á þeim tíma grípur þetta úrræði fólk. En eftir að uppsagnarfrestinum lýkur myndi atvinnuleysistryggingakerfið grípa það og þá til að byrja með þriggja mánaða tekjutengdar bætur, sem eru 522.000 kr. á mánuði. — Mér sýnist ég þurfa að koma inn á arðinn í síðara svari til hv. þingmanns.

###

Hæstv. forseti. Ég tek bara undir þá brýningu hv. þm. Guðmundar Inga Kristinssonar að það þurfi að auglýsa þetta úrræði vel því að það skiptir mjög miklu máli að fólk viti rétt sinn og að það geti leitað á réttan stað til að fá réttar og góðar upplýsingar. Ég ætla ekki að lengja þetta frekar en tek undir með hv. þingmanni.

###

Hæstv. forseti. Ég þakka hv. þingmanni andsvarið. Ég held að það sé alveg rétt að það muni koma upp álitamál í þessu líkt og mörgum öðrum málum. Við viljum þó meina að við séum að ná utan um ansi stóran hóp þeirra sem þetta á við um, þ.e. fólk sem hefur starfsstöð í Grindavík. Spurning hv. þingmanns um hvert fólk geti leitað er mjög góð og það er mikilvægt að fólk viti svarið við henni. Vinnumálastofnun fer með framkvæmdina og þau eru þegar byrjuð að undirbúa hana, þ.e. tölvukerfin hjá sér. Ég geri ráð fyrir því að það verði upplýsingar um þetta á vefnum island.is og það verði hægt að nálgast upplýsingar niðri í Tollhúsi, eins og hv. þingmaður kom inn á, en þar er Vinnumálastofnun að koma sér upp aðstöðu og þau verða þar á einhverjum tilteknum tímum. Ég geri líka ráð fyrir að hægt verði að fara á skrifstofu Vinnumálastofnunar sem er á Grensásveginum. Ég geri ráð fyrir því að þar verði opið líka og auðvitað hægt að hringja inn til að fá upplýsingar. Hvað varðar síðan kæruleiðir þá eru það mjög mikilvæg réttindi einstaklingsins að geta skotið ákvörðun stjórnvalda til æðri ákvörðunar. Kæruleiðin var líka til úrskurðarnefndar velferðarmála í Covid, svo dæmi sé tekið. Þannig að ég sé ekki í fljótu bragði með hvaða móti við gætum tryggt þessi mikilvægu réttindi fólks án þess að fara þessa leið, enda hefur hún kannski sýnt sig og sannað og hún hefur hingað til gengið vel.

###

Hæstv. forseti. Ég mæli hér fyrir frumvarpi til laga um tímabundinn stuðning til greiðslu launa vegna náttúruhamfara í Grindavík. Það er ekki léttvæg ástæða sem veldur því að nauðsynlegt er að taka slíkt frumvarp til meðferðar hér á Alþingi Íslendinga en náttúran hefur enn og aftur minnt á sig á Reykjanesskaga og ljóst er að í þetta sinn er um að ræða náttúruhamfarir af stærðargráðu sem á síðari tímum hefur ekki þekkst hér á landi. Hugur okkar allra er hjá Grindvíkingum sem nú takast á við nýjan veruleika fjarri heimilum sínum og ofan á allt annað geta mörg ekki sinnt vinnu sinni þar sem starfsstöðin er í Grindavík. Við erum stödd í jarðfræðilegri atburðarás sem við vitum ekki hvernig mun enda. Þetta skapar nagandi óvissu fyrir Grindvíkinga sem hafa þurft að yfirgefa heimili sín og sjá ekki fram á að fara aftur heim alveg í bráð.

Við ráðum ekki við óvissu sem tengist náttúruöflunum en þeirri óvissu sem tengist afkomu fólks, húsnæði, skólagöngu barna og fleiri atriðum getum við og eigum að draga úr og eyða og búa til aukna vissu og von hjá Grindvíkingum. Eitt af því er að draga úr áhyggjum fólks í Grindavík af afkomu sinni. Það er fjölmargt sem hefur áhrif á afkomu fólks; húsnæðislán heima fyrir í Grindavík, leiga á nýju húsnæði, matur og aðrar nauðsynjar frá degi til dags. Það hefur því verið forgangsverkefni hjá ríkisstjórninni að grípa strax til aðgerða er lúta að stuðningi til greiðslu launa vegna náttúruhamfaranna og reyna þannig að draga úr áhyggjum fólks af afkomu sinni.

Markmið þess frumvarps sem ég mæli hér fyrir er að tryggja fólki launagreiðslur upp að ákveðnu hámarki á meðan náttúruhamfarir koma í veg fyrir að það geti sinnt vinnu sinni þar sem starfsstöðin er í Grindavíkurbæ. Markmið frumvarpsins er jafnframt að viðhalda ráðningarsambandi atvinnurekenda og starfsfólks. Við erum enn í atburðarásinni miðri en vonum auðvitað öll að aðstæður fólks skýrist sem mest á næstu vikum og mánuðum. Í ljósi þess er gert ráð fyrir að sá stuðningur sem frumvarpið felur í sér geti komið til á tímabilinu frá 11. nóvember síðastliðnum og til loka febrúarmánaðar á næsta ári. Stjórnvöld munu hér eftir sem hingað til fylgjast náið með framvindu mála og grípa til aðgerða til að styðja við bakið á Grindvíkingum eins lengi og þörf krefur.

Virðulegi forseti. Með frumvarpinu er gert ráð fyrir að heimilt verði að veita tímabundinn stuðning upp að ákveðnu hámarki til greiðslu launa starfsfólks á almennum vinnumarkaði í Grindavíkurbæ en ljóst er aðríkiðog sveitarfélagið sjálft munu greiða starfsfólki sínu laun þrátt fyrir að ekki komi til stuðnings frá ríkinu. Skilyrði fyrir því að atvinnurekandi geti óskað eftir stuðningi vegna greiðslu launa starfsfólks er að atvinnurekandinn hafi sannanlega greitt starfsfólki sínu laun og að starfsstöðvar starfsfólksins séu í Grindavíkurbæ þannig að starfsfólkið hafi af þeim sökum ekki geta sinnt vinnu sinni.

Ég bind miklar vonir við að fyrirtækin á svæðinu muni halda áfram að greiða starfsfólki sínu laun og forðist það að beita heimildum til að taka starfsfólk af launaskrá við þessar aðstæður. Að sjálfsögðu vona ég einnig að ekki þurfi að koma til uppsagna. Þrátt fyrir framangreint er gert ráð fyrir því í frumvarpinu að það geti komið til stuðnings til einstaklinga sem ekki geta sinnt störfum sínum í Grindavíkurbæ og fá af einhverjum ástæðum ekki greidd laun frá atvinnurekanda. Jafnframt er með frumvarpinu tryggður stuðningur til sjálfstætt starfandi einstaklinga sem eru með starfsstöðvar í Grindavík. Gert er ráð fyrir að stuðningur samkvæmt frumvarpinu geti aldrei numið hærri fjárhæð en 633.000 kr. miðað við heilan almanaksmánuð en það er sama hámarksfjárhæð og greidd er á grundvelli laga um Ábyrgðasjóð launa. Auk þess yrði veittur 11,5% viðbótarstuðningur af greiddri fjárhæð hverju sinni vegna mótframlags í lífeyrissjóð. Þannig getur stuðningurinn að hámarki numið rúmlega 705.000 kr. á mánuði vegna hvers einstaklings. Vinnumálastofnun mun annast framkvæmdina en stofnunin hefur að mínu mati margsannað sig þegar kemur að því að leysa flókin verkefni á stuttum tíma. Ég er þess fullviss að stofnunin muni sjá til þess að framkvæmdin hvað varðar fyrirhugaðan stuðning vegna launa muni ganga hratt og vel fyrir sig. Þá ber þess að geta að stofnunin hefur þegar hafið undirbúning framkvæmdarinnar.

Virðulegi forseti. Þetta frumvarp snýst um að tryggja launagreiðslur til næstu mánaða til þeirra einstaklinga sem nú búa við mikla óvissu vegna þeirra náttúruhamfara sem geisa í Grindavíkurbæ. Á sama tíma og ég hvet fyrirtækin á svæðinu til að leita allra mögulegra leiða til að greiða laun starfsfólks síns svo lengi sem mögulegt er þannig að einstaklingarnir verði fyrir sem minnstu tekjutapi tel ég að ekki verði hjá því komist að setja einhvers konar hömlur á heimild fyrirtækja til að greiða út arð eftir að hafa þegið umræddan stuðning frá stjórnvöldum. Er þannig í frumvarpinu gert ráð fyrir að ef atvinnurekandi sem fengið hefur stuðning til greiðslu launa tekur ákvörðun um úthlutun arðs á tímabilinu mars 2024 til og með febrúar 2025 þá skuli hann endurgreiða Vinnumálastofnun þann stuðning sem hann hefur fengið frá ríkinu áður en til úthlutunar arðs kemur. Að mínu mati er þetta eðlileg krafa sem hér er gert ráð fyrir að gerð verði til þeirra fyrirtækja sem um ræðir og ég tel hana mikilvæga, enda er sá stuðningur sem um ræðir ráðstöfun á almannafé.

Virðulegi forseti. Ljóst er að sú staða sem komin er upp tekur á okkur öll en fyrst og fremst tekur hún á hjá Grindvíkingum. Það er nauðsynlegt að bregðast hratt og örugglega við til að koma til móts við samfélagið í Grindavík og þetta frumvarp er liður í því.

Áður en ég lýk máli mínu vil ég árétta það að frumvarpið er unnið í samráði við forsætisráðuneyti og fjármála- og efnahagsráðuneyti, í samráði við Vinnumálastofnun, ASÍ og Samtök atvinnulífsins. Vil ég þakka öllum þessum aðilum fyrir framlag þeirra og skjót viðbrögð í hvívetna. Ég óska líka eftir góðri samvinnu við hv. þingmenn um skjóta afgreiðslu þessa mikilvæga máls, enda desembermánuður rétt handan við hornið. Við getum ekki haft áhrif á náttúruöflin en við getum samþykkt þetta frumvarp og lagt þannig lóð á vogarskálarnar með því fólki sem stendur nú í auga stormsins.

Að lokum þessari umræðu í dag legg ég til að frumvarpinu verði vísað til hv. velferðarnefndar.

###

Hæstv. forseti. Ég ætla að vara við því að við tökum einhverja eina tölu um hækkun eins liðar í fjárlögum og förum að bera hann með þessu móti saman við annan lið. Það væri alveg eins hægt að taka einhvern allt annan lið sem væri álíka hár og bera hann saman við þær greiðslur sem örorku- og ellilífeyrir eru að hækka um, 4,9% í fjárlagafrumvarpinu sem miðar líka við að það varð 2,5% hækkun um mitt ár. Það er ekki hægt að stroka bara yfir það. Það er hluti af því sen var gripið til á miðju ári til að örorkulífeyris- og ellilífeyrisbætur myndu halda í við kaupmátt. Þess vegna er hækkunin 4,9% og hún miðar við þær breytingar sem orðið hafa á verðlagi.

Ég vil hins vegar taka undir með hv. þingmanni að það þarf að skoða það þegar farið er úr kerfi örorku yfir í kerfi ellilífeyris því þar er sumt fólk að missa talsverðar tekjur. Það er eitthvað sem ég tek undir með hv. þingmanni að þurfi að skoða betur.

###

Hæstv. forseti. Ég þakka hv. þingmanni fyrirspurnirnar. Í fyrsta lagi fá bæði örorkulífeyrisþegar og ellilífeyrisþegar greiddar bæði desemberuppbót og orlofsuppbót eins og hv. þingmaður kom inn á. Það er reyndar ekki samkvæmt lögum heldur hefur skapast hefð fyrir því á undanförnum árum að gera það og ég mun að sjálfsögðu halda því áfram. Ef við förum ofan í það sem hv. þingmaður kemur inn á hérna, eingreiðsluna sem hefur komið til örorkulífeyrisþega á undanförnum sennilega þremur árum, þá er ástæðan fyrir því að ráðist hefur verið í þá eingreiðslu einfaldlega sú að okkur hefur ekki tekist enn þá hér á Alþingi Íslendinga að gera nauðsynlegar breytingar á kerfi almannatrygginga sem snýr að örorku- og endurhæfingarlífeyrisþegum. Það er ástæðan fyrir því að þessi eingreiðsla var tekin upp á sínum tíma og er þar með líka ástæðan fyrir því að við höfum ekki litið til sams konar greiðslna fyrir eldri borgara eða fyrir eldra fólk. Það er mikilvægt að við gerum þennan greinarmun vegna þess að ráðist var í umfangsmiklar breytingar á kerfi ellilífeyrisþega árið 2017 sem skilaði þeim umtalsverðum bótum þegar kemur að afkomu þeirra og auk þess hefur verið ráðist í sérstakan félagslegan viðbótarstuðning sem kom inn árið 2021, ef ég man rétt, þannig að hér er ekki um sambærilega hluti að ræða.

###

Hæstv. forseti. Ég þakka hv. þingmanni fyrirspurnina. Það liggur alveg ljóst fyrir að núna er starfsfólk Náttúruhamfaratryggingar Íslands að fara um svæðið til að taka út þær skemmdir sem orðið hafa á húsum í Grindavík. Það er fyrsta skrefið til að átta sig á umfangi þess sem þarna hefur átt sér stað. Samkvæmt lögum ber náttúruhamfaratryggingu að bæta ákveðið tjón sem orðið hefur á húsum fólks vegna atburða eins og þeirra sem hér hafa orðið, þannig að það er alveg ljóst að það verður að sjálfsögðu staðið við það sem kemur út úr þeirri skoðun.

Almennt séð vil ég segja að það er óvissa. Við erum í miðri jarðfræðilegri atburðarás sem veldur mikilli óvissu fyrir fólk og það er óvissan sem núna er uppi fyrir Grindvíkinga sem við erum skref fyrir skref í ríkisstjórninni að vinna að. Það kemur fram frumvarp sem ég mæli fyrir hér seinni partinn í dag. Það er verið að vinna í húsnæðismálum  sem snýr að því að tryggja fólki húsnæði, athuga með stuðning og svona tökum við þetta koll af kolli.

###

Hæstv. forseti. Ég þakka hv. þingmanni fyrirspurnina. Það sem ríkisstjórnin vill fá út úr því samtali við bankana sem er nú yfirstandandi er að bankarnir komi af meiri krafti inn í það samfélagslega verkefni að styðja við Grindavík og Grindvíkinga. Við þekkjum öll hvað það er sem bankarnir hafa nú þegar lýst yfir að þeir séu tilbúnir að gera en ég held að við séum öll sammála um að þar þurfi að gera meira. Ég heyri ekki annað á hv. þingmanni en að hann sé með í því liði, þ.e. á meðan óvissan er jafn mikil og hún er núna þegar fólk veit ekki hvenær það kemst heim til sín, ef það kemst heim til sín, á meðan fólk veit ekki hversu lengi það þarf mögulega að borga af sínu húsnæði heima í Grindavík meðan það greiðir mögulega húsaleigu annars staðar. Þetta er því sameiginlegt verkefni og ég myndi vilja sjá bankana gefa eftir vaxtagreiðslur og verðbætur, eitthvað í þá áttina. Á sama tíma er ríkisstjórnin síðan að huga að því með hvaða móti hún getur komið inn í almennan húsnæðisstuðning fyrir fólk sem þarf að fara í annað húsnæði og hefur ekki aðgang að því húsnæði sem það á eða leigir heima í Grindavík. Ég sé þetta sem verkefni sem við þurfum að koma að sem flest til að geta stutt dyggilega við bræður okkar og systur í Grindavík.

###

Hæstv. forseti. Ég vil þakka hv. þingmönnum fyrir mjög góðar umræður hér í dag og svo koma inn á nokkur atriði. Í fyrsta lagi er það lögfesting samningsins. Hún er á dagskrá ríkisstjórnarinnar, og er þetta í fyrsta skipti sem það kemur inn í stjórnarsáttmála svo ég viti til, þannig að það er unnið að því verkefni. Það er mikilvægt en það er líka mikilvægt að gera það vel. Það er mikilvægt að fara í gegnum löggjöfina. Það er mikilvægt að þetta verði unnið faglega en ekki flausturslega. Við erum samhliða þessu að vinna að fjölmörgum málum. Þar nefni ég mannréttindastofnunina sem hingað er komin inn, landsáætlun til að framkvæma samninginn á Íslandi en þar fáum við áætlun af því að við viljum vinna skipulega að málum sem byggja á greiningu, endurskoðun örorkulífeyriskerfisins, sem m.a. tekur á bútasaumnum sem hv. þingmaður nefndi hér áðan, og varðandi mennta- og atvinnutækifæri fatlaðs fólks sem sérstakur starfshópur er að vinna að. Þar mun koma skýrsla sem mun vera með tillögum sem byggja einmitt á greiningum, sem er jákvætt.

Hér var komið inn á kostnaðarskiptingu ríkis og sveitarfélaga. Þar var sett inn upphæð á þessu ári, 5 milljarðar. Við erum að loka þessu með sveitarfélögunum en það er alveg ljóst að sveitarfélögin bera líka ábyrgð hér og því megum við ekki gleyma.

Hér var komið inn á NPA-samninga. Þar hefur kostnaðurinn hækkað mjög mikið á undanförnum árum og áætlanir hafa því einfaldlega riðlast, það er alveg hárrétt sem þingmenn hafa bent á. Þess vegna framlengdum við bráðabirgðaákvæði laganna um síðustu áramót í samstarfi við sveitarfélögin og svona mætti lengi telja.

Varðandi nauðung langar mig að nefna að í drögum að aðgerðaáætlun eða landsáætlun eru einmitt aðgerðir þar að lútandi. En mig langar að segja að margt af því sem hér hefur verið rætt, og kannski allt, er einmitt inni í þessum drögum að landsáætlun og hún hefur líka verið unnin með og leidd af fötluðu fólki að hluta til.

Mig langar að lokum að segja að sem betur fer hafa réttindi og þjónusta á undanförnum árum og áratugum farið batnandi, eins og NPA-málin sýna og eru skýrt dæmi um að okkur hefur farið fram. Við þurfum samt að gera betur og um það erum við öll sammála, hv. þingmenn,  kannski ekki síst þegar kemur að, eða mig langar að nefna það sem dæmi,  aðgengi að menntun og atvinnu. Það eru samt of miklir fordómar enn þá í samfélaginu gagnvart fötluðu fólki. Okkur er ekki illa við fatlað fólk  en við teljum það kannski geta minna en það getur. Við getum gert betur en það  og ég hlakka til að fá hv. þingmenn í þá vegferð sem er þegar hafin undir minni stjórn.

###

Virðulegi forseti. Ég vil byrja á því að þakka hv. þm. Guðmundi Inga Kristinssyni fyrir að taka málefni fatlaðs fólks til sérstakrar umræðu hér á Alþingi. Ríkisstjórn Katrínar Jakobsdóttur hefur sannarlega sett málefni fatlaðs fólks í fyrirrúm á þessu kjörtímabili. Ég tel mikilvægt að við búum í samfélagi þar sem enginn er skilinn út undan. Samningur Sameinuðu þjóðanna um réttindi fatlaðs fólks og heimsmarkmið Sameinuðu þjóðanna um sjálfbæra þróun eru meðal þeirra alþjóðlegu samninga og viðmiða sem eru leiðarljós okkar við inngildingu fatlaðs fólks í samfélagið. Þess vegna er mikilvægt að í ríkisstjórnarsáttmálanum er kveðið á um að lögfesta skuli samning Sameinuðu þjóðanna um réttindi fatlaðs fólks á þessu kjörtímabili og fer undirbúningur þeirrar vinnu nú fram í forsætisráðuneytinu, en mikilvægur undanfari þess er að koma á fót óháðri mannréttindastofnun og mælti forsætisráðherra fyrir frumvarpi þess efnis á Alþingi í október síðastliðnum.

Annar mikilvægur þáttur í baráttu okkar fyrir inngildingu fatlaðs fólks í samfélagið er gerð landsáætlunar sem inniheldur aðgerðir sem eiga að tryggja framkvæmd samningsins hérlendis. Drög að áætluninni eru nú í samráðsgátt stjórnvalda og hafa verið unnin í víðtækri samvinnu fjölmargra aðila í samfélaginu og sérstaklega með ríkri þátttöku fatlaðs fólks. Þá hefur sérstakur vinnuhópur um mennta- og atvinnutækifæri fatlaðs fólks verið að störfum undir stjórn Söru Daggar Svanhildardóttur. Ríkisstjórn Íslands er því á fullri ferð að vinna að lögfestingu samningsins, viðauka hans og framkvæmd hérlendis. Ég hlakka til áframhaldandi samvinnu við Alþingi og hv. alþingismenn á þeirri vegferð.

Virðulegi forseti. Í ríkisstjórnarsáttmálanum kemur fram að málefni örorkulífeyrisþega verði tekin til endurskoðunar á kjörtímabilinu, sem skiptir miklu máli varðandi framfærslu fatlaðs fólks. Þegar hafa ákveðin skref verið stigin og vil ég þar sérstaklega nefna að frítekjumörk vegna atvinnutekna voru hækkuð í upphafi þessa árs úr 110.000 kr. í 200.000 kr. á mánuði, en um er að ræða fyrstu hækkun á frítekjumarkinu frá árinu 2009 eða í tæp 14 ár. Þá hefur tímabil endurhæfingarlífeyris verið lengt úr þremur árum í fimm sem sérstaklega er hugsað til þess að mæta ungu fólki sem á við geðrænar áskoranir að stríða. Í félags- og vinnumarkaðsráðuneytinu stendur síðan yfir frekari vinna núna við endurskoðun kerfisins þar sem sérstaklega er horft til þess að bæta afkomu og möguleika til virkni og atvinnuþátttöku fatlaðs fólks á eigin forsendum. Þá er það einnig markmiðið að einstaklingum sem missa starfsgetuna verði í auknum mæli tryggð þjónusta og stuðningur strax á fyrstu stigum veikinda eða áfalls og að framfærsla sé tryggð meðan á endurhæfingu stendur, en það er eitt af þeim atriðum sem sérstaklega hefur verið bent á að þurfi að laga. Samhliða þessu er unnið að frekari möguleikum fatlaðs fólks og fólks með mismikla starfsgetu til aukinnar atvinnuþátttöku. Að síðustu er það markmið breytinganna að beina fjármagni í auknum mæli til þeirra sem reiða sig eingöngu á almannatryggingar eða eru með litlar aðrar tekjur en frá ríkinu. Við þekkjum það að í fjármálaáætluninni síðustu eru um 15–16 milljarðar settir í þetta frá og með 2025. Ég tel að þessar breytingar séu mjög brýnar og mikilvægar og muni verða þær stærstu í langan tíma sem draga úr fátækt og auka lífsgæði fatlaðs fólks og fólks með mismikla starfsgetu á Íslandi.

Virðulegi forseti. Hv. þingmaður kom sérstaklega inn á búsetu og ef við horfum til hennar þá kveður 19. gr. samnings Sameinuðu þjóðanna um réttindi fatlaðs fólks á um að tryggja skuli að fatlað fólk hafi tækifæri til að velja sér búsetustað líkt og annað fólk. Þetta eru mikilvæg réttindi sem samningurinn tryggir fötluðu fólki og unnið er samkvæmt hérlendis, samanber bráðabirgðaákvæði II í lögum um fatlað fólk með langvarandi stuðningsþarfir. Ég vek sérstaklega athygli á því að í drögum að landsáætlun um innleiðingu samningsins, sem nú er í samráðsgátt stjórnvalda, er lögð til aðgerð sem felur í sér að framkvæmt verði mat á þjónustuþörfum og vilja hvers einstaklings sem í dag býr gegn vilja sínum á sambýli eða hjúkrunarheimili. Í kjölfarið verði gefnar út leiðbeiningar til sveitarfélaga um gerð tímasettra áætlana um uppbyggingu fjölbreyttra húsnæðis- og þjónustuúrræða, en aðeins eitt sveitarfélag hafði slíka áætlun við síðustu úttekt. Enn fremur skipaði heilbrigðisráðherra fyrr á þessu ári starfshóp sem hefur það verkefni að gera tillögur á grundvelli kortlagningar á stöðu og þörfum einstaklinga á aldrinum 18–60 ára sem dveljast á hjúkrunarheimilum. Þessar aðgerðir ásamt mörgum öðrum munu auka valfrelsi fatlaðs fólks þegar kemur að búsetu.

###

Hæstv. forseti. Ég þakka hv. þingmanni aftur fyrir að taka þetta mál upp hér og fyrir þessa góðu umræðu. Ég held að við séum bara einfaldlega sammála um að það þarf að taka frekari skref í þessum málum. Við erum í rauninni að tala um tvennt hérna. Það er annars vegar þegar foreldri fellur frá fjölskyldu sinni þegar barn er undir 18 ára aldri og svo þetta sem samtökin Gleym mér ei hafa bent á. Spurningin er kannski, alla vega eins og ég sé þetta fyrir mér og vinnuna í ráðuneytinu, að þegar við erum búin að greina aðeins betur hvað mismunandi þættir þýða, hvað þeir ná utan um margt fólk, hver kostnaðurinn er o.s.frv. þá getum við betur áttað okkur á því hvaða skref við getum næst tekið. En ég held að við séum sammála um að það sé mikilvægt að taka þau skref.

Það er ómögulegt fyrir mann eins og mig, svo að ég fari nú bara niður á persónulegu nóturnar, sem hef verið það heppin að hafa ekki lent í neinu sem þessu að setja sig inn í þær aðstæður sem fólk er í þegar um missi sem þennan er að ræða. Það að við séum að þróa velferðarkerfið okkar í þá átt að grípa líka þessa einstaklinga og ekki síst með þeim sveigjanleika sem er innbyggður inn í lögin — þ.e. þú getur dreift sorgarleyfinu á talsvert langt tímabil, þú getur svolítið stýrt því sjálf eða sjálfur á hvaða tímapunkti viltu taka þér leyfi. Við erum svo misjöfn og sum okkar bregðast kannski þannig við að við viljum vera í vinnunni, a.m.k. að hluta í einhvern ákveðinn tíma, og síðan þá að geta dregið okkur aðeins meira frá vinnu til að jafna okkur og takast á við breyttar aðstæður. Þannig að ég segi bara kærar þakkir aftur, hv. þingmaður, og vonandi getum við séð einhver skref verða að veruleika sem fyrst.

###

Hæstv. forseti. Ég vil þakka hv. þm. Þorbjörgu Sigríði Gunnlaugsdóttur fyrir þessa góðu fyrirspurn og fyrir að vekja máls á þessu mikilvæga máli hér á Alþingi. Á vorþingi 2022 lagði ég fram frumvarp til laga um sorgarleyfi sem var samþykkt í júní 2022 og lögin tóku gildi 1. janúar á þessu ári. Líkt og kom fram í ræðu minni hér á Alþingi tók Ísland forystu innan Norðurlandanna hvað þetta varðar við gildistöku laganna en í nágrannaríkjum okkar var þó almennt ekki að finna sambærilegan rétt foreldra og lögin kveða á um en þó mátti í tilteknum tilvikum finna tveggja til fimm daga rétt til leyfis frá störfum vegna ástvinamissis. Nú er mér ekki kunnugt hvort staðan á Norðurlöndunum sé enn sú sama en ég þori að fullyrða að hvergi hafi verið gengið eins langt hvað þetta varðar og hér á landi og er það vel.

Þá vil ég líka rifja það upp hér að í samræmi við markmið laganna er skýringin á hugtakinu foreldri rýmri í lögunum en almennt á við um hugtakið í annarri löggjöf hér á landi, þannig að það geta verið fleiri en tveir einstaklingar sem eiga rétt á sorgarleyfi vegna andláts barns en um er að ræða sjálfstæðan rétt hvers og eins foreldris. Alþingi Íslendinga getur því að mínu mati verið stolt af þeirri framsýni sem þessi lagasetning ber með sér. Í mínum huga er alveg ljóst að samþykkt laganna fól í sér mikilvægt fyrsta skref þegar kemur að sorgarleyfi og til hvaða þátta það nær. Það er jafn ljóst í mínum huga að við þurfum að stíga stærri skref í framhaldinu og fjölmargir umsagnaraðilar voru á sama máli þegar frumvarp mitt var til umfjöllunar hér á Alþingi. Ágætt frumvarp hv. þingmanns sem hér talaði á undan mér er líka dæmi um slíkt mál.

Þá komum við kannski akkúrat að þessu umræðuefni sem hv. þingmaður hefur tekið upp hér á Alþingi í dag og spurninguna um hvort einstaklingar sem missa maka frá börnum skuli eiga rétt á sambærilegu leyfi frá störfum og foreldrar sem missa barn, líkt og núverandi löggjöf gerir ráð fyrir. Ég held að við getum öll verið sammála um mikilvægi þess að eftirlifandi foreldri geti leitað sér og barni sínu viðeigandi aðhlynningar og búið sig undir framtíðina við gjörbreyttar aðstæður, svo ég noti orðalag í umsögn Sorgarmiðstöðvarinnar við frumvarpið á sínum tíma sem varð hér að lögum. Ég tel því mikilvægt, eins og ég hef reyndar áður sagt hér á Alþingi, að skoða vel hvort ekki sé rétt að gera breytingar á lögum um einkaleyfi þannig að foreldri barns eða barna sem missir maka geti átt rétt á sambærilegu sorgarleyfi og foreldri sem verður fyrir barnsmissi, sem er í rauninni það sem þingmál hv. þingmanns fjallar um. Í þessu ljósi höfum við nú þegar í ráðuneyti mínu hafið vinnu við að greina hvað breytingar sem þessar hafa í för með sér og þar með talið, því að hv. þingmaður kom líka inn á það, hvaða áhrif það myndi hafa á útgjöld ríkissjóðs sem er auðvitað eitthvað sem við þurfum að gera okkur grein fyrir.

Mig langaði líka að nefna að í ráðuneytinu hjá mér stendur yfir vinna við að skoða tillögur sem samtökin Gleym mér ei hafa rætt við mig en fyrir þau sem það ekki vita er Gleym mér ei styrktarfélag til stuðnings foreldrum sem missa barn á meðgöngu og í eða eftir fæðingu. Tillögur þeirra snúa m.a. að breytingum í tengslum við rétt foreldris í kjölfar fósturláts þannig að réttur foreldra í slíkum tilvikum verði sambærilegri þeim rétti sem foreldrar fá í kjölfar andvana fæðingar.

Þannig að ég er bara mjög ánægður með að hv. þingmaður skuli taka málið upp, bæði þingmálið en líka þessa fyrirspurn hérna á Alþingi, vegna þess að ég held að hún muni ýta við okkur öllum til að taka þessi mál lengra. Sennilega erum við öll sammála um að það ættum við að gera, spurningin er hvenær og, eins og ég segi, það er hafin vinna við að greina þessa þætti í ráðuneytinu hjá mér.

###

Þetta er bull.Virðulegi forseti. Ég vil þakka kærlega fyrir þessa ágætu umræðu hér. Mig langar að byrja á því að segja að almannatryggingar eru hugsaðar sem trygging ríkisins fyrir afkomu fólks sem er á örorku eða ellilífeyri. Við eigum að mínu mati að beina þeim stuðningi með sanngjörnum hætti þannig að þau sem minnst hafa fái meiri stuðning en þau sem meira hafa. Ég sé ekki betur en að hv. þm. Inga Sæland vilji hins vegar koma á eins konar borgaralaunum, skatta- og skerðingarlaust, og því er ég einfaldlega ósammála því að fólk sem getur unnið fyrir sér að hluta eða nýtur annarra réttinda eða greiðsla en frá ríkinu þarf einfaldlega ekki eins háar greiðslur frá ríkinu. Hvers vegna ættum við að láta ellilífeyrisþega sem er með yfir 1 millj. kr. á mánuði í tekjur fá jafn háar greiðslur úr almannasjóðum eins og þann sem hefur engan lífeyrissjóð eða engar tekjur?   Er það jafnaðarstefna? Er það stefna um sanngjarnt og réttlátt félagslegt velferðarkerfi? Nei, það er ekki svo.

Hvar eru frumvörpin?Mér …Hér talar hv. þingmaður um að það séu bara stýrihópar og aðgerðahópar í gangi en það komi engar aðgerðir. Það er rangt.   Ég vil minna á að þessi ríkisstjórn hefur nú í tvígang hækkað örorku og ellilífeyri á miðju ári til að verja kaupmátt þessara hópa gegn hárri verðbólgu. Þessi ríkisstjórn hefur nú í tvígang hækkað húsaleigubætur, alls um 25% á síðasta eina og hálfa ári, og þá kom ríkisstjórn Katrínar Jakobsdóttur á þriggja þrepa skattkerfi sem nýtist hverjum best, hv. þingmaður?   Jú, þeim sem minnst hafa kjörin.

Heyr, heyr.Hér er nefnt ýmislegt sem lýtur að þjónustu við eldra fólk og ég vil þakka hv. þingmönnum fyrir að draga það fram því að aðgerðaáætlunin Gott að eldast sem þingheimur samþykkti á síðasta vori er einmitt umbylting í þjónustu við eldra fólk, m.a. snýst hún um samþættingu á þjónustu í heilbrigðiskerfinu og félagslega kerfinu. En það er verk að vinna þegar kemur að þeim sem minnst hafa kjörin í hópi eldra fólks, undir það tek ég með hv. þingmönnum, og það er verkefni sem við þurfum að snúa okkur að. Ríkisstjórn Katrínar Jakobsdóttur mun halda áfram að verja kjör þeirra sem minnst hafa í samfélaginu.

###

Hæstv. forseti. Ég vil byrja á því að þakka hv. þm. Ingu Sæland fyrir að taka upp hér á Alþingi umræðu um málefni eldra fólks. Mig langar að byrja á hagsmunafulltrúa eldra fólks. Ég setti í gang starfshóp um gerð frumvarps um það mál en það var einfaldlega mat hópsins, og í honum voru fulltrúar Alzheimersamtakanna og fulltrúar Landssambands eldri borgara, að þar sem ekki liggja fyrir formlegar greiningar á því hvar skórinn kreppir helst varðandi ráðgjöf og upplýsingar til eldra fólks þá væri skynsamlegra að setja á fót tilraunaverkefni til tveggja til þriggja ára um sérstaka ráðgjafarþjónustu fyrir eldra fólk og safna þar gögnum frekar en að stofna til embættis hagsmunafulltrúa eldra fólks. Þessum ráðleggingum fylgdi ég og tilraunaverkefnið er komið í gang, verkefnið Gott að eldast, þannig að ég skil ekki alveg þessa gagnrýni hv. þingmanns sem virðist eingöngu sprottin upp úr því að ekki er farið nákvæmlega eftir hennar nefi, nefi hv. þm. Ingu Sæland, sem gengur gegn ráðleggingu starfshópsins sem í sátu sérfræðingar og fulltrúar eldra fólks. Ég ætla hins vegar að fylgja ráðleggingum hópsins.

Hagir eldra borgaraHæstv. forseti. Það hefur náðst umtalsverður árangur í að bæta kjör eldra fólks á síðustu árum og auðvitað áratugum. Samkvæmt skýrslu forsætisráðherra um fátækt og áætlaðan samfélagslegan kostnað frá maí síðastliðnum voru um 6% eldra fólks undir lágtekjumörkum árið 2020 en voru tæp 19% 20 árum fyrr. Þá hefur kaupmáttur ráðstöfunartekna eldra fólks hækkað um 30% frá árinu 2013. Í úttektinni frá árinu 2021 kemur síðan fram að hlutfall þeirra sem oft hafa fjárhagsáhyggjur í hópi eldra fólks hefur farið úr 12% í 5% á síðustu árum. Þetta er allt saman jákvæð þróun þrátt fyrir hávær orð hv. þm. Ingu Sæland hér í pontu áðan.

Hér skiptir miklu máli að það hefur verið gripið til ýmissa aðgerða til að bæta kjör eldra fólks, sveigjanleiki verið aukinn í töku lífeyris og til atvinnuþátttöku, og ég nefni auðvitað sérstaklega breytinguna á greiðslukerfi ellilífeyris á árinu 2017 en þá urðu verulegar kjarabætur fyrir eldra fólk, einkum það sem er í lægri tekjutíundunum. Þá vil ég nefna að árið 2020 voru sett lög um félagslegan viðbótarstuðning til að tryggja framfærslu eldra fólks sem hefur takmörkuð réttindi í almannatryggingum. Þetta hefur sérstaklega nýst innflytjendum. Síðan eru ýmsar breytingar varðandi sveigjanleika í töku lífeyris sem ég ætla ekki að fara í hérna en ég veit að hv. þingmanni er kunnugt um. Sérstakt frítekjumark atvinnutekna var hækkað 1. janúar 2022 úr 100.000 kr. í 200.000 kr. til að hvetja til frekari atvinnuþátttöku. Þá hafa húsaleigubætur hækkað um 25% á milli áranna 2022 og 2023 en þær eru tekjutengdar þannig að því lægri tekjur, því hærri bætur.

Ég vil meina að það sé óhætt að fullyrða að mjög margt eldra fólk á Íslandi hefur það gott, sem betur fer, og það sýna líka gögnin okkur. Af þessum 11.000 í neðstu þremur tekjutíundunum verðum við líka að taka inn í jöfnuna að þar er fólk sem er á hjúkrunarheimilum og þar er fólk sem á maka og hefur þess vegna hagræði af því að búa með viðkomandi. En það þýðir ekki að við eigum að slá slöku við þegar kemur að þeim sem lökust hafa kjörin og greiningar hafa sýnt að eldra fólk sem býr í leiguhúsnæði eða í skuldsettu eigin húsnæði er sá hópur sem þarf að ná betur utan um. Stjórnvöld vinna nú að tillögum til að bæta kjör þess eldra fólks sem lökust hefur kjörin.

Hæstv. forseti. Hv. þingmaður ræðir hér um kjaragliðnun, þ.e. mun á lágmarkslaunum og óskertum greiðslum almannatrygginga. Þróun ellilífeyris til samanburðar við lágmarkslaun er auðvitað mismunandi eftir því hvort horft er til óskertra ellilífeyrisgreiðslna þeirra sem búa ein eða þeirra sem búa ekki ein. Þannig hefur óskertur ellilífeyrir þess sem býr einn haldist mjög svipaður lágmarkslaunum frá árinu 1999, stundum verið hærri en lágmarkslaun og stundum verið lægri, hann er nú um 6.000 kr. lægri. Sé hins vegar horft til óskerts lífeyris þess sem býr ekki einn þá hefur hann verið undir lágmarkslaunum frá árinu 1999 og það bil hefur aukist á undanförnum árum, sérstaklega vegna þess að mikilvægar krónutöluhækkanir lægstu launa hafa átt sér stað á almennum vinnumarkaði á undanförnum árum. En á móti hefur fólk hagræði af því að búa með öðrum.

Ég veit að hv. þingmaður deilir þeirri skoðun minni að við eigum að horfa mest til þeirra sem minnst hafa í samfélaginu og það er gert með því að horfa sérstaklega til þeirra í ellilífeyriskerfinu sem búa ein og óskertur ellilífeyrir þeirra sem búa ein er einmitt á svipuðu róli og lágmarkslaun í dag.

###

Hæstv. forseti. Hv. þingmaður spurði hér í fyrra innleggi sínu út í heilsubrest kvenna sérstaklega og mig langar að koma inn á það. Bæði höfum við séð að konur í fortíðinni sem hafa unnið erfiðisstörf hafa frekar farið á örorku og í seinni tíð eru konur sem eru í umönnunarstörfum, t.d. í kennslu eða á spítölum, hópur sem við þurfum að horfa sérstaklega til. Þess vegna erum við einmitt í vinnu við að endurskoða það kerfi sem við höfum sem snýr að starfsendurhæfingu þannig að við getum betur stutt við þessa hópa til að komast aftur út á vinnumarkaðinn eða til þess að geta verið í lægra starfshlutfalli. Þetta eru mikilvæg skref í þá átt að jafna stöðu þessara kvenna ásamt þeirri endurskoðun sem nú er í gangi, og hv. þingmanni er fullkunnugt um að á að taka gildi 1. janúar 2025, og þar með þeim aðgerðum sem þar munu fylgja.

###

Hæstv. forseti. Ég vil þakka hv. þingmanni fyrir fyrirspurnina og tek undir óskir til kvenna á kvennaverkfallsdeginum í dag en líka til okkar allra; karla, kvára og allra annarra.

Hv. þingmaður kemur hér inn á málefni sem snúa að þeirri baráttu sem við erum að heyja í dag en við erum líka að heyja alla aðra daga, þ.e. það baráttumál að draga úr launamun kynjanna, að draga úr kynbundnu ofbeldi og að horfa til þess með hvaða hætti við getum gert enn þá betur sem samfélag heldur en við gerum í dag. Það er samt staðreynd að Ísland stendur sig sem betur fer vel í alþjóðlegum samanburði. Ríkisstjórnin sem núna er hefur lagt sérstaka áherslu á barnafjölskyldur, m.a. með því að hækka barnabætur og láta þær nýtast fleirum. Við höfum lagt áherslu á þau sem minna hafa, t.d. í gegnum húsnæðisbótakerfið og að styðja við örorkulífeyrisþega og eldra fólk í þeirri dýrtíð sem núna stendur yfir. Ég held að eitt af því sem við verðum að horfa til er síðan með hvaða hætti megi brúa bilið á milli fæðingarorlofs og leikskóla og þar verða sveitarfélögin að koma miklu sterkar inn í heldur en þau hafa gert. Það er mjög stórt jafnréttismál og stórt mál að þessu leyti.

Hv. þingmaður spyr líka um heilsubrest kvenna. Eitt af því sem við erum að vinna að í félags- og vinnumarkaðsráðuneytinu er einmitt heildarendurskoðun á örorkulífeyriskerfinu þar sem við erum að horfa á snemmtæka íhlutun inn í veikindi þannig að við getum frekar komið í veg fyrir að fólk detti út af vinnumarkaði og að við grípum það betur inni í endurhæfingu þegar það hefur dottið út af vinnumarkaði og það á ekki síður við um konur.

###

Hæstv. forseti. Ég vil kannski rifja það upp með hv. þingmanni að fyrir síðustu áramót samþykkti Alþingi frumvarp mitt þess efnis að hækka frítekjumark atvinnutekna örorku- og endurhæfingarlífeyrisþega sem hafði ekki hækkað frá árinu 2009. Þar var stigið mikilvægt skref í þá átt að auðvelda atvinnuþátttöku þessa hóps, þ.e. að fólk hefði meira eftir áður en kæmi til skerðinga.

Hvað varðar 25.000 kr. markið hjá eldra fólki þá er það m.a. eitt af því sem er til skoðunar í starfshópi á vegum mín, innviðaráðherra og fjármálaráðherra, þannig að það er verið að taka afkomu eldra fólks, sérstaklega þeirra sem minna hafa, til sérstakrar endurskoðunar þar.

Hækkunin á almannatryggingum er 4,9% um áramótin eftir því sem fjárlagafrumvarpið gerir ráð fyrir, sem er til þess að halda í við verðlagsþróun, en þar sem samningar á vinnumarkaði eru opnir er ekki horft til hækkana þeim megin.

###

Hæstv. forseti. Ég þakka hv. þingmanni fyrir fyrirspurnina. Mig langar að byrja á því að nefna að í ítarlegri skýrslu, sem forsætisráðuneytið lét vinna um fátækt og hæstv. forsætisráðherra kynnti hér í síðustu viku og mikil og góð umræða átti sér stað um, kemur sem betur fer fram að ýmislegt hefur færst til betri vegar á síðustu 20 árum. Ég held að því beri að fagna. Við höfum hins vegar séð að það eru fleiri sem leita til hjálparsamtaka, líkt og hv. þingmaður nefndi. Ríkisstjórnin hefur verið að mæta þeim hópum sem minnst hafa í samfélaginu í þeirri dýrtíð sem núna gengur yfir, m.a. með því að ráðast í hækkanir á miðju ári tvö ár í röð  í gegnum almannatryggingar, með því að hækka bætur til þeirra sem eru á leigumarkaði, láta barnabætur ná til stærri hóps og svona mætti áfram telja.

Þær aðgerðir sem verið er að grípa til til að draga úr fátækt — ég vil nú byrja á því að vitna aftur í þá ágætu umræðu sem var hér í síðustu viku. Forsætisráðherra greindi frá því að starf væri að fara í gang til að greina betur þær orsakir sem eru fyrir fátækt þannig að hægt yrði að taka með markvissari hætti á þeim málum. En auðvitað er ýmislegt sem hefur bæði verið gert á síðustu árum og er í farvatninu sem hér mætti nefna. Þar vil ég sérstaklega koma inn á heildarendurskoðun á málefnum örorkulífeyrisþega sem ég held að verði eitt stærsta skrefið okkar á þessu kjörtímabili til að draga úr fátækt fólks en fólk úr þessum hópi er því miður í hópi þeirra sem glíma við fátækt hér á landi og/eða eru langvarandi rétt ofan við lágtekjumörk.



###

Hæstv. forseti. Þær hækkanir sem urðu um mitt ár í fyrra — þegar fjárlagafrumvarpið í fyrra var lagt fram var gert ráð fyrir ákveðnum hækkunum sem bættust þar ofan á og síðan við 2. umræðu komu fram frekari hækkanir einmitt til að tryggja að þetta myndi halda í við verðlag. Það er hins vegar alveg hárrétt hjá hv. þingmanni að það hefur dregið á milli hvað varðar lægstu laun vegna þess að þar hafa orðið krónutöluhækkanir og þess vegna er það auðvitað verkefni að horfa sérstaklega til þeirra sem minnst hafa í þessu kerfi. En ég vil ítreka það að í ríkisstjórn Katrínar Jakobsdóttur hafa orðið hækkanir og breytingar á ellilífeyriskerfinu, sem komu reyndar til fyrir þá ríkisstjórn, sem hafa skipt þennan hóp mjög miklu máli. Það þýðir hins vegar ekki að við eigum ekki að gera betur, sérstaklega við þau sem eru allra neðst í greiðslum frá ríkinu og það stendur yfir vinna við að móta tillögur þar að lútandi.

###

Hæstv. forseti. Ég þakka hv. þingmanni fyrir fyrirspurnina. Það er þannig í fjárlagafrumvarpi fyrir árið 2024 að þar er kveðið á um 4,9% hækkun á bótum almannatrygginga og reyndar líka atvinnuleysisbótum þar sem miðað er við, eins og við þekkjum, verðbólguspá ársins 2024. Það er í samræmi við það hvernig þessar hækkanir hafa verið reiknaðar á undanförnum árum. Það er alltaf miðað við þetta þannig að við séum að miða við að ekki verði um verðrýrnun að ræða í þeim greiðslum sem fara í gegnum almannatryggingarnar.

Það má nefna að það varð auðvitað hækkun bæði 2022 og 2023, á miðju ári, einmitt til að mæta þessum hópum sérstaklega, eins og við þekkjum. Núna í ár varð 2,5% hækkun um mitt ár vegna þess að verðbólgan hefur verið mikil. Það var mikilvægt til að mæta bæði öryrkjum og ellilífeyrisþegum og nýtist auðvitað best þeim sem minnst hafa í þessu kerfi. Þannig að það er ekki verið að setja minna heldur en ber að gera heldur er hér verið að horfa til þess að passa að þetta fylgi verðlagi. Það er tryggt með því frumvarpi sem hér er til umræðu á þingi, fjárlögum fyrir árið 2024.

###

Hæstv. forseti. Ég ætla aðeins að klára það sem ég var að ræða áðan, það sem við getum kallað Plús tólf verkefnið. Það hafa um 2.000 manns farið í gegnum verkefnið eða eru í því akkúrat núna í þessum greiningarviðtölum og helmingur þeirra eru útlendingar. Þetta þýðir sem sagt að um 1.000 útlendingar hafa farið í gegnum prógrammið eða eru í því og 560 þeirra hafa þegar farið af listanum, þ.e. fengið atvinnu. Þannig að þetta er að skila árangri og gæti, held ég, gjörbylt því sem við erum að vinna að, að koma langtímaatvinnulausum af atvinnuleysisskrá. Sumt þessa fólks á ekki kannski endilega heima á atvinnuleysisskrá, ætti að vera í einhverjum öðrum stuðningskerfum okkar heldur en akkúrat því. Þar kemur þá að samskiptum við sveitarfélög og við erum ekki með samstarf við sveitarfélögin sérstaklega í tengslum við þetta verkefni, enda er það nýlega byrjað. En ég sé alveg fyrir mér samstarfsfleti á grundvelli þessa, einmitt til að reyna að koma í veg fyrir að fleiri fari mögulega á félagsþjónustu sveitarfélaga þegar þeim tíma er lokið sem þau hafa á atvinnuleysisskrá.

###

Hæstv. forseti. Ég þakka hv. þingmanni fyrir fyrirspurnina. Líkt og kemur fram í máli þingmannsins þá er hlutfall fólks á atvinnuleysisskrá sem er af erlendum uppruna hærra heldur en innfæddra og hefur hækkað þegar kemur að langtímaatvinnuleysi, sem veldur okkur auðvitað ákveðnum áhyggjum. En atvinnuleysi er lítið í landinu eins og staðan er núna og það sem við höfum verið að vinna við á undanförnum mánuðum, allt þetta ár, er að koma á nýju verklagi hjá Vinnumálastofnun sem gengur út á að setja meira fjármagn í greiningarvinnu til að taka viðtöl og átta sig á hvernig staða þeirra er sem hafa verið utan vinnumarkaðar og á atvinnuleysisskrá í 12 mánuði eða lengur. Verkefnið felur þannig í sér að greiningarviðtal fer fram við hvern og einn einstakling þar sem hægt er að greina betur þær ástæður sem liggja að baki langtímaatvinnuleysinu. Þar með er í kjölfarið hægt að veita einstaklingum betri þjónustu til að sigrast á þeim hindrunum sem standa í vegi fyrir atvinnuþátttöku. Þannig skiptir Vinnumálastofnun hópnum eða einstaklingunum í fjóra mismunandi hópa eftir því þjónustustigi sem á þarf að halda. Einn hópurinn er þeir sem eru metnir hafa fulla starfshæfni en takmarkaða ráðningarhæfni. Svo er hópur sem er á mörkum þess að hafa starfs- og ráðningarhæfni og þarf stuðning ráðgjafa og styrkingu samhliða ráðningu o.s.frv. Með þessu erum við í rauninni að gjörbylta starfsemi stofnunarinnar og gera henni kleift að greina hópinn sem setið hefur lengur eftir með gagnreyndum aðferðum og spurningalistum. Hún öðlast þannig mikilvæg gögn um hópinn og getur veitt honum einstaklingsmiðaðra þjónustuúrræði heldur en hann ella myndi fá, rétt eins og hv. þingmaður nefndi. Auðvitað á þetta bæði við um fólk af innlendum og erlendum uppruna sem er á atvinnuleysisskrá. Ég bind miklar vonir við að þetta verkefni muni skila okkur meiri árangri og get farið aðeins betur yfir það á eftir.

###

Hæstv. forseti. Það sem hv. þingmaður kallar tuggur frá því í mars, það eru bara lögin í landinu. Það eru þær tuggur sem hv. þingmaður er hér að nefna og fer þannig kannski ekki mjög fögrum orðum um félagsþjónustulögin en það verður hv. þingmaður að eiga við sig sjálfur. Ég man eftir einu símtali sem ég hef fengið sem ég náði ekki að svara. Það skal ég alveg fúslega viðurkenna. Ég kannast ekki við að hafa fengið marga tölvupósta en það má þá alltaf bara senda þá á mig aftur.

Ég nefndi það hér áðan að við viljum ekki hafa fólk á götunni, það er stóra málið. Það er verið að vinna að lausnum hvað það varðar. En ég ítreka að gildandi lög í landinu eru einfaldlega þannig að leiti einstaklingur til dvalarsveitarfélags, útlendingur í þessari stöðu, þá ber sveitarfélaginu að taka mál viðkomandi einstaklings fyrir. Þannig eru lögin í landinu sem hv. þingmaður kallaði hér tuggu áðan.

###

Hæstv. forseti. Ég þakka hv. þingmanni fyrir fyrirspurnina. Þingmaðurinn vitnaði rétt í orð mín hér í fyrra að sveitarfélögum bæri á grundvelli 15. gr. félagsþjónustulaganna að grípa fólk þegar 30 daga þjónustu lyki hjá ríkislögreglustjóra. Það var byggt á mati ráðuneytis míns. Það mat hefur ekki breyst. Það er líka mat forsætisráðuneytisins, innviðaráðuneytisins, lagastofnunar HÍ og ég veit ekki betur en að 15. gr. félagsþjónustulaganna sé í alveg jafn miklu gildi í dag og hún var fyrir sex mánuðum síðan þegar ég lét þessi orð falla. Þannig að sveitarfélögunum ber að taka mál fólksins fyrir. Ef einstaklingur bankar upp á þá ber sveitarfélaginu að taka málið fyrir og afgreiða það. Það er síðan spurning með hvaða hætti sveitarfélag afgreiðir það. Ráðuneyti mínu er ekki kunnugt um að það hafi neinn einstaklingur hingað til leitað til félagsþjónustu sveitarfélaganna. En ég hef líka sagt það að við ætlum ekki að hafa fólk á götunni. Það var ekki meiningin með þeirri lagasetningu sem hér fór fram. Það sagði ekki bara ég, það sögðu allir fulltrúar meiri hlutans. Það kom fram í vinnu nefndarinnar í meðförum málsins að slíkt yrði að tryggja. Ég sagði líka í fyrra: Auðvitað borgar ríkið fyrir þá lágmarksþjónustu sem þarna þarf að vera í boði.  En til að svara spurningu hv. þingmanns þá stendur yfir vinna að útfærslu þessarar þjónustu og ég vonast til þess að það sjái fyrir endann á henni sem allra fyrst.

Síðan nefndi hv. þingmaður að ég hafi ekki verið í sambandi við félagasamtök. Ég veit ekki betur en að ég hafi einn ráðherra mætt á fund með 30 félagasamtökum hérna í lok ágúst eða byrjun september og átti þar samtal og hlustaði á það sem þau höfðu fram að færa þannig að það er ekki um það að ræða að ég hafi ekki talað við félagasamtökin.

###

Virðulegi forseti. Góðir landsmenn. Aldurssamsetning þjóðarinnar breytist nú hratt. Við lifum lengur en áður og við erum virkari og hraustari en nokkru sinni fyrr. Á síðasta þingvetri samþykkti Alþingi tillögu mína til þingsályktunar um þjónustu við eldra fólk, sem hlotið hefur nafnið Gott að eldast. Gott að eldast er samfélagslegt umbótaverkefni sem á að efla þjónustu við eldra fólk og auka samvinnu og samþættingu milli heilbrigðiskerfisins og félagsþjónustu sveitarfélaga. Með aukinni samþættingu í þjónustu, aukinni heilsueflingu og með stórbættri ráðgjöf og upplýsingum munum við á næstu árum koma til leiðar stærstu kerfisbreytingum í þjónustu við fólk í langan tíma. Þessa vegferð höfum við heilbrigðisráðherra hafið með það að markmiði að það verði sannarlega gott að eldast á Íslandi. Enn fremur vinnur ráðuneyti mitt nú að tillögum í samstarfi við fjármálaráðuneytið og innviðaráðuneytið um hvernig megi bæta afkomu þeirra í hópi eldra fólks sem lökust hafa kjörin. Þetta er mikið réttlætismál.

Góðir landsmenn. Eitt stærsta og mikilvægasta verkefni ríkisstjórnar Katrínar Jakobsdóttur á þessu kjörtímabili í velferðarmálum er heildarendurskoðun örorkulífeyriskerfisins. Breytingarnar á kerfinu eiga í fyrsta lagi að hækka greiðslur til þeirra sem minnst hafa í kerfinu, þ.e. þeirra sem geta ekki unnið fyrir sér sjálf eða hafa lágar tekjur umfram það sem þau fá frá ríkinu. Í öðru lagi að styrkja og efla kerfi starfsendurhæfingar með aukinni þverfaglegri nálgun og bættri þjónustu þannig að fleiri eigi möguleika á að komast út á vinnumarkað, oft eftir slys eða veikindi. Í þriðja lagi viljum við breyta og einfalda greiðslukerfið til að styðja betur við ofangreind markmið.

Virðulegi forseti. Ég er þess fullviss að ef okkur tekst að sameinast um þessar mikilvægu kerfisbreytingar hér á Alþingi þá verða það gríðarlega mikilvæg skref til að draga úr fátækt og bæta lífskjör og lífsgæði stórs hóps íslensku þjóðarinnar. Það mun skila okkur réttlátara samfélagi og það mun draga úr ójöfnuði. Allt eru þetta gildi sem við Vinstri græn stöndum fyrir.

En samhliða breytingum á örorkulífeyriskerfinu þurfum við líka hugarfarsbreytingu á vinnumarkaði. Atvinnurekendur þurfa að gera fötluðu fólki og örorkulífeyrisþegum auðveldara að taka þátt á vinnumarkaði, hvort sem horft er til ríkis, sveitarfélaga eða fyrirtækja. Þessir hópar sitja nefnilega ekki við sama borð og ófatlaðir eða þau sem búa við fulla starfsgetu. Þau hafa færri tækifæri til náms og þau hafa færri tækifæri til atvinnuþátttöku. Þetta er óréttlátt og þetta stingur mann í hjartað. Þetta verðum við að sameinast um að bæta.

Virðulegi forseti. Síðasta ár hefur verið í gangi umfangsmikil vinna milli ríkis og sveitarfélaga um kostnaðarskiptingu vegna þjónustu við fatlað fólk. Fulltrúar ríkis og sveitarfélaga munu ræða tillögur um þetta á næstu dögum og það er von mín að brátt sjái fyrir endann á þessari mikilvægu vinnu og hægt verði að ljúka henni í síðasta lagi í byrjun október, þjónustu við fatlað fólk til framdráttar.

Góðir landsmenn. Baráttan gegn loftslagsbreytingum er að mínu viti stærsta velferðarmál 21. aldarinnar. Neikvæð áhrif loftslagsbreytinga á vistkerfi og náttúruauðlindir, sem við byggjum jú afkomu okkar á, koma nefnilega verst niður á þeim sem höllustum fæti standa í samfélaginu, alveg sama hvar í heiminum það er. Í boðaðri aðgerðaáætlun umhverfis-, orku- og loftslagsráðherra þarf einmitt að huga að áhrifum aðgerða á mismunandi hópa samfélagsins, ekki síst jaðarhópa og tekjuminna fólk. Það má segja að allir ráðherrar þurfi að eiga loftslagsgleraugu, og auðvitað nota þau. Ef ég myndi lána ykkur mín mynduð þið m.a. sjá að unnið er að tillögum í ráðuneyti mínu um hvernig bifreiðastyrkir til örorkulífeyrisþega geti nýst til kaupa á rafbílum, að á næstu vikum hyggst ég að koma af stað rannsóknarverkefni um störf sem tapast gætu vegna loftslagsbreytinga og hvernig við eigum að bregðast við því, og þið mynduð sjá að við höfum komið á auknu samstarfi um réttlát græn umskipti á Norðurlöndunum með aðilum vinnumarkaðarins, í samræmi og í tengslum við formennskuáætlun Íslands í norrænu ráðherranefndinni.

Virðulegi forseti. Við Vinstri græn munum hér eftir sem hingað til halda á lofti kyndli náttúruverndar. Mikilvæg verkefni í náttúruvernd eru fram undan, m.a. að koma á fót hálendisþjóðgarði, sem er á borði umhverfisráðherra, og þá hefur Ísland nýlega samþykkt alþjóðamarkmið um að vernda 30% af haffletinum fyrir árið 2030. Matvælaráðherra hefur hafið vinnu við að móta stefnu og aðgerðir hvað það varðar sem munu verða mikilvæg skref í náttúruvernd, náttúrunnar sjálfrar vegna en líka fyrir samfélag okkar þar sem við byggjum stóran hluta af afkomu okkar á hafinu annars vegar og ómetanlegri náttúru landsins hins vegar.

###
