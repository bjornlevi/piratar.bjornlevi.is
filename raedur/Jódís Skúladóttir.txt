
Virðulegi forseti. Við gleðjumst yfir því í dag að 72 einstaklingar frá Gaza eru á leiðinni heim, flest af þeim eru börn. Þetta ferli hefur staðið yfir síðustu misseri og vil ég koma á framfæri þökkum til starfsmanna utanríkisráðuneytis og félags- og vinnumarkaðsráðuneytis fyrir þrotlausa vinnu við að koma fólkinu í öruggt skjól. Hópurinn bætist við það fólk sem öflugir sjálfboðaliðar með stuðningi almennings hafa nú þegar aðstoðað við að komast heim. Við skulum öll taka vel á móti þeim.

Virðulegi forseti. Flokksráðsfundur Vinstri grænna ályktaði um helgina um sinn skýra vilja til að greiða framlög til flóttamannaaðstoðar Sameinuðu þjóðanna í Palestínu. Ísland á ekki að taka þátt í óréttmætri hóprefsingu annarra vestrænna ríkja sem bitnar á lífsbjörg milljóna almennra borgara. Ályktun Alþingis frá því seint á síðasta ári er skýr; ríkisstjórnin á að beita sér fyrir mannúðaraðstoð á svæðinu, og mikilvægt er að árétta það. Rödd Íslands þarf að heyrast á alþjóðavettvangi þar sem þess er krafist að morðárásum á saklaust fólk verði tafarlaust hætt og ber að fordæma ítrekuð hryðjuverk og stríðsglæpi sem nú eiga sér stað á Gaza. Tekið verði undir með þeim þjóðríkjum sem vilja að aðskilnaðarstefna, stríðsglæpir og þjóðarmorð verði tekin fyrir hjá viðeigandi dómstólum alþjóðasamfélagsins.

Við þetta vil ég bæta að það er til skammar fyrir bandarísk stjórnvöld að þau ítrekað beiti neitunarvaldi í öryggisráði Sameinuðu þjóðanna um tafarlausa stöðvun átaka á Gaza. Allar tilraunir Sameinuðu þjóðanna til að koma á friði á svæðinu hafa stjórnvöld í Bandaríkjunum að engu gert. Þjóðir heims verða að stöðva yfirstandandi stríðsglæpi og þjóðarmorð á Gaza.

###

Virðulegi forseti. Við greiðum hér atkvæði við mikilvægt ákvæði í fjáraukalögum ársins 2023. Í ákvæðinu er að finna ákaflega mikilvægar aðgerðir til að koma til móts við unga bændur og þá bændur sem hafa fjárfest í framleiðsluaðstöðu á liðnum árum. Með þessu sýna stjórnvöld að þau standa með framtíð landbúnaðar á Íslandi. Þá er einnig að finna stuðning til þeirra bænda sem stunda sauðfjárrækt og reka sérhæfð bú í nautakjötsframleiðslu, auk þess sem fjárlaganefnd tók ákvörðun um að leggja einnig til að greiddar verði 500 milljónir til stuðnings mjólkurframleiðslu árið 2023. Alls nemur því stuðningurinn til bænda 2,1 milljarði.

###

Virðulegi forseti. Við Íslendingar höfum sýnt það með löggjöf og almenningsáliti að við lítum kynferðisbrot sérstaklega alvarlegum augum. Kynlífsmansal er alvarlegasta kynferðisbrot sem hægt er að fremja og því ætti viðhorf okkar valdhafa til þess að endurspegla vilja þjóðarinnar í þessum efnum. Ísland hefur undirgengist alþjóðlegar skuldbindingar sem lýsa því skýrt yfir að við berum lagalega ábyrgð gagnvart þolendum mansals þó að þeir hafi ekki orðið fyrir mansali á Íslandi. Svo berum við líka siðferðilegar skuldbindingar sem almennilegt fólk gagnvart þeim sem brotið hefur verið á með þessum hætti. Við vitum hversu alvarleg og langvarandi áhrif kynferðisbrot hafa á þolendur. Rannsókn Stígamóta frá árinu 2022 sýnir að vændi hefur alvarlegri afleiðingar og því er auðvelt að gera sér í hugarlund hversu enn alvarlegri afleiðingarnar eru á þolendur kynlífsmansals. Hluti af afmennskun og niðurbroti mansalsþolenda er að taka af þeim gild skilríki þannig að þau séu háð kvölurum sínum um ferðafrelsi. Fólk er þannig yfirleitt flutt milli landa á fölsuðum skilríkjum til að gera því erfiðara að leita sér aðstoðar. Að halda því gegn mansalsþolanda að viðkomandi hafi komið til landsins á fölsuðum skilríkjum er því sambærilegt við að halda því gegn viðkomandi að hafa orðið fyrir kynferðisbroti. Samkvæmt íslenskum lögum stendur þolendum mansals til boða að fá húsnæði, fjárhags- og lögfræðiaðstoð og í boði er dvalarleyfi bæði fyrir staðfesta þolendur mansals og, frá árinu 2019, einnig fyrir hugsanlega þolendur mansals. Það gefur því augaleið, virðulegi forseti, að það er vilji löggjafans ekki síður en almennings að þolendur kynlífsmansals njóti vafans og að lagatæknileg atriði ættu ekki að standa í vegi fyrir því að veita því fólki hæli á Íslandi.

###

Virðulegi forseti. Ég get tekið undir með hv. þingmanni að hér er um mjög mikilvægan málaflokk að ræða. Við höfum séð margfeldi í þjónustu þeirri sem þörf er á við hinsegin fólk á Íslandi og þar standa Samtökin '78 í brúnni. Ég ætla hins vegar að segja nei við þessari tillögu þar sem það hefur verið margfalt bætt í fjármagn frá ráðuneytum. Það samtal er enn í gangi og von er á meira fjármagni og fjárlaganefnd er einnig að leggja fram fjármagn til samtakanna.

###

Virðulegi forseti. Ég vildi koma hér upp og gera grein fyrir atkvæði mínu og leggja þar með áherslu á það mikilvæga innlegg sem hér er  til framhaldsskólanna. Í ljósi alls er mjög mikilvægt að við stöndum vörð um íslenska menntakerfið og þessi aukning til framhaldsskólanna er gríðarlega mikilvæg.

###

Virðulegi forseti. Ég kem hér upp til að leggja áherslu á þennan mikilvæga málaflokk sem við erum hér að greiða atkvæði um, sóknaráætlanir landshluta og einnig atvinnuráðgjöf á landsbyggðinni. Það heyrist stundum þegar atvinnuleysi er lítið að ekki sé þörf á atvinnuráðgjafa en það er svo sannarlega ekki svo. Við þurfum fjölbreytt atvinnulíf um allt land og þess vegna segi ég já við þessari breytingartillögu.

###

Virðulegi forseti. Ég vil þakka fyrir góða umræðu hér undanfarna daga og vinnu hv. fjárlaganefndar við frumvarpið. Við greiðum hér atkvæði um fjárlögin. Þetta eru aðhaldssöm fjárlög þar sem á sama tíma er staðinn vörður um velferð og mikilvæga innviði. Við þurfum að ná niður verðbólgunni og merki um að verðbólgan sé á niðurleið eru til staðar svo að við höldum áfram á sömu braut.

###

Virðulegi forseti. Staðan er grafalvarleg og ólíkt því sem við höfum verið að ræða undanfarin ár þá erum við ekki að horfa til framtíðar um afleiðingar loftslagsbreytinga, þær eru löngu komnar fram um allan heim og ekki síst hér á Íslandi. Hamfaraflóð, aurskriður, hækkun sjávar, bráðnun jökla, þetta er eitthvað sem við höfum horft upp á undanfarin ár með tilheyrandi afleiðingum. Má þar nefna aurskriður á Seyðisfirði og fleira. Íslenska ríkið hefur gengist undir ákveðnar skuldbindingar með aðild sinni að loftslagssamningi Sameinuðu þjóðanna. Á COP28 verður farið yfir þann árangur sem ríkin hafa náð í því að draga úr losun gróðurhúsalofttegunda. Þar verður tekist á við það markmið að leita leiða til að halda hlýnun jarðar innan við 1,5°C miðað við fyrir iðnbyltingu. Þetta markmið var samþykkt í Parísarsamkomulaginu um viðnám við loftslagsbreytingum.

Virðulegi forseti. Mér hlotnast sá heiður að sækja loftslagsráðstefnuna, COP28, ásamt öðrum þingmönnum en hún fer fram í Dúbaí á næstu dögum og vikum. Fyrir Íslands hönd fer, auk þingmanna, fjöldi fólks frá bæði stjórnvöldum og atvinnulífinu. Green by Iceland er það vörumerki sem notað er erlendis en við þekkjum betur sem Grænvang, sem hefur það hlutverk að efla samstarfið milli þessara aðila með tilliti til markmiðanna. Það er þó mikilvægt að við missum aldrei sjónar á hinu raunverulega markmiði og með aðkomu atvinnulífsins fái ekki arðsemiskrafan að verða alvarleika loftslagsbreytinganna yfirsterkari. En því miður höfum við séð allt of mörg dæmi um það og það köllum við grænþvott í daglegu tali.

Það ríkir bjartsýni fyrir COP28 gagnvart því að nú verði tímamót í anda Parísarsáttmálans og vona ég svo sannarlega að sú verði niðurstaðan. Það hafa verið tekin mörg góð skref og má þar t.d. nefna samkomulag á milli Kína og Bandaríkjanna. Það sem hefur komið fram, og ekki síst frá sjálfum forseta þingsins, er að nú er tíminn liðinn þar sem við getum verið að marka stefnur og leggja til tillögur, tími aðgerða er kominn. Og það er það sem ég bind miklar vonir við að komi út úr þessum fundi, að við sjáum raunverulegan aðgerðapakka sem hin stóru ríki, sem bera að sjálfsögðu mesta ábyrgð á stöðunni, taki sig saman og bregðist við. Þessi umræða hér í dag hefur verið góð og hér hefur komið fram að við erum langflest sammála um hver staðan er og að við þurfum að hlaupa dálítið hraðar.

Ég vil nýta tækifærið hér og þakka fyrir það traust að fá að fara þarna út. Þessi mál hafa verið mér mjög hugleikin undanfarin ár og ég sérhæfði mig í mínu meistaranámi í viðskiptakerfi Evrópusambandsins með losunarheimildir. Það eru liðin svo mörg ár síðan og    ég var alger eintrjáningur þegar ég sat og skrifaði mína meistararitgerð, það var enginn að tala um loftslagsmál á þeim tíma. En það sem ég gleðst hvað mest yfir  í dag er að loftslagsumræðan er nú samofin allri samfélagsumræðu og ég heyri það þvert á flokka að við skiljum hér öll alvarleika stöðunnar. Ég er bjartsýn og ég held að við séum að gera mjög margt gott  í okkar málum. Auðvitað viljum við gera betur, við viljum geta hlaupið hraðar, við höfum ólíkar áherslur á forgangsröðun og um það tökumst við á í pólitíkinni. En góðu fréttirnar eru þær að við erum meðvituð um stöðuna og erum öll sammála um að við þurfum að byrja að framkvæma hraðar og taka ábyrgð.

###

…ávarpa þingmenn.Forseti minnir hv. þingmenn á að það er einn sem hefur orðið og það er sá sem stendur hér í ræðustól.

###

Virðulegi forseti. Ég vil byrja á því að þakka hv. þm. Arndísi Önnu Kristínardóttur Gunnarsdóttur og hæstv. ráðherra fyrir þessa umræðu og þau svör sem hér hafa borist. Samfélagið hefur breyst og það breytist hratt. Við hér á Íslandi höfum nú lengi búið við ákveðna menningu sem við þekkjum og er þannig að við höfum mikla skotvopnaeign meðal almennings. Mörg eru alin upp við það að kynnast skotvopnum og umgangast þau í tengslum við bara sjálfbæran lífsstíl og veiðar, en það er allt annað sem við erum að horfa á í dag. Við erum að horfa á, ég man ekki töluna, hvort það voru ákveðnir einstaklingar sem eiga tugi eða hundruð hálfsjálfvirkra vopna sem hafa ekkert með veiðar að gera. Ég hef litið svo á að hæstv. ráðherra sé á góðri leið með breytingu á vopnalögum og hvet hana til dáða og að halda áfram á sömu leið.

Hvað varðar vopnvæðingu lögreglu þá sjáum við öll, eins og ég byrjaði mál mitt á, hversu staðan er breytt, hversu umhverfi lögreglumanna er breytt, en að vopnavæða lögregluna tel ég vera að byrja algerlega á öfugum enda. Við verðum að horfast í augu við það að lögreglan er vanfjármögnuð, lögreglumenn eru of fáir, það er of mikið álag á þeim. Það er misjafnt eftir landsvæðum hvernig staðan er en víða er hún mjög bág. Það að fara inn í starfsstétt þar sem við bjóðum upp á slíkar starfsaðstæður og ætla að leysa einhvern veginn úr málum með því að vopnavæða er ekki góð hugmynd. Það sem ég hvet hæstv. ráðherra til að gera er að halda áfram að standa vörð um lögregluna og tryggja þær starfsaðstæður  sem lögreglan býr við. Það felur í sér meira öryggi en rafbyssa.

###

Virðulegi forseti. Ég vil þakka hv. þm. Þorbjörgu Sigríði Gunnlaugsdóttur fyrir að vekja máls á vöxtum, verðbólgu og  samspili þessara þátta við húsnæðismál. Sömuleiðis vil ég þakka hæstv. fjármálaráðherra Þórdísi Kolbrúnu Reykfjörð Gylfadóttur fyrir hennar svör hér. Að mínu mati er stefna ríkisstjórnarinnar skýr og styður við peningastefnu Seðlabankans. Raunhæf og ábyrg fjármálastefna sem gagnast fólkinu í landinu snýst um forgangsröðun. Það dylst engum að það er flókið að forgangsraða þegar verðbólgan er eins og hún er. Þrátt fyrir það tel ég að mikilvægustu málaflokkarnir hafi verið í forgrunni síðustu ár. Við höfum með aðgerðum mætt þeim hópum samfélagsins sem verða fyrir mestum áhrifum af verðbólgunni. Ríkisstjórnin hefur á miðju ári síðustu tvö ár ráðist í hækkanir í gegnum almannatryggingar, t.d. með hækkun leigubóta og breytingum á barnabótum sem ná nú til fleiri fjölskyldna en áður. Þá er ýmislegt í bígerð sem mun bæta stöðu annarra hópa sem hafa minna á milli handanna. Þar vil ég sérstaklega koma inn á heildarendurskoðun á málefnum örorkulífeyrisþega sem ég held að verði eitt stærsta skrefið  okkar á þessu kjörtímabili til að jafna kjör í samfélaginu.

Hvað húsnæðismálin varðar er stefnt að því að tvöfalda stofnframlög til uppbyggingar leiguíbúða innan almenna íbúðakerfisins og byggja 2.000 íbúðir á næstu tveimur árum. Þá eru einnig áform um að horfa til frekari fjárheimilda til hlutdeildarlána, sem aftur eru aðgerðir sem nýtast ungu fólki sem er að stíga sín fyrstu skref á fasteignamarkaðnum. Það eru teikn á lofti um að verðbólgan sé að lækka. Við fögnum því og höldum áfram á sömu braut.

###

Virðulegi forseti. Ég þakka hæstv. ráðherra svörin og vil nýta tækifærið og brýna hann áfram til góðra verka í þágu kvenna sem sitja almennt skör neðar innan heilbrigðiskerfisins. Nú eru rannsóknir sem sýna fram á það að konur fá alla jafna styttri tíma inni hjá lækni, fá oft lakari þjónustu. Það er þess vegna sem ég er að ávarpa þetta hér, að það er samfélagsins alls að taka ábyrgð á kvennamisrétti hvar sem það birtist okkur, hvort heldur það er í launum, hvað varðar ofbeldi og áreiti en ekki síst hvað varðar almenna þjónustu til borgaranna. Þá þurfum við að standa fast á því að þar séum við ekki að veita ólík gæði þjónustu eftir kynjum.

###

Virðulegi forseti. Á síðasta kjörtímabili setti þáverandi hæstv. heilbrigðisráðherra, Svandís Svavarsdóttir, af stað tilraunaverkefni um sérstaka móttöku fyrir konur innan heilsugæslunnar. Þetta var gert eftir samtal um að þörfum kvenna fyrir heilbrigðisþjónustu þegar um ræðir sértæk heilsufarsvandamál kvenna væri ekki mætt sem skyldi. Dæmi um þetta eru breytingaskeið kvenna, upplýsingar um getnaðarvarnir, ráðgjöf um ofbeldi og afleiðingar þess og ýmsir sjúkdómar sem herja sérstaklega á konur, svo eitthvað sé nefnt.

Í skriflegu svari hæstv. ráðherra á 152. löggjafarþingi kom fram að leit að hentugu húsnæði væri hafin þótt móttakan hefði þegar tekið til starfa í bráðabirgðahúsnæði í maí 2022. Ég vil því spyrja hæstv. heilbrigðisráðherra: Hefur það húsnæði fundist? Hvernig hefur móttakan reynst og hefur frekari lærdómur verið dreginn af tilraunaverkefninu? Hvenær sér hæstv. ráðherra fyrir sér að hægt verði að leggja mat á framtíðarþróun þjónustunnar?

###

Virðulegi forseti. Við horfum gjarnan til Vestmannaeyjagossins þessa dagana þegar við erum að hugsa um þá ótrúlegu og skelfilegu atburði sem nú standa yfir á Reykjanesi. En við horfum líka kannski dálítið til Vestmannaeyja í einhvers konar rósrauðum ljóma og ég held að það sé ábyrgt og rétt að nefna það hér að eins og vel gekk þar að mörgu leyti þá voru margir hnökrar. Fólk vaknaði upp um miðja nótt, það þurfti að rýma Vestmannaeyjar, það þurfti að finna húsnæði, það þurfti að gera svo ótal margt fyrir fólkið og í sömu stöðu stöndum við í dag. Þetta var flókið verkefni þá og það er flókið í dag. Ýmislegt hefur verið gert nú þegar. Rýming íbúa í Grindavík gekk algerlega vonum framar.

Mig langar að segja við Grindvíkinga: Við erum að hlusta, við erum að vinna hratt og örugglega. Þegar áföllin dynja á erum við öll saman í liði. Við erum öll á sömu skútunni í ólgusjónum, en þegar líður á atburðinn og dagarnir líða þá minnkar eðlilega þol okkar gagnvart ástandinu. En það breytir því ekki að það er verið að vinna eins hratt og örugglega og hægt er.

Mig langar að minna á þjónustumiðstöðina sem opnar í dag sem er gríðarlega mikilvæg og mikilvægt að jafnvel verði fleiri opnaðar annars staðar í kjölfarið.

Mig langar að tala um innviðina. Það er ekki verið að verja einkafyrirtæki með álögum á einstaklinga. Þetta er hóflegur skattur á bæði einstaklinga og fyrirtæki sem eru fasteignaeigendur. Ég held við séum öll tilbúin til að gera það.  Ég vil sjá bankana og jafnvel tryggingafélögin stíga fram af rausnarskap og mæta þeim áskorunum sem ekki bara Grindvíkingar heldur þjóðin stendur frammi fyrir  og það þarf að gerast af festu. Svo vara ég við popúlískri umræðu og þá sérstaklega hér á þingi.  Okkur verður ekkert meira ágengt með því að tala hér gegn hvert öðru. Stöndum saman.

Forseti minnir á að ræðutími í störfum þingsins er tvær mínútur.

###

Virðulegi forseti. Það verkefni sem við stöndum frammi fyrir er eiginlega stærra en hugur okkar getur náð yfir, hvort heldur er að verja innviði, halda utan um fjölskyldur og einstaklinga eða uppbygging og langtímaplan fyrir Grindvíkinga sem og öll önnur sem búa á Reykjanesi. Einn fjórði af Íslandi er á virku eldfjallasvæði. Það skiptir því gríðarlega miklu máli að við eigum öfluga vísindamenn, viðbragðsaðila sem og mikilvæga sjálfboðaliða. Þetta fólk hefur verið á vaktinni, ekki bara undanfarna daga heldur undanfarin ár og þau verða það áfram. Í auðmýkt þakka ég þeim öllum fyrir sín störf.

Við sem samfélag, stjórnmálafólk, hvort heldur er hér á Alþingi eða í sveitarstjórnum, þurfum öll að takast á við þessi verkefni, bæði með skjótu viðbragði við yfirstandandi ástandi en ekki síður til langs tíma, og endurskoða stöðu okkar hér á landi út frá þeirri þekkingu sem við höfum og framtíðarspám sem fyrir liggja. Til skemmri tíma verðum við að tryggja öryggi manna og málleysingja og vinna að lausnum við þeim bráðavanda sem heilt bæjarfélag stendur frammi fyrir — húsnæðismál, atvinnumál, skóla- og félagsmál. Við verðum að tryggja afkomu og öryggi fólks í Grindavík. Mikilvægt er að varðveita ráðningarsambönd atvinnurekenda við starfsfólk sitt á meðan óvissan er jafn mikil og hún er nú. Það er ótækt að afkomuáhyggjur bætist við byrðar fólks sem þegar glímir við kvíða og sorg vegna missis heimila og áhyggjur af líðan og skólagöngu barna sinna svo að eitthvað sé talið. Hæstv. félags- og vinnumarkaðsráðherra hefur sett af stað vinnu til að tryggja afkomu og öryggi fólks í Grindavík í góðu samtali við fjármálaráðherra og aðila vinnumarkaðarins. Horft verður til reynslunnar af úrræðum frá kórónuveirufaraldrinum og stefnt að því að viðkomandi atvinnurekendum sé auðveldað að greiða laun um næstu mánaðamót.

Virðulegi forseti. Að verja innviði til að tryggja öryggi 30.000 íbúa á Reykjanesi er ekkert smámál og þarf að vera í forgangi. Öll þjóðin hefur tekið sig saman á neyðarstundu og sýnt svo um munar að við stöndum saman og hvert með öðru þegar áföllin skella á. Þetta þekkjum við frá fyrri tíð, hvort heldur við horfum til Vestmannaeyja, Vestfjarða eða Seyðisfjarðar og fleiri staða þar sem við höfum svo sannarlega sem þjóð staðið með íbúum í skelfilegum aðstæðum og sýnt hvað í okkur býr. Núna ætlum við að gera þetta með smárri álögu á fasteignaeigendur, bæði einstaklinga og fyrirtæki, til að geta varið orkuver sem sér stórum hluta landsmanna fyrir rafmagni og heitu vatni. Mér finnst það afvegaleiða umræðuna að fjalla um þetta sem stórmál. Það hefur margoft komið fram að þetta eru litlar upphæðir á eignafólk sem ég og flestir sem ég hef talað við eru algerlega tilbúnir til að taka á sig og þótt betur væri að gert. Það hefur verið virkilega fallegt að fylgjast með umræðunni undanfarna daga. Alls staðar á landinu býður fólk fram aðstoð, allt frá því að taka að sér gæludýr, gefa leikföng og fatnað, bjóða húsnæði, bjóða fjármagn, ég get ekki einu sinni talið allt það upp sem ég hef lesið. Þetta lýsir vel þjóðarsál Íslendinga. Ég er stolt af því að tilheyra þessari þjóð.

Af því að ég talaði hér fyrst um bráðaviðbragð við yfirstandandi ógnvænlegum aðstæðum þá langar mig að nota þessar örfáu mínútur sem eftir eru til að ræða langtímahugsunina. Ég hef rætt það bæði í ræðu og riti að það er eitthvað stórkostlega skakkt í samfélagi þar sem 70–80% allra íbúa safnast saman á einn stað, óháð staðsetningunni. Við búum á eldfjallaeyju. Víða er skriðuhætta, það er snjóflóðahætta en við þurfum til framtíðar að dreifa meira úr okkur. Það verður ekki gert með hreppaflutningum heldur markvissri pólitískri ákvörðun um að gera fleiri staði á landinu svo eftirsóknarverða að fólk vilji þar búa. Þetta þurfa bæði stjórnvöld hér á þingi og sveitarstjórnir um land allt að vinna saman að.

###

Virðulegi forseti. Ég vil byrja á því að þakka forsætisráðherra fyrir að koma málinu fram svo fljótt og örugglega sem raun ber vitni. Það er ábyrgðarhlutverk okkar hér á Alþingi á tímum sem þessum að standa saman um stórar ákvarðanir, ákvarðanir sem snerta líf og hag íbúa landsins. Við vitum hvað það þýðir að búa í landi þar sem náttúruöflin láta finna fyrir sér reglulega og minna okkur á hvers þau eru megnug og hver ræður för. Undanfarin ár höfum við séð magnaða samstöðu þjóðarinnar, hvort sem var í heimsfaraldri, skriðuföllum, snjóflóðum eða eldsumbrotum síðustu missera. Fremst þar í flokki eru viðbragðsaðilar, oft sjálfboðaliðar sem leggja sitt daglega líf til hliðar af þeirri hugsjón að hjálpa öðrum þegar svo ber undir. Í ljósi viðburðanna á Reykjanesskaga sjáum við enn og aftur samtakamátt þjóðarinnar. Það að íbúum Grindavíkur hafi verið komið í öruggt skjól verður að teljast einhvers konar björgunarafrek. Við eigum okkar viðbragðsaðilum ótrúlega margt að þakka en ekki síst eiga Grindvíkingar sjálfir mest hrós skilið fyrir rósemi sína og ábyrga frammistöðu á þessum erfiðu tímum.

Hugur okkar allra er hjá Grindvíkingum. Það er engin tilfinning rétt og það er engin tilfinning röng. Það eru engin viðbrögð rétt eða röng við áföllum. Við þurfum að horfa fram á veginn. Við þurfum að takast á við daglegt líf, hlúa hvert að öðru og leggja sérstaklega áherslu á að sinna börnunum sem búa núna við mikla óvissu. Ég treysti því að þingheimur standi saman um að afgreiða þetta mikilvæga mál. Það er frumskylda okkar kjörinna fulltrúa að verja farsæld og velferð þeirra sem verða fyrir barðinu á okkar óblíðu náttúruöflum og einnig að vernda mikilvæga innviði á Reykjanesskaga.

###

Virðulegi forseti. Við ræðum hér frumvarp til laga um almennar sanngirnisbætur og vil ég byrja á því að þakka hæstv. forsætisráðherra Katrínu Jakobsdóttur fyrir þetta mikilvæga mál og þá miklu og mikilvægu vinnu sem hæstv. ráðherra hefur lagst í til að taka á þeim flókna vanda sem svo ótrúlega margir þurfa að lifa við. Hópurinn er gríðarlega fjölbreyttur og ef við horfum breitt yfir sviðið þá erum við að horfa til einstaklinga sem hafa verið vistaðir sem börn, við erum að tala um fatlað fólk og að mínu mati þurfum við að horfa enn þá víðara. Úr sögunni þekkjum við mikið af því sem ekki voru stök heimili fyrir hóp barna heldur voru börn send í sveit og vistuð hér og þar. Því miður eru óteljandi sögur af harðræði og ofbeldi sem einstaklingar hafa upplifað í slíkum úrræðum.

Ég fagna mjög þessu frumvarpi og þó að við getum alltaf rökrætt um upphæðir, orðalag og annað er meginatriðið það að við erum að koma einhverju skikki á mjög flókinn og sáran málaflokk sem við þurfum að standa með af virðingu og gera þeim þolendum sem þarna falla undir kleift á þægilegan hátt að leita réttar síns.

Mig langar líka aðeins til að brýna hæstv. ráðherra, og alla ráðherra og okkur þingmenn, ekki síst hvað snertir allsherjar- og menntamálanefnd, að horfa til framtíðar. Við erum í dag, árið 2023, með ýmis úrræði fyrir börn, fatlað fólk, fólk með geðrænan vanda og fólk með fíknivanda, þar sem einstaklingar dvelja. Mig langar að nefna þetta sérstaklega af því að ég vil ekki vera í þeirri stöðu eftir tíu ár, 15, 20 eða 30, eða hvað sem það er, að þurfa að horfa framan í þolendur dagsins í dag og ræða hvers konar bætur geti orðið til þess að lina þjáningar þeirra. Að því leyti vil ég ítreka það að allt eftirlit verður að vera algerlega á tæru. Ég hef sérstaklega oft nefnt í ræðu og riti þá stöðu þegar einkaaðilar eru að taka að sér slík gríðarlega flókin verkefni þar sem undir er fólk í mjög veikri stöðu, fólk með fíknivanda, eða börn og ungmenni í mjög flókinni stöðu. Hér er mikið fjallað um að þetta séu stofnanir sem voru á vegum ríkisins og það er alveg rétt að þar brást eitthvað í okkar kerfi, af því að margir einstaklingar liðu vítiskvalir í þeirri vist. En þegar horft er til framtíðar hefur nú mikið af þessum verkefnum verið útvistað til einkaaðila og þá er það á okkar herðum hér á hinu háa Alþingi að setja slíkt regluverk að eftirlit sé öflugt og þannig úr garði gert að við þurfum ekki að horfast í augu við á komandi árum brotna einstaklinga sem hefur verið farið illa með á meðan við stóðum einhvern veginn hjá og þögðum.

Ég fagna aftur þessu frumvarpi og ég held að sú leið sem hér er valin sé góð og við séum að setja hér sterkari ramma utan um þennan málaflokk, og það er vel. Ég vildi koma hér upp til þess að þakka hæstv. forsætisráðherra en einnig til að brýna okkur öll að vera meðvituð um þá stöðu að enn þá eru einstaklingar vistaðir á stofnunum, hvort sem þær eru í ríkis- eða einkarekstri. Því fólki megum við ekki bregðast.

###

Virðulegi forseti. Ég vil byrja á því að þakka hv. utanríkismálanefnd fyrir þá tillögu sem við ræðum hér í dag og þakka fyrir þá samstöðu sem við erum hér að sýna. Það er svo mikilvægt að við getum sett pólitískan ágreining okkar, okkar sérstöku skoðanir á málefnum, aðeins til hliðar þegar svona gríðarlega stórt og mikilvægt mál eins og hér um ræðir er á dagskrá. Við erum öll sammála um að kalla eftir vopnahléi. Að mínu mati er vopnahlé alltaf af mannúðarástæðum og mér finnst óþarfi að taka það sérstaklega fram.

Mig langar að segja að ég var meyr bæði í gær og í dag undir þessari umræðu af því að við erum hér að stíga svo miklu stærri skref, við erum að gera svo miklu stærri hluti heldur en hið daglega pólitíska þras, sem ég er ekki að segja að skipti engu máli heldur að við séum fær í þessu húsi, hinu háa Alþingi, til að leggja aðeins til hliðar okkar persónulegu skoðanir og ágreining þegar svona stórt mál er undir, og í ályktuninni erum við skýr. Við erum einróma og við erum skýr og það er gríðarlega mikilvægt. Sundrungin sem við erum að horfa upp á um allan heim — á stríðshrjáðum svæðum, í samfélagsumræðu, í ótrúlegustu hlutum sjáum við mikla sundrung. Við sjáum minna af því að við séum að tala okkur saman, að við séum að tala út frá lausnum, heldur virðumst við allt of oft detta í þá gryfju að herða á átökunum til að standa fast á okkar ýtrustu kröfum og skoðunum frekar en að taka samtalið og ná góðri málefnalegri lausn sem nýtist okkur öllum í samfélaginu.

Ég er svo þakklát fyrir að fram er komin þessi tillaga af því að á hverjum einasta degi fáum við fréttir, við sjáum myndir. Það er af sem áður var að fréttirnar berist vikum og mánuðum seinna úr skotgröfunum, við erum að horfa upp á hryllinginn í beinni útsendingu. Börnin okkar og unglingarnir okkar eru að horfa á hryllinginn á samfélagsmiðlum í beinni útsendingu og við sitjum hér uppi á Íslandi, herlaus, friðsöm þjóð, og við fyllumst af vanmætti. En hvað getum við gert? Og mig langar að árétta að Ísland er að standa sig gríðarlega vel. Við höfum tekið á móti fleiri palestínskum flóttamönnum heldur en öll önnur Norðurlönd að ég held samanlagt. Við höfum tvöfaldað fjárhagsstuðninginn og við eigum öll að vera stolt af þessu, hvar sem við sitjum í flokki eða pólitík. Við eigum að standa í lappirnar fyrir það fólk sem nú líður gríðarlegar hörmungar vegna átaka tveggja herskárra aðila sem meta líf þessa fólks á engan hátt að verðleikum. Höldum áfram að standa með óbreyttum borgurum. Ég tek undir með hv. þm. Steinunni Þóru: Gleymum ekki, þó að fókusinn sé núna á þessa hryllilegu styrjöld sem íbúar í Palestínu búa við núna, að þetta eru ekki einu átökin. Þetta er ekki eini staðurinn á jarðarkúlunni þar sem fólk, konur og börn líða og deyja hvern einasta dag. Ísland er friðelskandi, herlaus þjóð. Við eigum alltaf að tala fyrir friði alls staðar.

###

Virðulegi forseti. Þær hryllilegu árásir sem við horfum upp á dag eftir dag fylla okkur viðbjóði og vanmætti. Saklausu blóði er úthellt í sjálfhverfum byssuleik valdamikilla karla sem enga ábyrgð taka á gjörðum sínum og skella skollaeyrum við ákalli alþjóðasamfélagsins um vopnahlé. Einn af hörmulegum fylgifiskum stríðsátaka er bakslag í stöðu kvenna. Stríðsátök hafa tilhneigingu til að auka tíðni kynferðisofbeldis og konur og stúlkur eru þar fyrst og fremst fórnarlömb. Nauðganir, kynsjúkdómar, þar með talið alnæmi, og óæskilegar þunganir eru hluti þeirra afleiðinga sem konur líða á stríðshrjáðum svæðum. Ofan á þetta hryllilega ástand bætist svo að nauðsynleg þjónusta, svo sem heilbrigðis- og félagsþjónusta sem ekki síst konur þurfa á að halda, raskast mjög og liggur þjónustan jafnvel alveg niðri vegna átakanna.

Heyr, heyr.Virðulegi forseti. Við megum hvergi hvika frá baráttunni fyrir kvenfrelsi. Við Íslendingar eigum sterkasta kvenleiðtoga heims, Katrínu Jakobsdóttur, hæstv. forsætisráðherra, sem með orðum sínum og gjörðum hefur talað fyrir kvenfrelsi og friði á heimsvísu um árabil. Í næstu viku mun fara fram ráðstefna kvenleiðtoga í Reykjavík og treysti ég því að staða kvenna á stríðshrjáðum svæðum verði tekin á dagskrá því að samstaða kvenna um allan heim skiptir máli.

###

Virðulegi forseti. Ég þakka hæstv. ráðherra fyrir svarið. Mig langar að beina sjónum mínum að dálítið öðrum þætti í seinna andsvari. Nú er það svo að sú sem hér stendur er með skotvopnaleyfi en þegar leið að gæsatímabilinu í sumar rak hún augu í að leyfið var útrunnið. Þannig að ég fór af stað til að endurnýja skotvopnaleyfið og eftir þá vegferð varð ég ansi hugsi. Læknisvottorð sem þarf að skila þegar sótt er um skotvopnaleyfi eða það endurnýjað endurspeglar einhvern ótrúlega sérstakan raunveruleika og alls ekki þann sem það ætti að gera. Það sem er athugað er sjón og gott ef það var ekki tekinn blóðþrýstingur en það hvort ég hafi andlega eða líkamlega færni, getu eða heilsu til að meðhöndla skotvopn er eitthvað sem raunverulega er ekkert unnið með í þessu læknisvottorði. Það segir okkur það að raunverulega hver sem er getur útvegað sér slíkt vottorð með litlum fyrirvara. Þótt það eigi nú kannski ekki heima undir þessu frumvarpi hérna þá vildi ég vekja athygli ráðherra á þessu og brýna hana til þess að skoða þessi mál af því að ég tel þetta mjög alvarlegt. Við á Íslandi erum og höfum verið í áraraðir þjóð sem nýtir skotvopn. Hér nýtum við skotvopn til veiða. Hér er þetta í ákveðnu íþróttastarfi. Við erum með skotfélög sem eru að keppa og mjög stór hópur fólks er með skotfæraleyfi. Ég tel það brýnt og ítreka hvort ekki þurfi, eins og samfélagið er að breytast hratt, að halda betur um það hverjir geta fengið leyfi og hvers konar vottorði þurfi að skila af því tilefni.

###

Virðulegi forseti. Ég þakka hæstv. ráðherra fyrir sína framsögu hér á þessu máli. Ég hef talsverðan áhuga á málinu og var í ágætissamtali um það við fyrirrennara hennar í embætti. Það er margt sem er gott í þessu máli og ég held, og hef vakið á því athygli, að við getum ekki lokað augunum fyrir því hversu hraðar samfélagsbreytingar eru að verða og hversu mikilvægt það er að löggjöf, ábyrgð, geymsla, varsla, innflutningur og annað á skotvopnum sé í stöðugri endurskoðun, hvernig við viljum hafa hlutina, og er það vel.

Mig langaði að nota fyrra andsvar mitt til að spyrja hæstv. ráðherra, af því að nú vísar hún hér í sínu máli til þess sem hefur gagnast mjög vel á Norðurlöndunum og í Þýskalandi m.a., sem eru þessir opnu dagar þar sem fólk getur skilað inn skotvopnum án nokkurra afleiðinga. hvort hún sjái fyrir sér, af því að nú þekki ég ekki nákvæmlega hvernig það er í málinu, að hafa ákveðna þannig daga, eða hvort það geti bara verið alltaf. Vopn daga einhvern veginn uppi og það gerist reglulega, úr dánarbúum, úr alls konar aðstæðum, og fólk situr uppi með skotvopn sem það hvorki kærir sig um eða hefur nokkuð við að gera og vill geta skilað því þó að það sé þá hugsanlega ólöglegt eða rangt skráð vopn. Þá er mikil bót í því að fólk geti losað sig við slík skotvopn til lögreglunnar án nokkurra eftirmála.

###

Virðulegi forseti. Ég þakka hv. þingmanni fyrir svarið. Ég ætla að reyna að kjarna mig betur. Það er náttúrlega af og frá að ég sé að hugsa um stöðu þessara fyrirtækja. Ég hef engar áhyggjur af því hvað þau hafa fjárfest. Sveitarfélögin, fjölskyldurnar, fólkið sem á allt undir þessari atvinnu, það hefur fjárfest og skuldsett sig og sveitarfélögin farið í uppbyggingu á innviðum og annað, af því að þessi starfsemi er til staðar. Það er það sem ég er að segja.

Svo vil ég líka bæta því við að það er nákvæmlega þetta sem hæstv. ráðherra er að gera. Engin brot án afleiðinga, það hefur ítrekað komið fram í hennar orðum. Ég held að við séum að fara rétta leið. Ég ítreka það að ástandið er fullkomlega óboðlegt. Það er ekki um slysasleppingar að ræða í einstaka kví, það er ekki vandinn. Vandinn er í heildina sá að allt í kringum fiskeldi í opnum sjókvíum hefur gengið bara ákaflega illa.

Ég nefndi það hér í ræðu minni á dögunum að það væri einhver skipting á landinu. Ég heyri mikið fyrir austan að það megi ekki blanda öllu saman af því að allt gangi svo vel fyrir austan þótt það hafi óhappatilvik gerst þarna fyrir vestan. Það er ekki svo. Þar var vinnslustopp mánuðum saman vegna sýkinga í fiskinum, blóðþorra og annars. Það er ekki hægt að segja að þetta gangi vel víðast hvar. Þetta hefur bara í grunninn gengið mjög illa og þetta er ekki í góðu standi.

Ég vildi bara koma aftur upp og er kannski ekki með beina spurningu heldur bara ítreka það að ég er ekki að hugsa um hag norskra fjárfesta. Það er algerlega á hreinu. Ég er að hugsa um íslenska náttúru. En ég er líka að hugsa um þau sem báðu kannski ekki um þennan iðnað en hann kom og þau fengu störf og þau fjárfestu og byggðu upp samfélag í kringum það. Það má ekki bitna á þeim.

###

Virðulegi forseti. Þetta var falleg og hástemmd ræða sem ég get að mjög stórum hluta tekið undir. Ég hef kallað eftir afstöðu þingmanna lengi, að hér stæðu fleiri og tjáðu sig um hina hömlulausu og erfiðu stöðu sem hefur verið í þessum iðnaði undanfarið en þó við litlar undirtektir. En ég er ofsalega fegin að fólk er að vakna.

Með lögum?Ég kem aðallega upp til að spyrja þingmanninn, af því að um efnisleg atriði virðumst við vera nokkuð sammála. En nú er það svo að hæstv. matvælaráðherra hefur og er að vinna gríðarlega mikilvæga vinnu og það að koma fram með mál um að stöðva atvinnugrein — það er búið að fjárfesta gríðarlega í þessari atvinnugrein. Það eru byggðir í landinu sem byggja atvinnulíf sitt alfarið á þessari atvinnugrein. Er það réttlætanlegt? Ég veit það ekki. En er það réttlætanlegt og finnst hv. þingmanni það standast og er það gott fordæmi að banna einhverja atvinnugrein sem þú ert ósammála? Og hvaða fordæmi erum við þá að setja inn í framtíðina þegar það verða komin ný stjórnvöld sem hafa aðra afstöðu til umhverfis og náttúru eða mannréttinda eða hvað það er, að við getum út frá geðþótta bannað bara eitthvað? Ég held að við séum algerlega að vinna rétt í rétta átt og ráðherra hefur skilað bæði gögnum og ítrekað komið fram með þá afstöðu sína að staðan sé óboðleg og gerir miklar kröfur á iðnaðinn. En mig langar að heyra afstöðu hv. þingmanns til þessa.

###

Virðulegi forseti. Ég mæli hér fyrir þingsályktunartillögu um leyfisskyldu og eftirlit með áfangaheimilum. Flutningsmenn eru auk þeirrar sem hér stendur hv. þingmenn Bjarni Jónsson, Bjarkey Olsen Gunnarsdóttir, Steinunn Þóra Árnadóttir og Brynhildur Björnsdóttir. Tillagan lýtur að því að fela félags- og vinnumarkaðsráðherra að undirbúa lagasetningu um leyfisskyldu og eftirlit með rekstri áfangaheimila, skilgreiningu þeirra og hlutverk. Tillagan er nú lögð fram öðru sinni en greinargerð hefur tekið breytingum frá síðustu framlagningu með tilliti til umsagna sem bárust hv. velferðarnefnd. Umsagnir voru að mestu jákvæðar. Alls bárust sjö umsagnir, m.a. frá aðilum sem sinna rekstri áfangaheimila hér á landi og veita þjónustu fólki sem afplánar eða hefur lokið afplánun fangelsisvistar sem og aðilum sem vinna með fólki með vímuefnavanda.

Í gildandi lagaumhverfi er ekki kveðið á um leyfisskyldu eða eftirlit með rekstri og umsjón áfangaheimila. Þá eru engin lagaákvæði sem kveða á um heimild ráðherra til að setja eftirlit með þeim í reglugerð. Leyfisveitingar og eftirlit með áfangaheimilum er frábrugðið því sem almennt gerist í heilbrigðis-, velferðar- og félagsþjónustu. Viðtekið er að ábyrgðaraðili þjónustunnar setji reglur um eftirlit og eftirfylgni með henni sjálfur. Mikilvægt er að árétta að markmiðið með málinu er að eyða þeirri óreiðu sem einkennir málaflokkinn, sem birtist meðal annars í því að ólíkir aðilar veita mismunandi hópum með mismunandi þjónustuþörf ólíka þjónustu.

Virðulegi forseti. Nú er það svo að ég hef í gegnum áranna rás fylgst með málaflokknum og hef tjáð mig talsvert um stöðuna. Vandinn er mikill hjá fólki með vímuefnavanda og sama hvert litið er í málaflokknum eru áskoranir miklar og víðtækar. Hæstv. þáverandi heilbrigðisráðherra réðst í heildarúttekt á heilbrigðisþjónustu við einstaklinga með vímuefnasjúkdóma árið 2021. Því miður hefur lítið frést af þeirri vinnu eftir kosningar en slík heildarúttekt er grundvöllur þess að við getum bætt stöðuna. Að sama skapi tel ég mikilvægt að þrátt fyrir að hér á landi séu starfrækt fagleg úrræði sem standa vel að öllum sínum rekstri verði þó að teljast óeðlilegt að ekki sé skýr lagarammi utan um þjónustu við þennan viðkvæma hóp.

Eins og áður segir veita mismunandi aðilar ólíka þjónustu sem fellur undir starfsemi áfangaheimila. Það er því mikilvægt að gera skýran greinarmun á ólíkum úrræðum fyrir ólíka hópa. Sérstaklega þarf að huga að svokölluðum „þurrum“ og „blautum“ úrræðum.

Þá eru áfangaheimili sem annast afplánun hluta fangelsisrefsingar utan fangelsis, skv. 31. gr. laga um fullnustu refsinga, nr. 15/2016, þar sem viðkomandi dvelur á sérstakri stofnun eða heimili og er þar undir eftirliti. Segja má að þarfir þjónustuþega séu sá þáttur sem skilur á milli ólíkrar starfsemi áfangaheimila og að undir samheitinu áfangaheimili séu mismunandi úrræði og þjónustustig.

Mikilvægt er að starfsemi áfangaheimila hafi skýr markmið, hvert sem úrræðið er, og að til staðar séu fagleg, gagnreynd vinnubrögð og verkferlar sem stuðli að endurhæfingu. Opinbert eftirlit og leyfisskylda sem knýr á um fagleg vinnubrögð, viðveru þar til menntaðs heilbrigðisstarfsfólks sem og félagslega ráðgjöf, hreinlæti, öryggi og aðbúnað eru lykilatriði. Þetta er ekki síst mikilvægt í ljósi þess að sá hópur fólks sem sækir þjónustu áfangaheimilis er iðulega í viðkvæmri stöðu og glímir oft við fjölþættan vanda. Hópurinn sem nýtir úrræðin er fjölbreyttur og því þurfa úrræðin að endurspegla þær þarfir.

Virðulegi forseti. Það er skylda okkar sem samfélags að taka utan um stöðu fólks með fíknivanda. Það hefur ekki farið fram hjá neinum að við erum stödd í miðjum ópíóíðafaraldri. Harmurinn er mikill og ekki bara sjúklinganna heldur allra aðstandendanna líka. Því er okkur tamt að vilja vinna hratt og gera eitthvað strax. Ég geri ekki lítið úr því. En til þess að við getum náð utan um stöðuna, og þar með hjálpað fleirum og náð betri árangri til lengri tíma litið, verður að kortleggja stöðuna. Það er óeðlilegt að svo mikilvæg heilbrigðisþjónusta sé ekki betur römmuð inn í lög og að við vitum ekki raunverulega stöðu mála hverju sinni.

Greina þarf hvaða starfsemi telst í dag til áfangaheimila. Móta þarf ramma um hvaða starfsemi er eðlilegt að falli þar undir og hvert markmið hennar eigi að vera. Eðlilegt fyrirkomulag er að velferðarþjónusta sem þessi sæti opinberu eftirliti og gæðaviðmiðum. Þörfin er brýn og knýr á um skýrar leikreglur. Mikilvægt er að eftirlit vegna útvistunar þjónustunnar í gegnum þjónustusamninga lúti sömu lögmálum og ef um opinbera aðila er að ræða. Þá vill flutningsfólk þessa máls árétta mikilvægi þess að skilgreina þá starfsemi sem fellur undir leyfisskyldu svo að ekki sé neinum vafa undirorpið til hvers konar starfsemi sé vísað. Jafnframt er vísað til þeirrar ábyrgðar að stjórnvöld hafi eftirlit með lögbundinni þjónustu, svo sem heilbrigðis- og félagsþjónustu sem við á hér. Þetta er réttaröryggismál fyrir einstaklinga sem nýta slík úrræði. Á meðan ekki er að finna í íslenskum lögum ákvæði sem varða með beinum hætti starfsemi, leyfisskyldu eða eftirlit með áfangaheimilum er unnt að reka ýmsa, jafnvel vafasama starfsemi undir heitinu án sérstaks eftirlits eða leyfis.

Virðulegi forseti. Ég hef farið hér yfir efni þessarar þingsályktunartillögu og bind miklar vonir við að þetta mál nái nú fram að ganga. Ég hef lokið máli mínu en veit að hæstv. félags- og vinnumarkaðsráðherra mun fylgja þessu máli til enda sé það vilji þingsins.

###

Virðulegi forseti. Ísland er framarlega á heimsvísu í kynjajafnréttismálum en það er bakslag í mannréttindabaráttunni. Mannúðin er á undanhaldi, harkan er að aukast. Að minnsta kosti 40% kvenna verða fyrir kynbundnu og kynferðislegu ofbeldi á lífsleiðinni. Atvinnutekjur kvenna eru enn um 21% lægri en karla. Sjöttu hverri stúlku í tíunda bekk grunnskóla hefur verið nauðgað af jafnaldra. Við hér á hinu háa Alþingi tökumst á um málin alla daga og ég verð svo hugsi yfir því orðfæri sem á sér stað í samfélaginu og hversu gríðarlegur munur er á því hvernig er talað um fólk í okkar samfélagi, hvort heldur eru kjörnir fulltrúar eða bara hver sem er, hversu mikill munur er á orðfærinu þegar um er að ræða karla og svo öll kyn. Vísað er til þingkvenna, kvenráðherra, áberandi kvenna í samfélaginu með óviðeigandi, kynferðislegum, niðrandi athugasemdum. Karlar verða ekkert síður fyrir gagnrýni og það er nú kannski bara viðeigandi að vísa hér í fráfarandi hæstv. fjármálaráðherra, það stendur mikill styr um hann. Ég hef engan heyrt vitna til kynferðis hans eða kynfæra í þeirri gagnrýni, af því að við erum að gagnrýna málefnin og fyrir hvað fólk stendur. En það að konur, trans fólk og aðrir einstaklingar í okkar samfélagi sem fæðast ekki með kynfærin utanáliggjandi þurfi stöðugt að takast á við ómálefnalega gagnrýni sökum kyns er óboðlegt.

###

Ég þakka hæstv. ráðherra fyrir andsvarið. Ég ætla að byrja á fyrra málinu sem er brúin yfir Skjálfandafljót. Ég var í rauninni kannski líka að kalla eftir því að á meðan við sjáum ekki: Ókei þennan dag getum við byrjað að byggja nýja brú, þá held ég að það sé mjög gagnlegt að við komum upp einhvers konar ljósum, einhvers konar umferðarstýringu, því að þetta er tifandi tímasprengja.

Varðandi hitt málið þá bara vildi ég vekja á þessu athygli. Ég er ekki að segja að PPP-verkefnin séu ómöguleg eða að þau eigi ekki við á landsbyggðinni eða hvar sem er. Það er hins vegar þannig að það hefur bara ekkert gerst og það virðist vera þannig, hvort sem það er að verktakarnir sæki ekki eftir því eða hvort, sem maður hefur líka heyrt,  lánastofnanir láni bara ekki slíkar fjárhæðir fyrir verkefni á landsbyggðinni, þá er það auðvitað komið á þann stað að erfitt er að horfa til slíkra verkefna ef þau eru jafnvel góð hugmynd en óraunhæf vegna aðstæðna hér á landi.

###

Virðulegi forseti. Ég þakka hæstv. ráðherra fyrir að fara yfir stöðuna og það er bara mjög jákvætt að við séum komin á þann stað að vera í 1. umræðu um samgönguáætlun. Mig langar að nota mínar mínútur aðeins bara til að ræða hitt og þetta og fara yfir stóru myndina og svo skoða kannski smærri verkefni. Mér finnst hafa komið fram í mörgum ræðum í dag hvað stóra myndin er skökk, hvað við höfum orðið algjörlega sprungið kerfi hér á stórhöfuðborgarsvæðinu. Þá er sama hvort við horfum til samgangna, húsnæðis, skólamála eða hvað svo sem það er, á meðan við eigum gríðarlega vannýtt svæði og tækifæri víðar um land. Það er bara pólitísk ákvörðun hvort við ætlum að halda áfram að bútasauma og reyna að redda, og það kom fram hér í máli hv. þingmanns sá fjöldi bíla sem þarf að nota samgöngukerfið hér af því að það er pólitísk ákvörðun um að hér eigi allir að búa, og ég held að bara á meðan við höfum ekki stærra landrými á suðvesturhorninu þá stefnum við í dálitlar ógöngur.

Mig langar að fagna því að vera farin að sjá fyrir endann á Fjarðarheiðargöngum. Við látum eins og nú sé þetta svolítið klappað og klárt en það á reyndar eftir að grafa göngin sem verður líklega dálítið hressilegt og stórt verkefni en það er gríðarlega mikilvægt. Mig langar að koma að því út frá þessu sem ég er að ræða um, hinum pólitísku ákvörðunum og hvert við erum að stefna og hvert við höfum verið að stefna mjög lengi. Hæstv. ráðherra kom aðeins inn á fjármögnunarþáttinn í samgöngumálum. Það er mín skoðun að það sé ekki endilega farsælast að það séu lífeyrissjóðir landsmanna sem séu að leggja til fjármagn í þessi verkefni. Hér var rætt um lán með ríkisábyrgð og ef við horfum til Færeyinga, vina okkar þar, sem hafa verið ákaflega farsæl í sínum samgöngumálum, þá held ég að við mættum læra talsvert af því, af því að ég held að það kosti gríðarlega fjármuni og langan tíma að við stöndum alltaf frammi fyrir því að vera að rífast um það hvort við séum að fara í framkvæmdir hér eða þar, hvort það sé höfuðborgin, Austfirðir, Vestfirðir eða hvað, og á meðan við erum einhvern veginn að reyna að ákveða hvert við ætlum að stefna þá fer bæði tími og peningur til spillis. Ég held að það væri farsælt að geta verið í fleiri verkefnum í einu og þetta hefur vissulega lagast á undanförnum árum en ég held að við ættum að geta gert miklu betur.

Hér var komið inn á t.d. mengunarbótaregluna og fleira. Það er auðvitað þannig að samgöngukerfið okkar kostar peninga og svo fer það líka eftir því hvert álagið er á hverjum stað og hvers konar samgöngur við erum að vinna með og horfa til. En nú er mikið talað um öflugt atvinnulíf, að það skipti svo miklu máli að fá samgöngurnar til að efla atvinnulífið enn þá meira. Mig langar aðeins að snúa þessu við. Þar sem við höfum gríðarlega öflugt atvinnulíf, þar sem við höfum mjög stóran hluta af útflutningstekjum þjóðarinnar frá ákveðnum svæðum, þá þætti mér ekkert óeðlilegt að þeir sem nota kerfið af slíkum mætti og slíkum þunga að það getur ekki verið horft fram hjá því hversu mikið álag á samgöngukerfinu okkar það er, og þá er ég fyrst og fremst að vísa í þungaflutninga á nú þegar kannski vanfjármögnuðum slóðum, Vestfjörðum og Austurlandi, þá finnst mér allt í lagi að við horfum aðeins til þess líka. Ég fagna því alltaf þegar öflug fyrirtæki, hvort sem er í sjávarútvegi eða stóriðju eða hvað það er, sýna lit og samfélagslega ábyrgð. Það er góðra gjalda vert að byggja eitthvert íþróttahús eða gefa 100.000 í lúðrasveitina á staðnum, en við verðum líka að horfa til þess að innviðina sem er verið að byggja upp í þessum samfélögum eru þessi fyrirtæki að nýta og þau þyrftu hugsanlega að borga stærri hluta af kökunni.

Nú er nýlokið kjördæmaviku og við þingmenn allra kjördæma erum kannski dálítið lituð af því. Við erum mjög impóneruð eftir þessa viku, höfum átt marga fundi og heimsótt mikið af sveitarfélögum og fyrirtækjum og auðvitað alls staðar sem við komum eru samgöngurnar á dagskrá og eðlilega. Ég er að austan og ég myndi ekki skilgreina mig sem aldraða konu þótt ég sé ekkert sérstaklega ung. Staðan er samt sú að ég man eftir því í minni æsku að við vorum alveg að fara að laga Axarveg. Margt hefur gerst og margt hefur breyst og ákvarðanir hafa verið teknar og hringvegurinn hefur verið færður og það hefur verið farið í PPP. Staðan er hins vegar sú í október árið 2023 að Axarvegur, sem er lífæð innan sveitarfélags, er algerlega óboðlegur eins og hann er. Vetrarþjónustu er ábótavant á meðan ekki verður komið á heilsársvegi. Þetta er ótrúlega sérstakt. Hugmyndafræðin um PPP er ekki slæm en ég tek undir það sem hefur komið fram í umræðunni: Er hún raunhæf í okkar landi, í okkar fjármálaumhverfi, í okkar verktakaumhverfi? Verður þetta einhvern tímann raunhæfur kostur sem gæti verið gagnlegt að nýta? A.m.k. hefur það hvorki verið við Hornafjarðarbrú né Axarveg en við skulum vona hið besta.

En annað er það sem mig langar að koma inn á, þessar mínútur líða hratt, og það er varðandi ferðaþjónustuna. Ferðaþjónustan á landinu hefur vaxið gríðarlega og er orðin ein af okkar stóru undirstöðum í þessu landi og ég upplifi dálítið á svo mörgum sviðum, ekki bara hvað varðar hótelgistingu sem er uppbókuð langt fram á næsta ár, varðandi alls konar þætti — og ég hef talað fyrir því að ég myndi vilja sjá meira gert en gistináttagjaldið. Það er mín persónulega skoðun að ég myndi vilja setja gjald á alla gesti sem koma, til innviðauppbyggingar.

Eitt af því sem er mjög áhugavert er að lögregluembættin um landið eru dugleg að setja fréttir á samfélagsmiðla, t.d. af því hvernig hefur gengið í ökueftirliti á svæðunum. Og ítrekað hefur það komið fram að fjöldinn allur hefur verið stöðvaður fyrir of hraðan akstur og um og yfir 90% eru erlendir ferðamenn á bílaleigubílum á hættulegum vegum, inni á fjöllum, á stöðum þar sem er erfitt fyrir okkur þó hér víkingana að keyra. Ég held að þetta sé algerlega stórslys í uppsiglingu og mig langar þá sérstaklega benda á einn stað sem er brú yfir Skjálfandafljót við Goðafoss. Það er auðvitað sturluð staðreynd að þar sé einbreið brú en ég held að við getum ekki beðið og mig langar  að brýna ráðherra, að sjálfsögðu áfram til góðra verka en mig langar að brýna hann í því að þangað til að við komumst í það að byggja nýja brú verður að koma upp umferðarstýringu. Þarna eru mörg þúsund og jafnvel tugir þúsunda á dag þar sem er einbreið brú og gatnamót og brekka. Þetta er svo hættulegur staður. Ég veit að við viljum öll gera vel og við þurfum að nýta okkur þetta tækifæri sem felst í ferðamannaiðnaðinum en það þýðir líka að við þurfum að bera ábyrgð. Við viljum ekki standa frammi fyrir stórslysum sem má jafnvel rekja til þess að innviðirnir okkar séu svo slakir að þar hafi þetta verið fyrirséð. Ég þakka annars fyrir þessa góðu umræðu og hvet ráðherrann áfram.

###

Virðulegi forseti. Laugardaginn 7. október síðastliðinn voru mótmæli hér á Austurvelli. Þar kom saman ótrúlegur fjöldi fólks til að mótmæla því ástandi sem er í laxeldi allt í kringum landið. Ég mætti þarna að sjálfsögðu. Þetta er gríðarlega stórt umhverfismál og mér var bæði ljúft og skylt að vera þar og fyrir það hef ég fengið gagnrýni.

En mig langar að koma hér og bregðast aðeins við því að sérstaklega fyrir austan hefur mikið verið talað um að hér sé verið að blanda öllu saman, það hafi orðið slys á Vestfjörðum en allt sé í góðu standi á Austurlandi. Í fyrsta lagi skulum við ekki kalla það slys þegar keyrt er með opin augun og háu ljósin beint af augum á vegg. Það er ekki slys. Ástandið er algerlega ótrúlegt og ég hvet fyrirtækin sjálf til að gyrða sig í brók og fara að axla meiri ábyrgð. Ráðherra málaflokksins hefur lagt til miklar breytingar og engin slys eru án afleiðinga. Það er verið að taka þetta föstum tökum í regluverkinu en það er ekki nóg ef ekki er farið eftir því.

Hvað varðar fiskeldi á Austurlandi þá sat ég í kjördæmaviku fund með sveitarfélaginu Múlaþingi og spurði um stöðuna. Þar er það alveg ljóst að íbúar Seyðisfjarðar hafa hafnað öllu fiskeldi í firðinum. Sveitarstjórn hefur frá upphafi, frá því að sveitarfélagið var sameinað og þessi sveitarstjórn komst á  og  æ síðan, ekki viljað svara neinu er varðar það og það voru engin svör á þessum fundi frekar en áður. Sveitarstjórn ætlar ekki að standa með íbúum Seyðisfjarðar, verð ég að lesa út úr því. Að lokum vil ég benda á að það hefur ekki verið slysalaust fyrir austan;  margra mánaða stopp í vinnslu vegna alvarlegra veirusýkinga, blóðþorra og fleira. Það er ekki merki um góðan gang.

###

Virðulegi forseti. Það er búið að vera áhugavert að hlusta á þessa umræðu og gagnlegt að fá hér ólík sjónarmið fram. Mig langar að nýta mínar tvær mínútur í að fjalla aðeins um það sem mér finnst svo oft verða einhvern veginn undir í umræðunni og það er að við getum aldrei horft til ákveðinnar grunnþjónustu í þessu landi með einhverja arðsemiskröfu á bakinu. Það að þjónusta íbúa í grundvallaratriðum alls staðar á landinu verður líklega aldrei til þess fallið að einhver sé að fara að græða á því peninga. Það mun kosta peninga. Ef við horfum til þeirra fjölmörgu fyrirtækja sem hafa verið nefnd hér í umræðunni í dag og farið hefur verið í sölu á og einkareksturinn tekið yfir má sjá rauðan þráð af lakari þjónustu við íbúa landsins. Fólk hefur minni tök á því að sækja þjónustu í sínu nærsamfélagi. Því ætlaði ég að benda á byggðavinkilinn í þessu þegar kemur að hinni ýmsu þjónustu.

Annað er það, eins og hefur svo sem komið fram í umræðunni, að ef það er svo sameiginlegt mat okkar hér að einhverjar eignir ríkisins eigi að selja þarf það auðvitað að vera hafið yfir allan vafa hvernig er að því staðið og hvernig við ætlum að gera það. Þess vegna hef ég sagt að ekkert verði selt í Íslandsbanka fyrr en búið er að koma algjörlega á framfæri því að aðferðafræðin sé í lagi. Ég hef líka lagt það til að Landsbankann eigi ekki að selja. Og það höfum við sagt í VG.

Að lokum ítreka ég  að mikilvægir innviðir eiga að vera í eigu ríkisins til að tryggja þjónustu við almenna borgara en ekki til að selja þá einstaklingum úti í bæ.

###

Virðulegi forseti. Ég flyt nú í þriðja sinn þessa þingsályktunartillögu sem snýr að því að fela dómsmálaráðherra að skipa starfshóp sem hafi það verkefni að gera úttekt á stöðu umönnunar og geymslu líka, aðgengi að líkhúsum og viðeigandi húsnæði, regluverki þar að lútandi og mögulegum úrbótum á núverandi lagaumhverfi vegna þessa.

Málið leggja fram, ásamt þeirri sem hér stendur, hv. þingmenn Orri Páll Jóhannsson, Steinunn Þóra Árnadóttir, Halla Signý Kristjánsdóttir, Líneik Anna Sævarsdóttir, Logi Einarsson, Inga Sæland, Guðmundur Ingi Kristinsson, Ásthildur Lóa Þórsdóttir, Eyjólfur Ármannsson, Jakob Frímann Magnússon og Tómas A. Tómasson.

Í greinargerð með tillögunni segir m.a. að tryggja beri aðgengi að umönnun látinna og geymslu líka en sú sjálfsagða þjónusta er ekki fyrir hendi víða á landsbyggðinni. Dauðinn er eðlilegur lokaþáttur í hringrás lífsins og fyrir aðstandendur skiptir miklu máli að fá þessa sjálfsögðu þjónustu sem umönnun líka er. Það skiptir því öllu máli að lagaleg umgjörð hennar sé í lagi. Það er ekkert erfiðara en að missa náin ástvin og það sem aðstandendur þurfa að treysta á í þeim aðstæðum er virðing, skilningur og traust á því að meðferð á líki ástvina þeirra sé fylgt eftir af kostgæfni en eins er mikilvægt að gætt sé jafnræðis. Það er mikil mismunun fólgin í því að þjónustan sé svo ólík eftir því hvar á landinu fólk býr en aðstæður eru mjög mismunandi. Það hvar lík eru geymd frá dánarstundu og þar til kemur að útför skiptir máli. Það skiptir máli fyrir aðstandendur að það sé borin virðing fyrir þessari stundu, fyrir þessari upplifun og fyrir líðan þeirra. Heilbrigðisstarfsfólk, lögregla og aðrir þeir viðbragðsaðilar sem koma að málum þegar andlát á sér stað leggja sig fram um að sinna hlutverki sínu af alúð og ekki síst þeirra vegna er mikilvægt að allt regluverk sé skýrt og að góð aðstaða sé fyrir hendi. En til þess verða auðvitað að vera ákveðnar forsendur. Það verða að vera til staðar raunhæf úrræði og aðstæður til þess að vel sé hægt að halda utan um hlutina. Mjög víða um land eru ekki líkhús. Það þekkist að heilbrigðisstofnanir komi upp einhvers konar aðstöðu og þá jafnan fyrir gjafafé en sums staðar er engin slík aðstaða og verður þá að ferðast um langan veg með tilheyrandi kostnaði og óþægindum fyrir aðstandendur. Sama má segja þegar krafist er krufningar. Þá er um að ræða kostnaðarsamt og erfitt ferli sem er oft mjög þungbært fyrir aðstandendur.

Margt hefur lagast í áranna rás enda gerum við í dag allt aðrar kröfur en áður var. Staðan er engu að síður sú að breytinga er þörf og því er mikilvægt að þessi þingsályktunartillaga fái brautargengi og að við sameinumst um að standa betur að þessum mikilvæga málaflokki. Þegar degi tekur að halla og komið er að kveðjustund verðum við að geta treyst því að á okkar síðasta náttstað á þessari jörð, hvar við dveljum frá andláti til greftrunar, sé tryggður.

Virðulegi forseti. Ég ætla að lokum að ítreka það sem áður hefur verið sagt, að þetta er jafnréttismál. Landsbyggðin situr ekki við sama borð í þessum málaflokki frekar en mörgum öðrum. Það er mikilvægt í því ljósi að skýra nánar núverandi lagaumhverfi svo að fólk um allt land geti gengið að því sem vísum hlut að ástvinir þeirra hljóti viðeigandi þjónustu í andlátinu. Það er von mín að málið nái fram að ganga og að starfshópi verði komið á legg til að kortleggja stöðuna og í framhaldinu verði þessum málum komið í lag.

###

Virðulegi forseti. Já, ég fékk það í rauninni staðfest sem ég óttaðist, og hv. þingmaður staðfestir það hér, að honum hugnast ekki leið Vinstri grænna og hæstv. matvælaráðherra, að byggja hækkanir í sjávarútvegi af okkar sameiginlegu auðlind sem í dag er 33% af reiknistofni til ríkisins. Nú er verið að hækka það og það er gert í gríðarlega öflugri og faglegri vinnu. Hv. þingmaður staðfesti það, þau ætla ekki að gera það. Þau ætla að mæta með brjóstvitið af því að þau kunna þetta og geta þetta, þau þurfa ekki að taka samtalið og bara mæta og hækka veiðigjöld með einu pennastriki. Ef við erum í lýðræðisríki og ef við erum í fjölflokkakerfi og ef við erum ekki öll nákvæmlega sammála um leiðina eða niðurstöðuna, hugnast þá þingmanninum þessi aðferð, að þeir sem stýra landinu viti bara best, þurfi ekki að taka samtalið, þurfi ekki að fara í vinnuna sem grundvallast á því að við náum lýðræðislegri niðurstöðu?

###

Virðulegi forseti. Ég þakka hv. þingmanni fyrir ræðuna. Þetta var áhugavert og hér hvetur hv. þingmaður stjórnarliða til að lesa fjárlagafrumvarpið. Við lesum það augljóslega með ólíkum gleraugum og þegar sagt er að verið sé að auka í heilbrigðisþjónustu þá er nú dapurlegt að fara niður í hvern og einn málaflokk. Við vitum það. Þetta er risavaxinn málaflokkur. Það er verið að gera gríðarlega vel, búið að hækka framlög til heilsugæslunnar um 37% með sérstökum átökum. Auðvitað er það þannig að innan hvers málaflokks þarf svo líka að forgangsraða og þá gerist það á milli ára að eitthvað lækkar hér og annað hækkar í staðinn og þannig virkar þetta kerfi.

Í þessum umræðum um fjárlög hef ég haft svolítið gaman af hinni hástemmdu og hugsanlega ótímabæru kosningabaráttu Samfylkingarinnar En mig langar að spyrja hv. þingmann út í veiðigjöld. Ef hann hefur nú lúslesið fjárlagafrumvarpið þá sér hann að þar er hækkun. Það er verið að vinna markvissa og faglega vinnu í matvælaráðuneytinu undir yfirskriftinni auðlindin okkar þar sem verið er að vinna að hækkun veiðigjalda. Mig langar að spyrja hv. þingmann: Hvernig myndi hann gera þetta? Hvernig myndi Samfylkingin fara í þá vegferð að hækka veiðigjöld? Er það bara út frá eigin brjóstviti eða myndu þau hugsanlega gera eins og matvælaráðherra, að taka samtalið við alla aðila, hafa þetta tengt byggðunum í landinu og gera þetta á faglegum og vísindalegum grunni?

###

Virðulegur forseti. Ég þakka hv. þingmanni fyrir síðara andsvar. Ef ég byrja á seinni hlutanum þá kom fram hér í ræðu hæstv. félags- og vinnumarkaðsráðherra í gær að þetta samtal milli ráðuneytis og sveitarfélaga væri í góðum gangi og ég veit að unnið er að því af fullum krafti að leysa úr þessum vanda. Hvað hitt varðar þá erum við hv. þingmaður sammála um það að við vildum gera betur í loftslagsmálum. En ég ætla þó að benda á nokkur atriði af því að hér er talað eins og nákvæmlega alltaf er gert, að það sé ekkert verið að gera, að það sé allt í afturför, engin verkefni, enginn sjáanlegur árangur né plön. Það er þó ekki svo. Við erum að ná árangri jafnt og þétt og það að nota rök eins og að benda á það að hér hafi aukist útblástur á milli ára — auðvitað var það fyrirséð eftir heimsfaraldur þar sem bara margfalt færri ökutæki voru á ferðinni, þannig að þetta er einhvers konar grín að koma fram með svona tölur. Við skulum ræða borgarlínu, við skulum ræða … Mig langar að biðja forseta að leyfa mér að hafa orðið í þessari pontu. Ég nefni borgarlínu, ég nefni almenningssamgöngur. Við höfum setið góða fundi hér á Alþingi með fjölmörgum aðilum sem vinna að því að ná árangri í þessari baráttu með mörgum úrræðum. Ég hvet hv. þingmann til að kynna sér öll þau málefni sem eru í loftslagsvinnu innan ráðuneytanna því þar er mjög margt í gangi og við sjáum árangur. Ég segi aftur: Ég er sammála hv. þingmanni sem Vinstri græn, sem áhugamanneskja um þessa málaflokka, ég myndi svo sannarlega vilja sjá okkur gera þetta hraðar en við erum á réttri leið og við erum að standa okkur vel.

###

Virðulegi forseti. Ég þakka hv. þingmanni fyrir andsvarið og ég get tekið undir áhyggjur hans. Eins og kom fram í minni ræðu þá hefði ég svo gjarnan viljað sjá miklu meiri kraft í þessum málaflokki en að sama skapi, eins og hefur margoft komið fram, þá erum við með ótrúlega marga málaflokka og þeir eru ótrúlega margir gríðarlega mikilvægir. Ég mun leggja mig fram um að eiga þetta samtal við ráðherra málaflokksins og hvet aðra þingmenn til að gera það líka því að það er sannarlega svo, eins og hann nefnir með rafbílana, að við erum komin af stað. Við erum að gera vel og það kom fram í minni ræðu að við skörum fram úr hvað varðar rafbílaeign landsmanna miðað við önnur ríki þannig að allt er þetta í rétta átt. En ég get tekið undir með þingmanninum að ég vildi sjálfsögðu sjá hlutina gerast hraðar, að við gætum tekið stærri skref. En eins og fram hefur komið þá erum við að fara í rétta átt og ég hvet hv. þingmann til að spyrja nánar út í þetta þegar við hittum ráðherra málaflokksins í þessum sal.

###

Við ætlum að ...Eyjólfur.Baráttan gegn verðbólgu.Ég þakka hv. þingmanni fyrir síðara andsvar. Við spurningunni: Hvað ætlar Vinstrihreyfingin – grænt framboð að gera ef verðbólgan verður eitthvað eftir einhvern tíma? vil ég segja, að við munum að sjálfsögðu hér eftir sem hingað til taka samtalið og standa vörð um það. Ég bið um að fá að hafa orðið, hv. þingmaður. Ég segi það bara að við munum taka samtalið og ég vísa aftur í ræðu mína hér þar sem ítarlega var farið yfir alla þá vinnu sem á sér stað í félags- og vinnumarkaðsráðuneytinu núna til þess að standa vörð um kjör þessara hópa sem hann vísar til. Að síðari spurningunni, sem ég man nú ekki nákvæmlega hver var — baráttan gegn verðbólgu. Ég ætla algerlega að hafna því að ríkisstjórnin sé að skila auðu og við sjáum það í fjárlagafrumvarpinu að hér eru ýmsar aðgerðir sem eiga að stuðla að þessu. Að sjálfsögðu er það Seðlabanki Íslands sem ákvarðar stýrivexti í þessu landi en margar aðgerðir, bæði fyrr og nú, af hálfu þessarar ríkisstjórnar eru einmitt til þess fallnar að takast á við verðbólguna.

###

Virðulegi forseti. Ég vil þakka hv. þingmanni fyrir andsvarið. Mig langar að byrja á að minna á að það varð nú hækkun á miðju ári, einmitt til að mæta verðbólgunni. Ég veit ekki af hversu mikilli athygli hv. þingmaður hefur hlustað á ræðu mína ef honum fannst ég eingöngu hafa verið að tala um að hér væri allt í góðu. Stór hluti ræðu minnar fjallaði um verðbólgu og vexti og þau jákvæðu teikn sem eru á lofti um að við séum að ná árangri í þeirri baráttu. Ég get ekki skilið það að orð mín segi að hér sé allt í standi.

Mig langar síðan að segja varðandi spurningu hv. þingmanns, að hér er búið að fara vel yfir það. Hæstv. fjármálaráðherra svaraði þessu ágætlega hér áðan og það er ekkert sem ég hef við það að bæta að sinni.

###

Virðulegi forseti. Ég vil byrja á því að þakka hæstv. ráðherra og hv. þingmönnum fyrir. Hér fer fram góð umræða um fyrirliggjandi fjárlagafrumvarp sem endurspeglar þá fjármálaáætlun sem kynnt var í vor.

Þrátt fyrir að verðbólgan hafi leikið okkur grátt og geri enn eru jákvæð teikn á lofti og verðbólgan er að lækka, sem gefur von um að stýrivextir lækki frekar en hækki. Afkoma ríkissjóðs hefur batnað langt umfram bjartsýnustu spár en gert er ráð fyrir að frumjöfnuður ríkissjóðs verði um 100 milljörðum kr. betri í ár en áætlað var við samþykkt núgildandi fjárlaga. Þá eru atvinnuhorfur góðar og atvinnuþátttaka, sem kallar á margar vinnandi hendur. Við verðum að sýna ábyrga hagstjórn og með samstilltu átaki mun takast að ná niður verðbólgunni.

Við gerð fjárlaga er það mikilvægt leiðarljós að standa vörð um félagslega innviði og verja þá velferð sem byggst hefur upp á síðustu árum. Það er grundvallaratriði að verja þau sem lakast standa í samfélaginu fyrir áhrifum verðbólgunnar, enda er jöfnuður í sjálfu sér ekki aðeins réttlætismál heldur líka mikilvægt hagstjórnarmál.

Heilbrigðismálin eru veigamikill þáttur í velferð almennings og jafnframt sá þáttur sem mestu máli skiptir fyrir fólkið í landinu. Eins og fram hefur komið hafa fjárveitingar til heilsugæslu í tíð ríkisstjórnar Katrínar Jakobsdóttur aukist um 37% frá árinu 2017 á föstu verðlagi í takt við sérstaka áherslu ríkisstjórnarinnar um að efla heilsugæsluna sem fyrsta viðkomustað heilbrigðiskerfisins.

Við erum í sókn þegar kemur að málefnum öryrkja og eldri borgara. Aðgerðaáætlun um þjónustu við eldra fólk árin 2023–2027, Gott að eldast, var samþykkt á Alþingi 10. maí síðastliðinn. Áætlun ráðuneytisins er fjármögnuð og gert er ráð fyrir 700 millj. kr. samtals á næstu þremur árum til að hrinda henni í framkvæmd. Unnið er að endurskoðun örorkulífeyriskerfisins og er góður gangur í þeirri vinnu og von á frumvarpi frá félags- og vinnumarkaðsráðherra á þessum þingvetri. Ef okkur tekst að sameinast um þessar mikilvægu kerfisbreytingar hér á Alþingi, eins og hæstv. félags- og vinnumarkaðsráðherra sagði í þingsal í gær, þá verða þær gríðarlega mikilvæg skref til að draga úr fátækt og bæta lífsgæði stórs hóps íslensku þjóðarinnar. Það mun skila okkur réttlátara samfélagi og draga úr ójöfnuði. Allt eru þetta gildi sem við Vinstri græn stöndum fyrir.

Samkvæmt frumvarpi til fjárlaga fyrir árið 2024 bætast við 270 millj. kr. vegna undirbúnings og innleiðingar á matskerfi örorku og starfsendurhæfingar. Í fjármálaáætlun fyrir árin 2024–2028 er gert ráð fyrir að um 16 milljarðar kr. komi inn í kerfið á árunum 2025–2026. Jafnframt er gert ráð fyrir um 150 millj. kr. fjárveitingu til að efla stuðningsúrræði við fólk með mismikla starfsgetu. Það bætist við rúmlega 430 millj. kr. fjárveitingu sem kom inn árið 2023 í vinnumarkaðsaðgerðir í tengslum við heildarendurskoðun örorku- og endurhæfingarlífeyriskerfisins.

Eins og fram hefur komið hefur okkur fjölgað umtalsvert síðustu ár, sem er vel. Útlendingar auðga samfélagið og menningu okkar. Heilt yfir hefur atvinnuþátttaka útlendinga verið mjög góð hér á landi og mikilvægt er að standa vörð um hana. Í ljósi þessa eru fjárheimildir til Vinnumálastofnunar auknar um 450 millj. kr. vegna íslenskunámskeiða fyrir flóttafólk og virkniúrræðis og atvinnuleitar. Fjárheimildir sem nýtast eiga í samninga vegna samræmdrar móttöku flóttafólks verða alls 900 millj. kr. Þá bætast við 2,3 milljarðar kr. vegna endurgreiðslu á félagsþjónustu sveitarfélaga vegna flóttafólks, svokölluð 15. gr. Þá er kveðið á um tímabundna aukningu á fjárveitingu vegna þjónustu við umsækjendur um alþjóðlega vernd um 5 milljarða vegna aukins fjölda umsækjenda.

Það dylst engum að við í Vinstri grænum höfum og munum áfram setja umhverfis- og loftslagsmál á oddinn. Fagna ég því sérstaklega hvað umræðan um þessa málaflokka hefur með tímanum náð eyrum annarra flokka sem nú standa með okkur í VG að horfa til framtíðar með umhverfis- og loftslagsmálin að leiðarljósi. Þótt ekki sé um mikla aukningu á milli ára að ræða að þessu sinni er vert að halda til haga að frá því að ríkisstjórn Katrínar Jakobsdóttur tók við hafa framlög til málaflokksins aukist úr rúmum 17 milljörðum í rúmlega 30 milljarða, sem endurspeglar þær áherslur sem við í Vinstri grænum leggjum á umhverfismál og náttúruvernd.

Stuðningur og ívilnanir varðandi rafbíla var nauðsynlegt fyrsta skref í orkuskiptum landsmanna en í nýju fjárlagafrumvarpi eru þær ívilnanir smátt og smátt að fjara út og nú er komið að nýjum fasa þar sem gjöld aukast á rafbílaeigendur. Þetta eru mikilvæg skref sem styðja við áframhaldandi uppbyggingu í samgöngukerfinu en þar eru mörg brýn verkefni sem bíða. Með þessari nýju nálgun er einfaldlega verið að horfa til þeirrar sanngjörnu reglu að öll ökutæki taki þátt í rekstri kerfisins til að unnt sé að halda samgöngumannvirkjum við og byggja upp til framtíðar. Þetta tónar vel við mengunarbótaregluna sem ég hef alltaf stutt. Þeir sem menga eiga að borga.

Gert er ráð fyrir því að nýtt fyrirkomulag auki tekjur ríkissjóðs um 7,5 milljarða kr. árið 2024. Það er augljóst að tekjur ríkissjóðs af skattlagningu á eldsneyti og ökutæki hafa rýrnað mikið á undanförnum árum vegna breytinga á bílaflota landsmanna. Þeim fylgir jákvæður samdráttur í losun gróðurhúsalofttegunda. Hér er stundum talað eins og ekkert sé að gerast í orkuskiptum, en raunin er sú að Ísland er með næsthæst hlutfall rafbíla í heiminum þegar kemur að heimilum landsins. Við eigum enn langt í land en með stöðugum tækniframförum og nýsköpun í bland við markvissar aðgerðir ríkisstjórnar Katrínar Jakobsdóttur þokumst við áfram í þessari mestu áskorun samtímans.

Í anda Vinstri grænna ætla ég að tala aðeins meira um tekjuöflun. Nokkur mikilvæg skref varðandi tekjuöflun má finna í fjárlagafrumvarpinu og eru fingraför VG áberandi þegar litið er til aukinnar tekjuöflunar. Ferðaþjónustan hefur verið í örum vexti undanfarin ár og þrátt fyrir áföll eins og heimsfaraldur hefur stuðningur við greinina skilað sér í því að ferðaþjónustan er stöndug atvinnugrein á fleygiferð. Nú er komið að því að greinin leggi meira til samfélagsins og mun gistináttagjald verða endurvakið um áramót. Fjölgun skemmtiferðaskipa hefur fært okkur mikla aukningu ferðamanna og mun boðaður gistináttaskattur einnig ná til þeirra.

Það er mikilvægt að við styðjum við ferðaþjónustuna en á sama tíma þarf að hafa það hugfast að íslensk náttúra er auðlind sem okkur ber að vernda og varðveita. Ferðaþjónustan verður ekki sjálfbær til framtíðar nema við forgangsröðum og aðgangsstýrum inn á viðkvæm svæði. Við megum ekki ganga um of á gæðin sem eru undirstaða ferðaþjónustunnar. Sjálf hefði ég viljað sjá lengra gengið og að líkt og í öðrum löndum hefðum við hugrekki til þess að leggja gjald á alla okkar gesti við komuna til landsins, svokallað komugjald, til þess að auka fjármagn til uppbyggingar og verndar ferðamannastaða auk þess að styrkja innviði heilbrigðiskerfisins og efla löggæslu.

Það er lykillinn að réttlátu skattkerfi að aflögufærar atvinnugreinar leggi sitt á vogarskálar við uppbyggingu innviða og samfélagsins í heild. Hækkun tekjuskatts lögaðila er mikilvægt atriði í tekjuöflun fyrir árið 2024, en hann hækkar í 21%, enda hefur tekjuskattur lögaðila vaxið mikið, bæði í krónum og sem hlutfall af vergri landsframleiðslu frá þeim lágpunkti sem tekjuskatturinn náði í heimsfaraldrinum.

Fiskeldi hefur vaxið gríðarlega undanfarin ár og er nú nánast í hverjum firði Austurlands og Vestfjarða. Mikið hefur verið fjallað um greinina eftir að svört skýrsla Ríkisendurskoðunar kom út á árinu og ljóst að sú mikilvæga stefnumörkun í fiskeldi sem fram hefur farið í ráðuneytinu hefur varpað ljósi á þær miklu áskoranir sem eru í greininni. Þess vegna eru nú lagðar til 126 millj. kr. í aukið eftirlit með sjókvíaeldi. Það er verk að vinna hvað varðar öryggi og umhverfisvernd og fréttir af götóttum kvíum, blóðþorra og samráðsleysi við íbúa við áætlanir um uppbyggingu er ekki hægt að líta fram hjá. Verndun íslenska laxastofnsins er í uppnámi líkt og greint hefur verið frá í fréttum síðustu vikur eftir að gat kom á fiskeldiskví. Það er því mikilvægt að efla allt eftirlit með greininni og setja skyldur á fyrirtækin að standa betur að allri umgjörð.

Í fjárlagafrumvarpinu er gert ráð fyrir að tekjur af fiskeldi muni aukast, sem eru góðar fréttir, en við skulum líka hafa í huga að þegar slík tekjuöflun á sér stað er mikilvægt að litið sé til nærsamfélaga og arður af greininni, sem hingað til hefur að mestu runnið úr landi til erlendra eigenda fyrirtækjanna, skili sér til uppbyggingar á svæðum og að sveitarfélögin sem valið hafa að byggja upp fiskeldi á sínum svæðum njóti sanngjarns hluta þeirra tekna sem skila sér í sameiginlega sjóði. Í þessu samhengi má benda á 193 millj. kr. aukningu í Fiskeldissjóð og mun fiskeldisgjaldið í sjóðinn hækka úr 3,5% í 5%. Það mun skila u.þ.b. 630 millj. kr. í sjóðinn og fer um þriðjungur af því til hlutaðeigandi sveitarfélaga, sem er vel.

Auðlindir hafsins eru sameiginleg eign þjóðarinnar og nýting þeirrar auðlindar þarf alltaf að byggja á sjálfbærni og rannsóknum. Í fjárlagafrumvarpinu eru lagðir til fjármunir til eflingar hafrannsókna og má nefna 180 millj. kr. varanlega fjármuni til Hafrannsóknastofnunar til þessa. Eins má nefna 200 millj. kr. tímabundið átak til að telja hvali og rannsaka samspil þeirra við vistkerfið, sem og 126 millj. kr. sem eru varanlegir fjármunir til að styrkja rannsóknir sem tengjast fiskeldi. Þeir fjármunir munu nýtast til ýmissa verkefna, svo sem áhættumats og rannsókna á laxalús, umhverfisáhrifum og burðarþoli. Þá eru Fiskistofu veittir fjármunir til að efla eftirlit með fiskveiðum.

Ef við lítum til landbúnaðarins þá stöndum við á tímamótum. Breyttar neysluvenjur og áhrif loftslagsbreytinga auk mikils hraða í tækniþróun krefjast þess að við horfum með nýjum áherslum til framtíðar. Það breytir ekki þeirri grundvallaráherslu að horfa þarf til matvælaöryggis þjóðarinnar. Búvörusamningar eru undanskildir aðhaldskröfu og munu því hækka í samræmi við verðlag að teknu tilliti til raunlækkunar sem byggð er inn í samninginn. Í janúar síðastliðnum voru greiddar út 272 millj. kr., sem var síðasti hluti svokallaðra sprettgreiðslna. Það eru góðar fréttir að aukning er í framleiðslu korns hér á landi og ánægjulegt að sjá niðurstöður rannsókna sýna að kostnaður við kornrækt er sambærilegur við nágrannalöndin. Ísland hefur aukinheldur forskot þar sem það býr yfir miklu frjósömu og ódýru ræktarlandi. Í þessu samhengi verður aðgerðaáætluninni Bleikum ökrum hrint í framkvæmd og eru ný útgjöld upp á 198 millj. kr. ætluð til þess. Framlögin verða komin í 500 millj. kr. eftir þrjú ár.

Áskoranir í landbúnaði eru margar og ekki er hægt að láta hjá líða að nefna sauðfjárrækt og þær hörmulegu afleiðingar sem riðuveikin hefur haft á íslenskan sauðfjárbúskap, bæði fyrr og nú. Settar verða 110 millj. kr. í innleiðingu verndandi arfgerða gegn riðuveiki og þar með tryggjum við fjármagn í baráttunni við þennan vágest.

Húsnæðismálin eru brýn. Til skamms tíma höfðu nokkrir þættir mikil áhrif á húsnæðismarkaðinn. Lágvaxtaskeiðið á tímum heimsfaraldursins, sem kom til vegna farsællar hagstjórnar ríkisstjórnar Katrínar Jakobsdóttur, ýtti undir fjárfestingu á húsnæðismarkaði þegar hennar var þörf. Þá hefur mikil fólksfjölgun og fjöldi íbúða sem leigður er út vegna ferðaþjónustu á Airbnb áhrif á framboðshliðina. Mikilvægt er að finna lausnir á þeirri stöðu sem uppi er. Í ágústmánuði árið 2022 voru um 4.600 heimili í skammtímaleigu vegna ferðaþjónustu, þar af voru 52,8% á höfuðborgarsvæðinu. En á sama tíma hefur nýbyggðum íbúðum fjölgað. Eftir sem áður er mikilvægt að stjórnvöld stígi inn af festu, eins og boðað hefur verið, til að bæta húsnæðisöryggi. Sérstaklega þarf að huga að lausnum til handa þeim sem búa undir tilgreindum tekju- og eignamörkum. Í því tilliti er stefnt að því að tvöfalda stofnframlög til uppbyggingar leiguíbúða innan almenna íbúðakerfisins og byggja 1.000 íbúðir árin 2024–2025. Með stuðningi ríkisins verða þær 2.000. Þá er einnig áformað að horfa til frekari fjárheimilda til hlutdeildarlána sem nýtast ekki síst ungu fólki sem er að koma inn á fasteignamarkaðinn.

Í raunhæfri og ábyrgri fjármálastefnu er nauðsynlegt að fara í aðhald þegar svo ber undir. Það er flókið, en forgangsraða þarf mikilvægustu málaflokkunum fyrst. Eins og áður var komið inn á er í þessu fjárlagafrumvarpi staðið vörð um heilbrigðiskerfið og framlínustarfsfólk.

Hvað varðar aðhaldsaðgerðir þá verð ég að segja að þrátt fyrir skilning minn á stöðunni hef ég talsverðar áhyggjur af því að dregið verði úr kostnaði innan stofnana. Sameiningar stofnana geta verið gagnlegar og skilað bæði hagkvæmari rekstri og betri þjónustu. Við höfum nýlegt dæmi af vel heppnaðri sameiningu þegar Landgræðslan og Skógræktin runnu saman í Land og skóg. Einnig má nefna sameiningu Vinnumálastofnunar og Fjölmenningarseturs. Í báðum tilfellum mun sameiningin efla störf og verkefni málaflokkanna, en áhyggjur mínar lúta að þeim sameiningum sem fyrirhugaðar eru á ríkisstofnunum og að þeir málaflokkar sem undir eru séu í hættu.

Við í VG viljum standa vörð um íslenska minjavernd og eru á okkar málaskrá tvö þingmannamál er það varðar; annað um skráningu menningarminja en hitt um skip og báta, en málefnið er órjúfanlegur hluti af sögu lands og þjóðar. Í fjárlagafrumvarpinu er áætlaður sparnaður við sameiningu stofnana en það má ekki verða á kostnað minjaverndar. Sama saga er svo innan menntakerfisins eins og umræður undanfarinna daga hafa sýnt okkur. Sameiningar framhaldsskóla geta ekki verið á forsendum hagræðingar að óígrunduðu máli og í andstöðu við starfsfólk, nemendur og að mér sýnist samfélagið allt.

Virðulegi forseti. Mannréttindamál hafa verið mikið í deiglunni undanfarið líkt og hæstv. forsætisráðherra Katrín Jakobsdóttir kom inn á í stefnuræðu sinni í gær. Í tíð þessarar ríkisstjórnar hefur stuðningur við málaflokka sem falla undir mannréttindi stóraukist og á þeirri braut verður áfram haldið. Öflugur stuðningur við hagsmunasamtök hinsegin fólks hefur skipt sköpum, ekki síst þegar við horfum upp á mikla afturför víða um heim þegar kemur að réttindum þessa hóps.

Virðulegi forseti. Ég hef hér farið yfir stöðuna; tekjuöflun, aðhald og ábyrga efnahagsstjórn. Þetta fjárlagafrumvarp endurspeglar þá fjármálaáætlun sem kynnt var í sumar og ber þess merki að mörg jákvæð teikn séu á lofti. Okkur á Alþingi er falin mikil ábyrgð og ég veit að við öll, sama hvar í flokki við stöndum, berum hag almennings fyrir brjósti. Tökum saman höndum og vinnum áfram að góðum málum með jöfnuð og félagslegt réttlæti að leiðarljósi.

###
