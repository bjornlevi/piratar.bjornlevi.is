
Herra forseti. Á fundi hv. umhverfis- og samgöngunefndar í morgun fengum við góða gesti, fulltrúa öryggisnefndar Félags íslenskra atvinnuflugmanna, Isavia innan lands, frá Reykjavíkurborg og fulltrúa innviðaráðuneytisins, að ræða þær hugmyndir sem nú eru uppi varðandi uppbyggingu húsa við austur-vestur enda flugbrautarinnar á Reykjavíkurflugvelli í mikilli nálægð við flugbrautina. Margt fróðlegt kom þar fram. Það hefur líka komið í ljós í því samhengi að engar rannsóknir hafa farið fram á því hvaða áhrif slíkar byggingar, sem fyrirhugað er að byggja einhverja 300 m frá flugbrautarendanum, gætu haft á flugöryggi og rekstraröryggi flugvallarins. Það má öllum vera ljóst, í tengslum við stöðuna á Reykjanesskaga, að Reykjavíkurflugvöllur mun gegna mikilvægu hlutverki næstu árin og áratugina sem helsta samgöngumiðstöð innan lands og varaflugvöllur er einnig geysilega mikilvægur í tengslum við sjúkraflug í landinu. Í fyrra voru flogin rúmlega 900 sjúkraflug yfir landinu með hátt í 1.000 sjúklinga. Síðan má heldur ekki gleyma að flugvöllurinn er mikilvægur varðandi almannavarnir landsins.

Í júní 2022 samþykktum við hér í þinginu ný loftferðalög, sem eru mikill lagabálkur. Í nýjum loftferðalögum voru klár ákvæði og nokkrar greinar sem tengdust því hvernig hægt væri að verja með skilmerkilegum hætti flugvelli landsins. Ég held að það sé öllum ljóst að hér er um gríðarlega mikilvægan innvið að ræða, þjóðhagslegan innvið. Er ekki rétt að nýta líka það sem stendur í loftferðalögum í þessu máli? Það kom fram á fundinum í morgun að nú hefur ráðuneytið skipað skipulagsnefnd um Reykjavíkurflugvöll þannig að nú er reiknað með að sú vinna fari af stað, og það er ánægjulegt. En öllum er ljóst að það er mikilvægt fyrir þjóðina að hafa góða yfirsýn yfir þessi mál og við erum komin í miklar ógöngur þar sem við stöndum með þessi mál í dag.

###

Herra forseti. Já, ég vænti þess bara að fá gott andsvar varðandi þessar byggingar sem er verið að fara að byggja í mikilli nálægð við flugvöllinn. Það er búið að byggja mjög mikið á undanförnum árum og væntingar um að það verði miklu meira byggt í mikilli nálægð við flugvöllinn. Þess vegna hugsar maður um samkomulagið sem var gert 2019 og 5. gr. þar um rekstrarhæfni vallarins, að verja hana í þessu samhengi.

Svo vil ég rétt koma í lokin inn á loftferðalögin sem við samþykktum hér í þinginu fyrir tveimur árum þar sem voru klár ákvæði og nokkrar greinar sem tengdust því hvernig væri hægt að verja með skilmerkilegri hætti flugvelli landsins sem hefur kannski verið notað að einhverju leyti varðandi aðra innviði. En ég held að það sé öllum ljóst að hér er um gríðarlega mikilvæga innviði að ræða. Er ekki rétt að nýta líka það sem stendur í loftferðalögunum í þessu samhengi?

###

Herra forseti. Ég ætla að ræða hér aðeins um Hvassahraunsskýrsluna. Í tengslum við samkomulag sem var gert á milli ríkisins og Reykjavíkurborgar, sem undirritað var í lok nóvember 2019, átti að gera skýrslu um Hvassahraunsflugvöll. Það var reiknað með að hún kæmi út innan tveggja ára. Nú eru árin orðin rúmlega fjögur þannig að spurningin er hvenær sé von á skýrslunni og efni hennar til að fara í frekari vinnu í tengslum við þetta. Ég held reyndar að nú séu flestir komnir á þá skoðun að það sé ekki raunhæft að fara í framkvæmdir í Hvassahrauni vegna þeirra eldsumbrota og jarðhræringa sem hafa átt sér stað á Reykjanesi síðustu ár. Gosin eru orðin sex á þremur árum og flestir held ég komnir á þá skoðun að þetta sé óraunhæft, að hugmyndin sé ekki raunhæf. Það má öllum vera ljóst að Reykjavíkurflugvöllur mun gegna mikilvægu hlutverki næstu árin og áratugina í tengslum við þessa stöðu sem upp er komin sem helsta samgöngumiðstöðin innan lands og varaflugvöllur. Hann er geysilega mikilvægur í tengslum við sjúkraflug í landinu, rúmlega 900 sjúkraflug á síðasta ári með hátt í 1.000 sjúklingum, og er einnig mikilvægur fyrir almannavarnir landsins. Fyrir stuttu voru kynntar hugmyndir um að hefja byggingu við austurenda austur/vestur-brautarinnar á Reykjavíkurflugvelli, í mikilli nálægð við flugbrautina. Það hefur líka komið í ljós í því samhengi að engar rannsóknir hafa farið fram á því hvaða áhrif slíkar byggingar, kannski einhverja 200 metra frá flugbrautarendanum, gætu haft á rekstur og rekstrarhæfni flugvallarins. Er þá ekki rétt að það verði líka skoðað áður en lengra er haldið, að verja flugvöllinn?

###

Frú forseti. Ég ætla bara rétt í seinna andsvari að koma inn á það sem kom fram hér áðan í ræðu hv. þingmanns, þ.e. allt snýst þetta meira og minna um áfallaþol samfélagsins. Það hefur verið svolítið þráðurinn í þessu hjá manni í sjö ár á mörgum sviðum. Við erum ofboðslega háð. Það verður rafmagnstruflun í einhverjar mínútur eða klukkutíma og allt fer á hliðina. Ef við færum að búa við þetta sólarhringum saman eða eins og gerðist í óveðrinu fyrir norðan 2019 í desember þar sem var jafnvel rafmagnslaust dögum saman þá yrði samfélagið bara fljótt að fara. Þetta gerist ógnarhratt. Það er sama með fjarskiptakerfin, fæðuöryggi og matvælaöryggi, þetta eru allt keðjur sem eru mjög viðkvæmar. Ég held að þetta mál snúist raunverulega um það og þetta er það sem við erum að vinna með. Og eins og komið hefur fram í ræðum þingmanna í dag gengur málið út á að ná saman þessari þekkingu í eitthvert svona umhverfi þar sem við náum að stórefla þetta út í allt sem við erum að fást við í grunninnviðamálum, þar sem við erum að tala um þjóðhagslega mikilvæga innviði. Við erum ekki að tala um að kaupa sprengikúlur, skriðdreka eða eitthvað en þetta er þó það sem við getum gert. Við erum ekki að stofna her og erum ekki komin þangað en við getum gert allt sem við getum til að verja þetta samfélag fyrir áhrifum á þessa þjóðhagslega mikilvægu innviði og verja hvern og einn þeirra með öllum kröftum sem við eigum. Um það snýst málið ef við erum komin í einhvern kjarna í svona umræðu.

###

Herra forseti. Það er rétt hjá hv. þingmanni, og ég þakka fyrir hans ræðu, um fjölþáttaógnir og þá umræðu, eins og hann kom inn á áðan með netöryggismálin, og það er svo margt sem fellur þar undir. Fyrir einu og hálfu ári var ég aðalskýrsluhöfundur að skýrslu í vísinda- og tækninefndinni og hét hún Future Warfare. Þá var einmitt spurningin hvort tæknin væri að taka þetta allt yfir, hvort þetta væru bara vélmenni, Robocop, drónar og það dæmi. Það var svo skrítið að þegar unnið var að þeirri skýrslu byrjar innrásin í Úkraínu. Þá sjáum við þegar við förum að fylgjast með þessu að menn eru bara komnir svolítið aftur í fyrri heimsstyrjöldina og svipaðan hernað; moka skurði, eru fastir þar og annað. En auðvitað er alls konar með, drónarnir náttúrlega breyttu miklu og verið var að nota ódýra dróna til að gera ótrúlega og sérstaka hluti og alls konar hugvit var þarna í gangi í stríðinu. En ég held að við megum ekki, þó að það sé alltaf þessi tækniumræða um að tæknin sé að taka allt yfir, útiloka hefðbundinn hernað í heiminum. Þetta er ekki bara tækni sem er að taka allt yfir. Ég held að það sé lærdómurinn sem við erum að sjá víða um heiminn. Þó að það sé verið að nota dróna mikið og mikla tækni þá fellur mannskepnan einhvern veginn svolítið hratt í gamla tímann, þar sem allt snýst í dag um að útvega 152 millimetra sprengjukúlur. Það er verið að plaffa á allt, skjóta og nota þær gríðarlega mikið í heiminum.

###

Herra forseti. Hér talar hv. þingmaður um samvinnu háskóla sem verið er að vinna að núna. Ég held að það sé bara eitthvað sem þarf líka að þróast innan þessa máls. Þarna er verið að reyna að koma af stað hugveitu. Þetta er ekki mikið apparat en hugmyndin er að tengja saman inn í apparatinu — hvort við köllum það rannsóknarstjóra eða hvað það yrði, en það þarf náttúrlega að tengja þetta vel við fræðasamfélagið. Þá er það kannski mögulega einhver tæknileg lausn sem þarf að finna út úr varðandi aðra háskóla og slíka þætti. Það kom líka fram í minni ræðu áðan að þetta er líka hugsað til þess að embættismenn og aðrir geti aðeins svona endurnýjað sig í starfi og geti komið inn um tíma og unnið verkefni sem tengjast þessu, jafnvel í einhverjum teymum eða hvernig sem menn vilja vinna, að það sé bara frjótt fræðasamfélag sem tengist stjórnsýslunni, einkarekstrinum og öllu sem er í gangi. Eins og hv. þingmaður lauk ræðu sinni áðan þá eru þessi mál ekki að hverfa frá okkur. Eins leiðinlegt og það er þá á þetta bara eftir að stórversna. Og mikilvægi þessa málaflokks — þetta er held ég bara rétt að byrja og á svo mörgum sviðum. Við erum hérna öll með tölvurnar okkar alla daga, allir Íslendingar á samfélagsmiðlum og nýtum okkur öll þau tölvukerfi. Það er bara heilmikið að halda þessu öllu gangandi, gagnaverum, tengingum og öðru, og þetta er risastórt öryggismál þótt ekki væri annað sem við þyrftum að hugsa um. Svo er allt hitt. Þetta er því uppspretta mjög stórra hluta sem þarf að vinna með og ég held og vona að nefndin og við í þinginu getum lent þessu máli með einhverjum skynsamlegum hætti, en fyrst og fremst að þetta efli Ísland í þeim málaflokki sem hér er rætt um.

###

Herra forseti. Ég þakka hv. þingmanni fyrir hans ræðu. Það er náttúrlega svolítið skemmtilegt að vera raunverulega með einn umsagnaraðilann frá síðasta þingvetri í svona umræðu og sérfræðing á sviðinu. Hugmyndin er að þetta verði einhvers konar hugveita líka sem verði ekki hluti af stjórnsýslunni og þessu hefðbundna, sé ekki inni í ráðuneyti eða öðru heldur sé meira almennt og opið umhverfi til að laða fram þekkingu úr öllum áttum. Ég get hins vegar tekið mjög undir að ríkislögreglustjóri og Landhelgisgæslan, þeir sem fara með málefni þar sem snúa að varnar- og öryggismálum, leit og björgun og slíkum hlutum, myndu klárlega geta haft aðkomu að slíkri hugveitu. Ég held að það þurfi alltaf að vera hluti af þessari hugmynd um hugveituna að halda uppi, eins og við þekkjum annars staðar frá, lifandi umhverfi sem snýr að þessu. Þá er mikilvægt að stjórnsýslan og allir þeir sem koma að séu einn hluti með fræðasamfélaginu, almenningi, einkareknum fyrirtækjum og deildum þar í netöryggismálum og hvað það er. Þetta með gagnaverin og strengina — sjálfur kom ég sem skýrsluhöfundur í vísinda- og tækninefnd NATO-þingsins að skýrslu í haust um mikilvæga innviði í sjó, með leyfi forseta, „maritime critical infrastructure“, sem fjallaði um þessi mál. Þetta er hugmyndin: Hugveitan er ekki lokuð inni í ráðuneyti eða í stjórnsýslu. Hún er opið ferli sem allir geta tekið þátt í.

###

Herra forseti. Auðvitað vil ég náið samband við Kanada og Bandaríkin. Við byggjum á varnarsamningnum frá því í maí 1951. Hann er okkur gríðarlega mikilvægur og það þarf að halda honum við, efla og bæta. Svo er það kannski þessi stóra breyting — við vorum að ræða skýrslu Björns Bjarnasonar hér áðan, það eru ekki mörg ár síðan hún kom út, mjög góð skýrsla, mjög fín, þægilegur lestur, 30 síður og mjög vel sett fram. Stóra breytingin verður náttúrlega eftir innrás Rússlands í Úkraínu í febrúar 2022, fyrir tveimur árum. Þá óska Finnar og Svíar eftir að ganga í Atlantshafsbandalagið og Svíarnir gera það vonandi á næstu vikum. Norðmenn komust inn 4. apríl í fyrra og urðu 31. ríkið í Atlantshafsbandalaginu en svo bíðum við eftir Svíunum. Þetta gjörbreytir náttúrlega stöðu norrænnar samvinnu. Það hefur  komið fram, eins og hv. þingmaður kemur inn á, að norrænu herirnir eru að efla það mjög hvernig þeir takast á við málin. Í mörg ár hafa norrænu flugherirnir hist reglulega í Norður-Svíþjóð til að æfa,  finnski, sænski og norski flugherinn og Danirnir farnir að taka þátt. Það má ekki gleyma því að þessar fjórar norrænu þjóðir eru með 250 orrustuþotur, fullkomin tæki. Finnarnir eru að endurnýja F-35 vélarnar. 250, það er svipað eins og Bretar og Frakkar eru með, þetta 30 milljóna svæði þannig að þetta er mikið. Maður hefur heyrt að það hafi gengið vel og menn séu enn að þétta raðirnar varðandi framhaldið.

###

Herra forseti. Ég þakka hv. þingmanni fyrir andsvarið. Hafa verið rannsóknir í íslenskum háskólum? Það kemur einmitt fram í umsögnum aðila við málið í fyrra, þegar það var lagt fram í fyrsta skipti, frá Alþjóðamálastofnun Háskóla Íslands og Háskólanum á Bifröst — í  umsögn Alþjóðamálastofnunar er talað um að rannsóknir hafi verið stundaðar um áratugaskeið, ég held að það hafi verið orðið sem var notað. Ég geri mér vonir um að hér inni sé hv. þingmaður sem vill koma inn í þessa umræðu á eftir; hann hefur þekkingu og hefur unnið að þessum málum. Bifröst kemur bara með mjög fína umsögn, þar er kannski talað meira um áfallaþol samfélags, ef ég man rétt hvernig það var orðað.

Það sem mér finnst þessi tillaga ganga svolítið mikið út á er að við klárum raunverulega það sem er sett í þjóðaröryggisstefnuna 2016, í mars, apríl , og var samþykkt hér í þinginu, og síðan endurskoðaða þjóðaröryggisstefnu sem samþykkt var 28. febrúar í fyrra. Það er akkúrat þessi 6. liður, sjötta áherslan, sem snýr m.a. að sérfræðiþekkingu, það er margt talið til. Ég held að þetta sé bara einn þáttur í að ýta undir að við framkvæmum og styrkjum þjóðaröryggisstefnuna, að fara í sjálfstæðar og almennar rannsóknir fyrir opnum tjöldum og með umræðu hér á Íslandi og eflum það sem snýr að þessu í íslenskum háskólum. Það kom fram hér áðan að það er líka gríðarlega mikilvægt að vinna þetta náið og þá sérstaklega með norrænu ríkjunum og kannski Eystrasaltsríkjunum, ríkjum í norðanverðri Evrópu. En það skiptir rosalegu máli, held ég, fyrir íslenskt samfélag að vel sé að þessu staðið.

###

Herra forseti. Eins og kemur fram í greinargerðinni þá er það mikilvægt atriði að vinna með hugveitum erlendis. Það eru mjög sterkar hugveitur í þessum málum á Norðurlöndunum og víða í Evrópu almennt, í öllum löndum. Við erum kannski eitt fárra landa í Evrópu sem eru ekki með slíkar hugmyndir um akkúrat þessi mál. Ég held að sagan segi okkur það að okkar staðsetning í heiminum og svo margt, landfræðileg staða og hvernig heimspólitíkin er að þróast, landfræðileg stjórnmál — þetta fer bara stækkandi í okkar umhverfi og er eitthvað sem við verðum virkilega að halda þétt utan um og efla. Finnar, Norðmenn, Svíar, Danir; það eru alls staðar stórar hugveitur sem tengjast þessu. Þess vegna hef ég ekkert á móti því þó að friðar-, varnar- og öryggismálum verði bætt við, það er ekki málið, enda má ekki gleyma því að takmark Atlantshafsbandalagsins er að tryggja frið. Það er alltaf grunnatriðið, að tryggja stöðugleika og frið. Það er ekkert einfalt í heiminum í dag að tryggja frið. Við höfum rætt það í þingsal að lýðræðisríki heimsins eru 40–50 af 200, eða 70 í mesta lagi eins og einhver sagði — það er sagt að það séu ekki mikið fleiri en 40 alvörulýðræðisríki í heiminum. Þar sem maður hefur setið á fundum erlendis með háskólaprófessorum frá flottum, þekktum háskólum hefur verið bent á að það er bara ekkert sjálfsagt við þetta lýðræði og að viðhalda því. Það væru kannski 70 eða 80 ár þar sem væri eitthvað sem við gætum kallað nútímalýðræði. Það er ekkert eldra en það og það eru ekkert margir sem búa við það. Það er það sem við erum að reyna að verja og þannig eigum við að vinna.

###

Herra forseti. Ég þakka hv. þm. Bjarna Jónssyni fyrir andsvarið. Jú, það er gríðarlega mikilvægt, eins og ég kom að í mínu máli, að við eflum þessa umræðu. Fæðuöryggi er eitt af því. Þetta með að samþætta mismunandi stefnur og annað hjá stjórnvöldum — við hv. þingmaður eigum það sameiginlegt að vera í hv. umhverfis- og samgöngunefnd þar sem við erum núna að ræða landsskipulagið. Þar komum við einmitt inn á fæðuöryggi. Það eru breyttar áherslur í landsskipulagsstefnunni sem tengjast svolítið þessu sem við erum að fást við í þessari umræðu. Það var kannski ekki alveg svona þegar maður var að byrja að ræða málin í þessari pontu fyrir sjö árum, en nú eru miklu fleiri komnir með þetta inn hjá sér um þjóðhagslega mikilvæga innviði og það að gera samfélagið áfallaþolnara. Fæðuöryggið kemur þar inn og raforkukerfin, fjarskiptin, samgöngurnar og þessi grunnkerfi sem við þurfum að bæta. Fæðuöryggið, matvælaöryggi og þessir þættir eru bara hluti af þessu heildardæmi. Þegar við erum að tryggja öryggi landsmanna, þjóðarinnar, þá þurfum við virkilega að hafa þetta. Og ég held að það mætti gera miklu betur, eins og við höfum kannski aðeins verið að ræða með landsskipulagsstefnuna, í að samþætta mismunandi stefnur sem við vinnum hér í þinginu sem hafa kannski það meginmarkmið að tryggja áfallaþolið og styrkja samfélagið. Netöryggismálin ein og sér, netöryggisógnir, fjölþáttaógnir og slíkir þættir, þar hefur orðið gjörbreyting á þremur, fjórum árum. Þegar maður var að byrja að ræða þetta í NATO-þinginu fyrir svona sex, sjö árum gat maður varla komið heim og talað um þetta því það var bara enginn að pæla í þessu, umræðan hefði bara orðið svolítið skrýtin um hvað væri að gerast. En þetta er allt að koma hjá okkur og vonandi styrkir þetta umræðuna enn frekar.

###

Herra forseti. Ég mæli fyrir tillögu til þingsályktunar um rannsóknasetur öryggis- og varnarmála. Ásamt þeim sem hér stendur eru á málinu hv. þingmenn Sjálfstæðisflokksins Óli Björn Kárason, Hildur Sverrisdóttir, Birgir Þórarinsson, Diljá Mist Einarsdóttir og Ásmundur Friðriksson. Tillagan gengur út á að Alþingi álykti að fela utanríkisráðherra að hafa forgöngu um gerð samnings við Alþjóðamálastofnun Háskóla Íslands um sjálfstætt rannsóknasetur um öryggis- og varnarmál.

Tillaga þessi var flutt í fyrsta sinn á 153. löggjafarþingi og er nú flutt að nýju óbreytt.

Lýðræðisríki læra og laga sig að breyttum veruleika. Þann styrk verður íslenska þjóðin að nýta sér í þágu eigin öryggis, á grundvelli þekkingar sem reist er á fræðilegum grunni og fenginni reynslu. Önnur vopn hefur hún ekki. Er því lagt til að undir handarjaðri Alþjóðamálastofnunar Háskóla Íslands starfi sjálfstætt rannsóknasetur um öryggis- og varnarmál (RÖV) á grundvelli samnings við utanríkisráðuneytið.

Til að rannsóknasetrið sé starfhæft þarf að tryggja grunnfjárveitingu af hálfu ríkisins vegna tveggja starfsmanna við setrið. Á setrinu verði stundaðar rannsóknir sem nýtast á hagnýtan og fræðilegan hátt fyrir þá sem undirbúa og taka ákvarðanir um hernaðarlegt og borgaralegt öryggi. Setrið verði fræðilegur og hagnýtur samstarfsvettvangur þeirra sem standa að samhæfingarstöð um almannavarnir auk öryggisdeilda einkarekinna fyrirtækja. Starfsmenn ráðuneyta og stofnana geti nýtt setrið til að dýpka eða víkka þekkingu sína. Þá tengist setrið erlendum rannsóknastofnunum sjálfstætt og í alþjóðlegu samstarfsneti Alþjóðamálastofnunar HÍ. Rannsóknarstjóri stjórni setrinu og verði starf hans auglýst. Setrið hafi aðstöðu í húsnæði Alþjóðamálastofnunar. Setrið beiti sér fyrir útgáfu efnis á íslensku og ensku, standi að opinberum fyrirlestrum og málþingum, eitt eða í samvinnu við aðra.

Að tillögunni samþykktri verði veitt fé á fjárlögum ársins 2024 til að stíga megi fyrstu skref til að undirbúa samning utanríkisráðuneytisins og Alþjóðamálastofnunar HÍ um RÖV. Höfð verði hliðsjón af skipulagi og þróun sambærilegra rannsóknasetra annars staðar á Norðurlöndunum og í Eystrasaltslöndunum.

Innrás Rússa í Úkraínu 24. febrúar 2022 gjörbreytti þróun öryggis- og varnarmála í Evrópu, á Norður-Atlantshafi og norðurslóðum. Innrásin setur svip sinn á nýja grunnstefnu NATO sem samþykkt var í Madríd 29. júní 2022 og á sameiginlega yfirlýsingu um norræna samvinnu í öryggis- og varnarmálum sem gefin var út 15. ágúst 2022 af forsætisráðherrum Norðurlandanna.

Í norrænu yfirlýsingunni segir meðal annars að viðnámsþróttur norrænu samfélaganna skuli efldur á friðartímum, í hættuástandi og átökum með „sameiginlegu stöðumati, samvinnu í allsherjarvörnum, hagvörnum og viðnámsþrótti gagnvart skaðvænlegum aðgerðum á borð við netárásir og fjölþátta ógnir“. Virk þátttaka Íslendinga í svo víðtæku samstarfi verður ekki tryggð án þess að hér séu stundaðar fræðilegar rannsóknir á þessum sviðum í samvinnu við norrænar stofnanir. Íslendingar eiga beinlínis á hættu að einangrast á þessu nýja norræna samstarfssviði sé ekki stutt við starfsemi á borð við þá sem eðlilegt er að unnin sé á vegum RÖV.

Á níunda áratug 20. aldar starfaði öryggismálanefnd á vegum forsætisráðuneytisins með fulltrúum þingflokka. Vegna starfa hennar varð til sérfræðiþekking og miðlun hennar jók gagnkvæman skilning milli flokka í kalda stríðinu. Nefndin var lögð niður þegar því lauk.

Alþingi ályktaði 30. mars 2009 að fela ríkisstjórn Íslands að kanna grundvöll þess að setja á stofn sjálfstætt rannsóknasetur á sviði utanríkis- og öryggismála. Ríkisstjórnin fól nefnd allra þingflokka sem skipuð var í janúar 2012 á grundvelli þingsályktunar frá september 2011 um mótun þjóðaröryggisstefnu fyrir Ísland að huga að framkvæmd tillögunnar.

Í tillögum nefndarinnar um þjóðaröryggisstefnu frá 20. febrúar 2014 segir:

„Telur nefndin ekki forsendur fyrir því að setja á fót slíkt setur við núverandi aðstæður, einkum af fjárhagsástæðum. Verður því fyrsta kastið að byggja á þeirri þekkingu og reynslu sem fyrir er. Þar er nærtækast að horfa til háskóla- og fræðasamfélagsins. Þegar aðstæður leyfa og fjármunir eru fyrir hendi telur nefndin rétt að skoða á ný stofnun slíks sérfræðiseturs.“

Í 6. tölulið þjóðaröryggisstefnu fyrir Ísland, sem Alþingi samþykkti 13. apríl 2016, segir að stefnan feli í sér:

„Að tryggja að í landinu séu til staðar varnarmannvirki, búnaður, geta og sérfræðiþekking til að mæta þeim áskorunum sem Ísland stendur frammi fyrir í öryggis- og varnarmálum og til að uppfylla alþjóðlegar skuldbindingar Íslands.“

Þessi ályktun snýr að því að tryggja að í landinu sé fyrir hendi sérfræðiþekkingin sem er einn af hornsteinum þjóðaröryggisstefnunnar.

Þá er ég búinn að fara í gegnum þingsályktunartillöguna. Síðastliðinn þingvetur var málið tekið upp í utanríkismálanefnd og þar komu tvær umsagnir, annars vegar frá Alþjóðamálastofnun Háskóla Íslands og frá Háskólanum á Bifröst og mjög gott að fá þær umsagnir. Ég held að allir aðilar í fræðasamfélaginu á Íslandi telji að það sé mikilvægt að vinna að þessum málum, að afla meiri sérfræðiþekkingar í landinu sem snýr að öryggis- og varnarmálum. Það er von mín að þegar málið fer eftir þessa umræðu til utanríkismálanefndar og verður tekið þar til umræðu gangi það vel fyrir sig og nefndin skoði þessar umsagnir og óski eftir umsögnum við málið. Ég reikna með að þessir umsagnaraðilar í fyrra komi fram aftur með sínar umsagnir og hafi vonandi bara enn þá meira fram að færa. Það er margt gott í báðum umsögnum varðandi málið og ég vona að það verði lífleg umræða hér á eftir um þetta mál og það sem það snýst um.

Það er mikilvægt að hafa í huga að öryggisumhverfi Íslands hefur breyst alveg gríðarlega mikið aftur. Kalda stríðinu lauk fyrir 30 árum, í kringum 1990. Eftir það var umræðan mjög takmörkuð og þessi málefni féllu svolítið í gleymsku, áhugaleysið var mikið á þessu sviði. Það lifnaði kannski aðeins yfir umræðu um þessi málefni eftir árásirnar á tvíburaturnana í New York og á Pentagon 11. september 2001, það hafði einnig mikil áhrif á hvernig litið var á öryggismál í okkar heimshluta, út frá því hvar Bandaríkjamenn staðsettu sinn herafla. Í framhaldi af því, eða fimm árum síðar, var Keflavíkurstöðin lögð af, herstöðin á Miðnesheiði. Síðan hefur náttúrlega verið mikil umræða og orðið miklar breytingar og kannski helst frá 2018, þá sér maður miklar breytingar hér á Norður-Atlantshafinu. Oft er bent á þennan tímapunkt, sumarið og haustið 2018, í september, þegar herskipið Harry Truman kom hér upp við Íslandsstrendur. Þá voru liðin 30 ár síðan slíkt skip kom svona norðarlega í Norður-Atlantshafi. Breytingin hefur verið á síðustu árum sú að þessi skip eru að koma nokkuð reglulega, a.m.k. á hverju ári, m.a. á heræfingar sem hafa verið töluvert margar á undanförnum árum.

Við höfum líka séð miklar breytingar varðandi Grænland, áhuginn á ýmsum málefnum þar hefur stóraukist og allur vinkillinn sem snýr að norðurslóðum, ekki minnst í öryggis- og varnarmálum. Þetta sjáum við líka hjá Atlantshafsbandalaginu, NATO, þar hefur áhuginn verið að aukast. Þegar við tölum um þessi mál þá er líka alltaf stutt í umræðuna um leit og björgun á þessum svæðum. Víðast kemur sú geta fram hjá sjóherjum og landhelgisgæslum viðkomandi þjóða eins og Dana og Norðmanna og okkar Íslendinga og síðan eru fleiri lönd farin að láta sjá sig meira hér á Norður-Atlantshafinu. Við höfum líka séð aukna umferð á Keflavíkurflugvelli, það er bæði loftrýmisgæslan, hún hefur verið kannski fjórum, fimm, sex sinnum á ári, fjórum sinnum á ári á undanförnum árum, en mesta breytingin er kannski kafbátaleitarflug NATO og Bandaríkjanna. Við höfum séð miklar breytingar þar.

Það er ljóst að innrás Rússa í Úkraínu hefur gjörbreytt allri umræðu um þessi mál og fleiri svæði núna, Mið-Austurlönd. Það eru víða að skapast mikil vandamál. Í þessari tillögu er fyrst og fremst verið að fjalla um norðanvert Atlantshafið, okkar svæði, og ég vonast til þess að hér eigum við góða umræðu og að málið fái góða umræðu í utanríkismálanefnd. Vonandi komumst við í síðari umræðu og samþykkjum málið fyrir sumarið áður en við slítum þingi hér væntanlega í júní.

Ég vil nefna það grunnatriði í lokin að það er gríðarlega mikilvægt að við eflum og styrkjum þekkingu og umræðu um varnar- og öryggismál hér á landi. Sama hvaða skoðun við höfum á þeim þá er mikilvægt að umræðan fari fram og hún má ekki vera með þeim hætti eins og manni hefur stundum fundist tilfinningin vera, að við búum hér í ákveðinni búblu og hér sé ekki viðhöfð nein umræða um þessi mál. Skýrsla Björns Bjarnasonar frá 2020, sem hann vann fyrir norrænu utanríkisráðherrana, um þessi mál kom í beinu framhaldi af skýrslu Thorvalds Stoltenbergs eða var með svipuðum hætti og skýrsla Stoltenbergs frá 2010 um þessi mál. Ég sagði í umræðu í síðustu viku að það væri kannski full nauðsyn að endurskoða þá vinnu sem er í þeirri skýrslu, þá góðu vinnu sem unnin var þar, vegna þess hversu ótrúlega margt hefur breyst á þessum örfáum árum. Þar var meiri áhersla en við höfðum áður séð varðandi netöryggismál og ógnanir tengdar þeim og fjölþáttaógnir og slíka þætti. Þetta tengist allt stóru umræðunni, sem ég hef ekkert farið í, en áður en tíminn klárast þá vil ég kannski rétt nefna að við kláruðum að endurskoða þjóðaröryggisstefnu. Ég minntist aðeins á þjóðaröryggisstefnu sem var samþykkt 2016. Í fyrra, í þessum mánuði, 28. febrúar 2023, var samþykkt hér á þingi endurskoðuð þjóðaröryggisstefna fyrir Ísland. Breytingarnar sem urðu í þeirri stefnu snúa einmitt að netöryggisógnum, fjölþáttaógnum og að gera samfélag okkar áfallaþolnara, það kemur meira fram þar sem tengist varnar- og öryggismálum. Áður hafði auðvitað verið rætt um Atlantshafsbandalagið og Ísland og varnarsamninginn við Bandaríkin en þarna er líka verið að tala um að við þurfum að fara í nánari vinnu með Norðurlandaþjóðunum og vinna saman að þessum málum. Sjálfur hef ég mjög horft til Norðurlandaþjóðanna til að vinna með eins og í netöryggismálunum. Svo höfum við NATO og okkar helstu nágrannaríki.

Tíminn er að klárast en þetta þarf allt að samþætta og þessi tillaga er einn þáttur í því. Það kemur einmitt fram í endurskoðaðri þjóðaröryggisstefnu frá í fyrra mikilvægi þess að efla fræðasamfélagið og auka sérfræðiþekkingu á varnar- og öryggismálum. Það ættum við að hafa í huga sem eyland í Norður-Atlantshafinu, sem er mikilvæg staðsetning, að viðhalda góðri og öflugri umræðu um þessi mál.

###

Frú forseti. Það er kannski ekki hægt að bæta miklu við spurninguna svo að hv. þingmaður hafi þá tíma til að svara dýpra með lýðræðið. Auðvitað er það þannig að innan NATO hefur verið góð umræða um það inn á milli, í stjórnmálanefndinni og í vísinda- og tækninefndinni, a.m.k. hefur öðru hvoru komið upp umræða um þessi mál milli þingmanna og ráðherra, sérstaklega í Tyrklandi og Ungverjalandi.

Ég er svo sem ekki búinn að fylgjast með fréttum í dag, frú forseti, en í dag átti að vera stór fundur í Evrópusambandinu í Brussel um fjárveitingar til Úkraínu í þessari baráttu en ég hef því miður ekki séð neinar fréttir í dag. Það er þáttur. Svo þekkjum við að verið er að bíða eftir sams konar fjármagni frá Bandaríkjunum.

Það er náttúrlega þetta með lýðræðið, að það er bara ekkert sjálfsagt og ég held að það sé kannski eitthvað sem við þurfum að hafa virkilega í huga. Það var það sem maður lærði á þessum fundi Tyrklandi þegar einhver virtur háskólaprófessor sagði að þetta væri tiltölulega ungt hugtak og reynsla, hún væri ekki margra áratuga gömul eins og við þekkjum það í dag í vestræna heiminum. Það hefðu liðið þúsundir ára þar á undan þar sem ekki hefði verið lýðræði. Þetta væri eitthvað sem væri virkilega mikilvægt að verja, það væri bara ekkert sjálfsagt við það og það þyrfti að hafa fyrir því. Það er m.a. það sem maður hefur lært svolítið í þessu; að virða það.

Ég ætla þá að gefa hv. þingmanni annað andsvarið til að svara fyrri spurningu.

###

Frú forseti. Ég vil þakka hv. þm. Andrési Inga Jónssyni, varaformanni NATO-deildarinnar, fyrir hans ræðu. Nú erum við kannski ekki alveg á sama stað í pólitíkinni varðandi NATO og tilgang NATO og slíkt en það gæti verið forvitnilegt að spyrja hv. þingmann að því, núna þegar hann er búinn að vera að taka þátt í þessu starfi á þessu kjörtímabili og hefur verið duglegur að sækja fundi, er búinn að vera mjög öflugur í því starfi og er, eins og kemur fram, að starfa í hópi NATO og Úkraínu í þinginu: Er þetta öðruvísi heldur en hugmyndir þingmannsins voru um þetta starf áður en hann byrjaði í NATO-starfinu? Hefur þetta eitthvað breytt skynjuninni á þessum málum?

NATO, Atlantshafsbandalagið, er náttúrlega stór hluti í heiminum af kerfinu og pólitíkinni og oft er talað um það út frá lýðræði. Við höfum oft rætt og það hefur komið fram á ráðstefnum í NATO-þinginu — ég man að í Tyrklandi fyrir fjórum, fimm árum var ráðstefna með háttsettum hershöfðingjum og síðan háskólafólki frá stærstu og virtustu háskólum heimsins að ræða ýmislegt og þar á meðal lýðræðið. Það eru 200 þjóðríki í heiminum og sumir sögðu jafnvel að það væru ekki nema svona 40 alvörulýðræðisríki í heiminum. Það voru kannski aðrir sem sögðu að þau gætu mögulega verið 70 sem með góðum vilja mætti kalla lýðræðisríki.

Hvaða stöðu gegnir NATO, Atlantshafsbandalagið, varðandi lýðræði í heiminum, að verja það? Þetta eru nú bara einföldu spurningarnar. Það getur verið fróðlegt stundum að ræða þetta líka út frá því, vegna þess að helstu lýðræðisríki heimsins virðast safnast svolítið fyrir í þessu bandalagi.

###

Frú forseti. Sannarlega hefur verið varað við stríðsleiða, stríðsþreytu, með leyfi forseta, það sem kallað er á ensku „war fatigue“. Við sjáum t.d. núna hvað athyglin hefur farið af Úkraínu síðustu mánuði og í önnur mál; Miðausturlöndin, Gaza og slíka hluti. Það gerðist í byrjun að Rússland ætlaði sér að klára þetta mál í Úkraínu, klára að taka yfir landið á þrem, fjórum dögum. En nú eru þetta að verða tvö ár — ætli þetta séu ekki að verða 700 dagar núna, þetta eru tvö ár eftir þrjár vikur eða svo. Þá skiptir mjög miklu máli að halda uppi umræðunni um þessi mál. Auðvitað hefur hún alveg minnkað hjá okkur og við finnum það hér. Það var miklu meiri umræða um þessi mál í þinginu hér fyrir ári síðan, á þeim þingvetri. Við finnum fyrir því að það er minna rætt um þessi mál núna. Það er hluti af þessum stríðsleiða. Það er annað sem tekur yfir.

Nægilega undirbúin? Nei, ég held að við séum það ekki en ég held að við séum að reyna að bæta úr. Netöryggismálin, fjarskiptin, fæðuöryggi, raforkukerfið, við erum að reyna að byggja upp okkar þjóðhagslega mikilvægu innviði, styrkja þá, sem er gríðarlega mikilvægt, auka áfallaþol þessara kerfa. Það skiptir verulegu máli.

Varðandi hefðbundinn hernað og slíkt hef ég talað um það, síðast hérna fyrr í dag varðandi norræna samvinnu, að það hefur verið mikil umræða á Norðurlöndunum, meðal Dana, Norðmanna, Finna og Svía, að vinna meira saman. Það hefur bara komið fram á síðustu mánuðum. Það eru öflugir flugherir í þessum löndum og það er meira verið að vinna saman. En auðvitað þarf þetta allt að vera á borgaralegum forsendum hjá okkur, við erum ekki með her. En svo sannarlega lít ég mjög til Norðurlandanna og kannski JEF-landanna, Norðurlöndin, Eystrasaltið, Þýskaland, Holland og Bretland, í þessum andsvörum.

###

Frú forseti. Ég þakka hv. þm. Jóhanni Friðriki Friðrikssyni fyrir andsvarið. Það er náttúrlega mjög merkilegt að fylgjast með umræðunni á Norðurlöndum og bara það sem hefur verið að koma frá Svíþjóð og Noregi á þessu ári og reyndar bara í síðustu viku, frá æðstu mönnum herafla þessara ríkja, okkar nánustu vinaþjóða, um nákvæmlega þetta, að nú sé kominn tími til að viðkomandi þjóðir og stjórnkerfi vakni og fari að hafa það í huga að það þurfi að undirbúa það ef illa fer í Evrópu og á þessu svæði.

Auðvitað þurfum við eins og aðrar þjóðir að hafa þetta í huga. Ég reikna með að á vettvangi þjóðaröryggisráðs sé eitthvað um þetta rætt. Ég vil meina að það hafi lifnað verulega yfir þessari umræðu að mörgu leyti á undanförnum fáum misserum. Við kláruðum hér þjóðaröryggisstefnu og greiddum atkvæði um hana í þingsal í febrúar í fyrra, fyrir ári síðan. Þar er einmitt tekið aðeins öðruvísi á þessu en í fyrstu þjóðaröryggisstefnunni sem var samþykkt í apríl eða mars 2016. Auðvitað þurfum við að huga að þessu og það kemur fram í þeirri þjóðaröryggisstefnu sem við samþykktum í fyrra.

Netógnin, ég var að skrifa einhverjar greinar fyrir einhverjum þrem, fjórum árum. Það var nú ekki mikill áhugi á þessum málum þá en það er bara það sem kemur út úr vinnu NATO-þingsins. Mér hefur oft fundist umræðan þar vera þrem, fjórum, fimm árum á undan því sem gerist hérna heima. Við þurfum kannski að stytta líka svolítið í þeirri umræðu hérna heima við. Það er enginn að tala um að hér sé endilega að skella á stríð einn, tveir og þrír, en við þurfum svo sannarlega að vera undirbúin. Ég held að sú umræða hafi skánað mikið á undanförnum misserum.

###

Herra forseti. Ég mæli hér fyrir skýrslu Íslandsdeildar NATO-þingsins fyrir árið 2023, sem er á þskj. 956, mál 634. Mun ég gera grein fyrir starfinu á síðastliðnu ári í stuttu máli og kynna helstu mál í brennidepli á liðnu ári í starfsemi NATO-þingsins.

Ársskýrsla Íslandsdeildar fyrir árið 2023 gerir störfum þingmannanefndarinnar ítarleg skil auk skipan Íslandsdeildar. Ég mun því aðeins stikla á stóru, en vísa að öðru leyti í skýrsluna sem mælt er fyrir.

NATO-þingið er þingmannasamtök sem hefur allt frá árinu 1955 verið vettvangur þingmanna aðildarríkja NATO til að ræða öryggis- og varnarmál. Á síðustu árum hefur aðildar- og aukaaðildarríkjum NATO-þingsins fjölgað ört og starfssvið þess verið víkkað. Störf þingsins beinast í auknum mæli að öryggismálum Evrópu í heild, efnahagslegum og pólitískum vandamálum í ríkjum Mið- og Austur-Evrópu og hinu hnattræna öryggiskerfi.

Helsta markmið NATO-þingsins er að efla samstöðu og samráð þjóðþinga á sviði öryggis- og varnarmála. Aðild að NATO-þinginu áttu í lok árs 2023 31 þjóðþing en aukaaðild að sambandinu áttu tíu svæðisbundin þingmannasamtök.

Í ársbyrjun 2023 áttu eftirfarandi aðalmenn sæti í Íslandsdeild NATO-þingsins: Sá sem hér stendur, Njáll Trausti Friðbertsson, formaður, þingflokki Sjálfstæðisflokksins, Andrés Ingi Jónsson, varaformaður, þingflokki Pírata, og Stefán Vagn Stefánsson, þingflokki Framsóknarflokksins. Varamenn voru Diljá Mist Einarsdóttir, þingflokki Sjálfstæðisflokksins, Jóhann Friðrik Friðriksson, þingflokki Framsóknarflokksins og Þórhildur Sunna Ævarsdóttir, þingflokki Pírata.  Á þingfundi 18. september var sú breyting gerð að Jóhann Friðrik tók sæti aðalmanns í stað Stefáns Vagns sem tók sæti varamanns í Íslandsdeild. Íslandsdeild hélt tvo fundi á árinu til undirbúnings þátttöku sinni á fundum NATO-þingsins. Ritari Íslandsdeildar var Arna Gerður Bang alþjóðaritari.

Starfsemi þingsins fer að mestu fram í fimm málefnanefndum; stjórnmálanefnd, varnar- og öryggismálanefnd, efnahagsnefnd, vísinda- og tækninefnd og nefnd um lýðræði og öryggi. Auk þess fer mikið starf fram á vegum Miðjarðarhafshópsins. Þessar nefndir eru meginvettvangur umræðna, þær fjalla um samtímamál sem upp koma á starfssviði þeirra og vinna um þau skýrslur og tilmæli eða ályktanir sem nefndin samþykkir og þingið greiðir síðan atkvæði um. Tilmælum er beint til Norður-Atlantshafsráðsins, sem fer með æðsta ákvörðunarvald innan NATO, og í þeim er hvatt til tiltekinna aðgerða. Ályktunum þingsins er hins vegar beint til ríkisstjórna aðildarríkjanna.

Ég gegndi á árinu starfi aðalskýrsluhöfundar vísinda- og tækninefndar NATO-þingins. Þá var Andrés Ingi Jónsson kjörinn varaformaður undirnefndar lýðræðis- og öryggisnefndar og átti sæti í þingmannaráði Úkraínu og NATO-þingsins.

Þingið kemur saman tvisvar á ári, til vorfundar og ársfundar að hausti. Jafnframt halda nefndir og undirnefndir þingsins reglulega málstofur og fundi á milli þingfunda auk þess sem stjórnarnefnd heldur fundi.

Þótt NATO-þingið sé óháð NATO hafa samskipti þess við bandalagið smám saman tekið á sig fastara form. Á meðal formlegra samskipta má í fyrsta lagi nefna formleg svör við tilmælum þingsins frá framkvæmdastjóra bandalagsins fyrir hönd NATO. Í öðru lagi flytur framkvæmdastjóri bandalagsins ávarp á vorfundum og ársfundum NATO-þingsins og svarar fyrirspurnum þingmanna og í þriðja lagi kemur stjórnarnefnd NATO-þingsins og Norður-Atlantshafsráðið árlega saman til fundar í höfuðstöðvum NATO í Brussel.

Herra forseti. Á vettvangi NATO-þingsins árið 2023 var innrás Rússlands í Úkraínu í brennidepli og var fjallað um hana á öllum fundum. Lýsti var yfir algjörri samstöðu með lýðræðislega kjörinni ríkisstjórn, þjóðþingi og íbúum Úkraínu. Með yfirgangi sínum gegn Úkraínu væru Rússar að leitast við að brjóta niður lýðræðið í landinu, hræða önnur fullvalda lýðræðisríki og grafa undan grunngildum NATO og lýðræðisríkja.

Rúslan Stefantsjúk, forseti úkraínska þingsins, ávarpaði stjórnarnefndarfund NATO-þingsins í mars sl. með fjarfundarbúnaði og kallaði eftir áframhaldandi stuðningi og aðstoð aðildarríkja NATO. Þá óskaði hann eftir því að NATO-þingið beitti sér fyrir framkvæmd Búkarest-ákvörðunarinnar frá árinu 2008 þess efnis að Úkraína fengi fulla aðild að NATO og ítrekaði að landið hefði ekki efni á að bíða eftir því í 15 ár til viðbótar að aðildarumsókn þeirra næði fram að ganga.

Á vorfundum NATO-þingsins í Lúxemborg í maí var stríðið í Úkraínu helsta dagskrármálið. Þingfundur samþykkti tvær yfirlýsingar, annars vegar um hraðari aðlögun NATO á nýjum tímum hernaðarsamkeppni og hins vegar um staðfastan stuðning við Úkraínu. Í fyrri yfirlýsingunni er aðild Finnlands að bandalaginu 4. apríl fagnað og stuðningi lýst yfir við væntanlega aðild Svíþjóðar, sem muni ekki aðeins veita báðum löndunum meira öryggi heldur einnig NATO. Jafnframt er lögð áherslu á að Rússland sé mesta ógnin við öryggi, frið og stöðugleika á Evró-Atlantshafssvæðinu. Í seinni yfirlýsingunni um stuðning við Úkraínu er tilefnislaust og ólöglegt stríð Rússa í Úkraínu fordæmt harðlega og aðildarríkin hvött til að auka bæði hagnýtan og pólitískan stuðning við Úkraínu.

Á ársfundi NATO-þingsins í Kaupmannahöfn var stríðið í Úkraínu enn í brennidepli og ítrekaði þingið enn staðfastan stuðning við lýðræði, sjálfstæði og fullveldi Úkraínu og fordæmdi tilefnislausa og ólögmæta innrás Rússa. Volodymyr Zelensky, forseti Úkraínu, ávarpaði fundinn með fjarfundarbúnaði frá Kænugarði og kallaði eftir frekari stuðningi og aðstoð aðildarríkja NATO. Þá lýsti fundurinn yfir samstöðu um nauðsyn þess að styðja Úkraínu linnulaust, næstum 600 dögum eftir að stríðið hófst.

Þá tók Svetlana Tsíkanovskaja, leiðtogi lýðræðisafla í Hvíta-Rússlandi, við viðurkenningu NATO-þingsins sem veitt er árlega og ber yfirskriftina Konur í þágu friðar og öryggis. Hún þakkaði heiðurinn og sérstaklega Íslandsdeildinni fyrir að tilnefna hana til viðurkenningarinnar og veita henni tækifæri til að ávarpa fundinn. Tsíkanovskaja tileinkaði viðurkenninguna þúsundum fangelsaðra og kúgaðra kvenna í Íran, heimalandi sínu og víðar um heim.

Forseti. Öryggisáskoranir á norðurslóðum fengu athygli á árinu og tók ég ítrekað þátt í umræðum um málið og lagði áherslu á aukið mikilvægi svæðisins, m.a. í ljósi bráðnunar jökla, mikils áhuga Kína og aukinnar hernaðarviðveru Rússa. Einnig væri brýnt að gera ráð fyrir því að Rússar bregðist við atburðum líðandi stundar á norðurslóðum en með inngöngu Finnlands og Svíþjóðar í NATO yrðu sjö af átta norðurskautsríkjum aðildarríki. Í umræðum kom fram að NATO leggur aukna áherslu á norðurslóðir og hefur aukið sýnileika sinn og fjölgað heræfingum á svæðinu.

Þá var ég höfundur skýrslu og ályktunar um verndun mikilvægra innviða hafsins og hlutverk tækninnar. Í ályktuninni er lögð áhersla á þörfina fyrir skilvirkt samstarf opinberra aðila og einkaaðila og ríkisstjórnir og þjóðþing hvött til að auka vitund og forgangsraða verndun mikilvægra innviða hafsins og efla viðbúnað.

Af öðrum stórum málum sem tekin voru til umfjöllunar á fundum NATO-þingsins árið 2023 má nefna viðnám og fælingarmátt NATO, netöryggi, málefni Kína og framlög aðildarríkja NATO til varnarmála. Einnig fór fram umræða um innleiðingu uppfærðrar stefnu NATO sem samþykkt var á síðasta ári á leiðtogafundi NATO, þar sem rík áhersla er lögð á grunngildi bandalagsins; lýðræði og frelsi.  Enn fremur gaf NATO-þingið út sautján málefnaskýrslur á árinu og sex ályktanir sem nálgast má á vefsvæði NATO-þingsins.

Eins og áður sagði er gerð grein fyrir því sem fram fór á fundum nefndarinnar í fylgiskjölum skýrslu þeirrar sem hér er mælt fyrir og vísa ég til hennar varðandi frekari upplýsingar um störf nefndarinnar.

Ég vil að lokum þakka Íslandsdeildarmönnum NATO-þingsins, þeim Andrési Inga Jónssyni varaformanni, Stefáni Vagn Stefánssyni og Jóhanni Friðrik Friðrikssyni, fyrir gott samstarf á þessum mikilvæga vettvangi og læt að svo mæltu lokið umfjöllun minni um skýrslu Íslandsdeildar NATO-þingsins fyrir árið 2023.

###

Frú forseti. Það má geta þess að í umsögnum Alþjóðamálastofnunar Háskóla Íslands við málið þá hvetja þau mjög til þess og í heimsókn til utanríkismálanefndar á þeim tíma að það væri stofnað til þessa rannsóknarseturs. Mér fannst nefnilega hv. þingmaður vera að tala hér áðan í ræðu um að það væri skortur á umræðu um þessi mál og þyrfti kannski að efla þekkingu almennt um þessi mál og efla umræðuna, sem ég tek svo sannarlega undir, hún má vera miklu meiri. Ég held að miðað við það ástand sem hefur skapast hér á síðustu tveimur árum, núna í febrúar, 24. febrúar, verða komin tvö ár síðan Rússar réðust inn í Úkraínu og þá breyttist öll þessi umræða og náttúrlega gríðarlega mikið á Norðurlöndunum. Í janúar 2022 minnir mig að um 26% Finna hafi viljað ganga í NATO. Í marsmánuði var þetta orðið 76%. Það breyttist gjörsamlega öll þeirra umræða til áratuga á rúmum mánuði. Svipað gerðist í Svíþjóð. Þessu þurfum við að halda til haga og öllu í kringum þetta. Þegar öll Norðurlöndin verða orðin hluti af NATO, vonandi fer þetta að ganga með Svíana,  vonandi á næstu mánuðum, þá verður það, skilst mér, í fyrsta skipti í 500 ár sem öll Norðurlöndin eru í sama bandalaginu þegar kemur að þessum alþjóðamálum eins og varnarmálum, að verja svæðið, það ku vera 500 ár, ég heyrði það einhvern tímann nefnt í því samhengi.

Í seinna andsvari til hv. þingmanns vil ég spyrja um inngöngu Finna og Svía í NATO í samhengi við varnir Norðurlandanna í framhaldi af Úkraínustríðinu:  Er hv. þingmaður fylgjandi því að Svíar og Finnar séu hluti af NATO og þar með séu allar Norðurlandaþjóðirnar í þessu samstarfi sem skiptir okkur öll gríðarlega miklu máli?

###

Herra forseti. Ég vil byrja á að þakka hv. þingmanni fyrir hans ræðu. Ég veit ekki hvort ég sé sammála því sem kemur fram í ræðu hv. þingmanns að hér sé verið að geyma litla herstöð í byggingu suður á Keflavíkurflugvelli, það sé hugmyndin á bak við. Ég hef meira litið á þetta og skilið málið þannig í kynningum að hér væri verið að geyma á lendingarstað, á litlum flugvelli, helsta búnað sem gæti þá verið hægt að fara með á slóðir þar sem þyrfti á að halda með skömmum fyrirvara. Ef hv. þingmaður hefur eitthvað frekar um þetta að segja þá væri bara fínt að fá það fram.

Ég kom aðeins inn á rannsóknir og umræðu á Íslandi sem snýr að varnar- og öryggismálum. Sá sem hér stendur hefur verið með hér í fyrra og aftur núna, þennan þingvetur og þann síðasta, tillögu um að stofnað yrði til rannsóknarseturs um öryggis- og varnarmál á Íslandi til að efla einmitt þessa þekkingu. Er hv. þingmaður sammála þeirri nálgun að við hér á þingi tökum það skref að samþykkja slíka tillögu þannig að það kæmu skýr skilaboð til ríkisstjórnarinnar um að slíku setri yrði komið á koppinn sem snýr að því að efla þekkingu á þessu sviði og hvernig því væri háttað?

Síðan ætla ég kannski að koma bara í seinna andsvari inn á áhrif á Norðurlöndin vegna innrásar Rússa í Úkraínu og þróunina þar, ég sé að það eru svo fáar sekúndur eftir að ég ætla að bíða með það fram í seinna andsvar.

###

Frú forseti. Ég tek svo sannarlega undir það og vil kannski ítreka líka borgaralegt hlutverk starfsmanna, þ.e. Íslendinga, í þessu alþjóðastarfi eins og í Kabúl með flugumferðarstjórnina þar og rekstur flugvallarins og síðan höfum við líka Pristína í Kósovó, svipað verkefni á sínum tíma þar sem gengið var enn þá lengra og við þjálfuðum raunverulega upp flugumferðarstjórana í því verkefni. Hv. þingmaður kom líka í ræðu sinni inn á þátt Landhelgisgæslunnar sem ég hef mikið talað um hér á undanförnum árum og vill leggja mikið til. Þetta er raunverulega okkar svona, já, okkar stærsta hlutverk hjá NATO. Við höfum ekki her en við höfum þessa landhelgisgæslu og tökum að okkur borgaraleg störf eins og á radarstöðvunum og í rekstri sem tengist því. Ég tel að Landhelgisgæslan sé okkar stærsta hlutverk upp á að byggja eitthvað upp og þá vil ég líka einmitt leggja til að við skoðum hvaða samvinnu við getum haft og helst við okkar nágrannaþjóðir. Það var bent hér í ræðum á Dani og Norðmenn, það er kannski eðlilegast að líta til þeirra og annarra NATO-ríkja. Nú eru Danir að fara í miklar framkvæmdir. Þeirra varðskip, fjögur varðskip, Triton, Hvidbjørn og hvað þau nú heita, eru 30 ára gömul. Nú tóku þeir þá ákvörðun fyrir rúmu ári síðan að fara í fjárfestingar og  byggja upp þessi skip og þau eiga að taka við þessu hlutverki innan tíu ára. Svæði leitar og björgunar sem er stýrt frá Íslandi er 20 sinnum stærra en Ísland. Landhelgi okkar, íslenska efnahagslögsagan, er svona rétt um átta sinnum stærra en Ísland sjálft. Ég velti fyrir mér hvort þetta sé ekki í raun vettvangurinn sem við ættum að fara í og vinna með, með Dönum með Atlantshafið og Grænland og síðan með Norðmönnum og þessum nágrannaríkjum okkar.

###

Herra forseti. Ég vil aðeins að koma inn í þessa umræðu um norrænt samstarf og sérstaklega af því að hv. þingmaður ræddi um norrænt samstarf og varnar- og öryggismálin. Það hafa orðið gríðarlegar breytingar núna á örfáum árum þar. Mér datt í hug Stoltenberg-skýrslan frá 2010, Stoltenberg eldri, og síðan skýrslan sem Björn Bjarnason var í forsvari fyrir, ætli það hafi ekki verið 2020, kom svolítið í framhaldi af hinni og þeim miklum breytingum sem höfðu orðið. En síðan sú skýrsla var gerð hafa raunverulega orðið grundvallarbreytingar. Mig langaði að spyrja hv. þingmann hvort það væri ekki eðlilegt að það yrði skoðað, af þeim fjölda þingmanna hér sem er í þessu starfi, í norrænu samvinnunni og í Norðurlandaráði, og hvort það væri ekki ástæða til að fara að huga að þessu strax en bíða ekki í fimm, sex ár í viðbót.

Það er rétt sem hv. þingmaður kemur inn á og það er eftirtektarvert að það eru t.d. 250 orrustuþotur í flugherjum Dana, Norðmanna, Svía og Finna. Þessi ríki, eins og Finnar og Norðmenn, hafa verið að endurnýja sinn flota með fullkomnustu F-35 vélum. Ég tel að það sé gríðarlega mikilvægt að þessi vinna fari af stað á nýjan leik. Það kemur líka mikið fram í tillögum í skýrslunni, þótt ég sé ekki með hana í höndunum þá man ég eitthvað af þessu, eins og með netöryggismálin sem er svona undir öllu í samfélögunum. Það væri líka eitthvað sem við þyrftum að vinna með, að við Íslendingar horfum kannski fyrst þangað. Þarna eru náttúrlega öflug ríki í þessum málum og við þekkjum að þetta eru ríki sem hafa staðið sig gríðarlega vel í þessu. Getur hv. þingmaður tekið undir með mér að þetta sé eðlileg nálgun, að fara að huga að þessu á nýjan leik og skoða sérstaklega þau mál sem snúa að þessu?

###

Herra forseti. Eru sóknarfæri? Þau leynast örugglega víða. Hv. þingmaður kom inn á það áðan varðandi lambakjötið. Þetta erum við búin að tala um örugglega í 20 ár og það skilur það enginn. Hvernig má það vera að það sé ódýrara að fá eitthvert lambalæri — það er a.m.k. þannig inn á milli, ég veit ekki alveg hvernig þetta er núna úti í búð —  en að kaupa pítsu? Þetta er náttúrlega bara einhver þvæla. Þannig hefur það verið, eins og ég kom inn á, að við erum kannski ekki alltaf að borga fyrir gæðin. Þetta er bara eitthvað sem við eigum mikið við varðandi matvæli mjög víða.

Þetta er ekki bara íslenskt fyrirbæri, þetta er út um allt. Þegar við erum að tala um atvinnugreinina landbúnað í kreppu á Íslandi þá er, eins og ég kom inn á í ræðu minni áðan, líka kreppa í Evrópu í landbúnaði. Þess vegna finnst mér þetta svolítið leiðinleg einföldun sem kemur fram og hefur komið fram hér í þinginu undanfarin misseri og ár. Það er eins og allt myndi bara vera frábært við að fara í Evrópusambandið með íslenskan landbúnað. Ég er bara ekki þar vegna þess að maður er búinn að hlusta á þingmenn í þessum löndum og svo þarf ekkert annað en að horfa bara á sjónvarp öðru hvoru, erlendar stöðvar og annað. Eins það sem er núna að gerast í Þýskalandi og Frakklandi, alla vega í september, það horfði ég á með eigin augum en þar var búið að setja um alla akra í Slésvík-Holtsetalandi — og í lestinni frá Berlín til Hamborgar, það voru bara alls staðar einhver mótmæli — það voru skilti út um allt á ökrunum þar sem þýskir bændur voru að kvarta yfir sínum kjörum.

Af hverju nær þessi umræða ekki hingað heim? Hentar það ekki málstaðnum eða hentar það ekki íslenskri umræðu í fjölmiðlum? Ég held að mörg okkar sem tökum þátt í alþjóðastarfi verðum ansi hressilega vör við umræðu sem snýr að þessum þáttum, sem snýr að matvælum og öryggi. Þannig að víða eru vandamálin.

###

Herra forseti. Takk fyrir andsvarið, hv. þingmaður. Ég ræddi hér í fjáraukanum í 20 mínútur — eða hvort það var bara í fjárlögunum, í annarri ræðunni þar — um landbúnaðinn þannig að ég held að þar liggi gullkornin kannski í þessu samhengi hluta.

Jú, ég held að þetta sé atvinnugrein í kreppu og búin að vera lengi, eins og ég kom inn á í máli mínu áðan. Þess vegna þurfum við svona mál. Við þurfum fleiri svona mál. Síðan taldi ég upp í ræðu minni nokkra punkta. Við þurfum að leita allra hagræðingarmöguleika sem við getum. Í þessu máli hangir ávöxturinn tiltölulega lágt, held ég, á ávaxtatrénu. Ég held að flestir hljóti að skilja eðli þess í þessu litla landi okkar að við þurfum að finna að það sé stöðug hagræðing í gangi.

Ég kom inn á tæknina. Það sem er búið að gerast í sjávarútveginum á síðustu 30 árum er að á fiskvinnsluborðinu fóru 10 kíló í gegn hjá hverri manneskju sem vann við að snyrta fiskinn á borðinu en mér skilst að í okkar öflugustu húsum í dag í fiskvinnslunni séu þetta 180 kíló. Ég er ekki að fara fram á að það átjánfaldist, eða hvað það er, í lambakjötinu, að öll þessi afköst vaxi svo gríðarlega, en við þurfum líka að geta innleitt tækninýjungar þar. En á meðan greinin á í þessum fjárhagslega vanda jafn mikið og er núna og er alltaf að skrimta þá er erfitt að ná þangað, eins og kom fram í mínu máli áðan.

Já, ég tek undir það og ég hef líka lýst því, ég hef síðustu tvö ár tekið þessa ræðu hér, þetta er bara erfitt ástand sem er búið að vera hérna; Covid og síðan stríðið í framhaldinu, fjármagnskostnaður fer upp, aðfangakeðjur rofnuðu. Í íslenskum mjólkuriðnaði hugsa ég að undanfarin tvö ár séu versta tímabil sem verið hefur í mjólkinni hjá kúabændum í sirka 30, 40 ár. Ég man ekki lengra.

###

Herra forseti. Við ræðum hér frumvarp um breytingu á búvörulögum, um afurðastöðvar í kjötiðnaði. Ég vildi bara rétt koma upp og taka undir meginmarkmið frumvarpsins. Eins og kom fram í máli framsögumanns er önnur tillaga komin til atvinnuveganefndar frá hæstv. matvælaráðherra sem snýr að svipuðum málum varðandi afurðastöðvarnar. Mér finnst þetta bara eðlileg nálgun sem hér kemur fram:

„Með frumvarpinu er lögð til breyting á búvörulögum í því skyni að undanþiggja afurðastöðvar í kjötiðnaði ákvæðum samkeppnislaga. Finna má svipaðar undanþágur fyrir afurðastöðvar í kjötiðnaði í helstu samkeppnislöndum Íslands og má í því sambandi benda á að innan Evrópusambandsins eru í gildi víðtækar undanþágur frá samkeppnislögum til að styðja við framkvæmd hinnar sameiginlegu landbúnaðarstefnu sambandsins.“

Hér í vetur höfum við náttúrlega rætt töluvert um gullhúðun. Maður veltir fyrir sér, eins og í þessu máli þegar við erum á öðrum stað heldur en við sjáum innan sambandsins, hvort hér hafi verið farið eitthvað lengra, ég þekki það ekki, farið í þyngri löggjöf sem snýr að þessu heldur en Evrópusambandið heldur uppi. Ég þekki það bara ekki og kannski veit framsögumaður málsins meira um þann þátt. Það kemur líka fram hér í frumvarpinu:

„Í alþjóðlegum samanburði eru innlendar afurðastöðvar í kjötiðnaði örsmáar og því ekki samkeppnishæfar við afurðastöðvar á erlendum mörkuðum sem eru mun stærri og hagkvæmari rekstrareiningar.“

Þetta ræddum við hér fyrr í dag. Framsögumaður málsins, hv. þm. Þórarinn Ingi Pétursson, kom líka inn á sameiningu í Eyjafirðinum, Kjarnafæðis og Norðlenska. Það eru mjög góðar fréttir af þeirri sameiningu og jákvæðar fréttir. Þetta skilar sér vonandi síðan vel til bænda, eins og hefur komið fram hér í dag, í hærra afurðaverði og það verði hægt að gera betur við bændur.

Þetta er almennt, þetta er ekki bara á Íslandi eða í Evrópu, þetta er mjög víða, þ.e. að bændur eiga mjög erfiða tíma og almennt er ekki verið að borga í heiminum það verð sem væri kannski eðlilegt miðað við margt annað sem við verslum. Meðalfjölskyldan í dag er kannski að verja 12–15% af tekjum í matvæli. Þegar maður ólst upp í kringum 1980 voru tölurnar svona 30%, 35–40% jafnvel, á öðrum tíma. Allt okkar kerfi hefur náttúrlega breyst gríðarlega varðandi stuðning við landbúnað eins og ég ræddi hér fyrr í vetur í fjárlagaumræðunni. Stuðningur við landbúnaðinn hefur væntanlega farið úr 5–6% í kringum 1980 en er kominn í innan við 1% af landsframleiðslu í dag þannig að það er mikil breyting á því.

Eins og kom fram í máli mínu í andsvari við hv. þm. Magnús Árna Skjöld Magnússon hér áðan er mikil umræða í Evrópu um þessi mál og staða bænda víða í Evrópu virðist vera mjög slæm þannig að hið fyrirheitna land ýmissa, Evrópusambandið, virðist ekki vera að virka eins og hefur kannski komið fram í umræðu á seinni árum. En það er mikið sem gengur á í dag. Auðvitað hefur Úkraínustríðið, bæði hér á landi og annars staðar, búið til mikið vandamál í áburðarkaupum og í fóðri og ýmsum aðföngum, byrjaði náttúrlega í Covid þegar aðfangakeðjurnar brustu og síðan með hörmulegri innrás Rússa í Úkraínu. Þetta er yfir allt. Síðan er hækkandi vaxtakostnaður og erfið rekstrarskilyrði þannig að það á náttúrlega að beita öllum mögulegum leiðum sem hægt er að finna til að bæta afkomu bænda og atvinnugreinarinnar. Mér sýnist að þetta mál sem hefur verið rætt hér áður í þinginu á síðustu þingvetrum geti hjálpað þar til. Mig grunar að í þessu máli sé bara um markaðsbrest að ræða. Það er erfitt að tala um hefðbundinn samkeppnismarkað í litlu ríki eins og okkar, örsmáu ríki, og að hefðbundin lögmál virki með sama hætti og við Sjálfstæðismenn sjáum almennt. Í þessu umhverfi getur eðlilega verið erfitt að koma því fyrir.

Við höfum á undanförnum árum verið í nánast stöðugum bráðaaðgerðum varðandi landbúnaðinn eins og við áttum í núna fyrir jólin í fjárauka, út af því ástandi sem ég var að lýsa hér áðan og hefur skapast á síðustu tveimur árum sérstaklega. Það var brugðist við í fjárauka í desember. Við þurfum að fara að sjá fram á betri tíma, vonandi með nýjum búvörusamningi sem við klárum eftir sirka tvö ár og stefnum á að vinna, endurskoðun er nýlokið og nú gefst tími til þess að fara dýpra í framhaldinu. Vonandi náum við að klára þessi mál og fleiri, það mætti alveg horfa til nokkurra mála þegar við erum að leita að meiri hagkvæmni í búrekstri. Þetta er bara ein leið til að gera þessa íslensku atvinnugrein hagkvæmari, landbúnaðinn. Það hefur verið að nást og góðar fréttir úr Dölum núna um verndandi arfgerð gegn riðu, það er jákvætt. Ég talaði mikið í desember um kyngreiningu á nautasæði. Mér finnst það risamál fyrir nautakjötið, hjá kúabændum. Það er stórt og mikilvægt mál. Þá kom ég líka inn á mikla möguleiki á að nýta verkfæri nákvæmnisbúskapar með hjálp hlutanets þar sem stafrænar upplýsingar með hjálp gervigreindar hámarka nýtingu á ræktarlandi. Við erum vel í stakk búin til að innleiða slíka tækni. Við höfum öflugar fjarskiptatengingar í sveitum sem mögulega gætu nýst í garðyrkju og annarri jarðrækt. Við þurfum líka að hafa von í því að horfa til framtíðar með jákvæðum hætti um það sem hægt er að gera.

Það sem við ræðum hér í dag er hluti af endurskoðun á starfsumhverfi afurðastöðva og úrvinnslustöðva í landbúnaði. Það getur verið aukin sérhæfing, verkaskipting og tæknivæðing. Það hefur ekki verið hægt að byggja á Íslandi um áratugaskeið nýtt sláturhús t.d. eða nýja mjólkurstöð frá grunni. Hvað segir það okkur um atvinnugreinina og þrótt hennar að hafa hreinlega ekki getað sótt nýjustu tækni í miklu stærri stíl heldur en hefur verið gert? Sambærilega tækni höfum við séð í íslenskum sjávarútvegi, í fiskvinnslu, síðustu 30 ár. Með því að skapa þessa möguleika án þess að slíkt bitni á neytendum komast fyrirtæki í landbúnaði og bændur í sókn. Allt mun þetta stuðla að hagkvæmari landbúnaði og meiri samkeppnishæfni íslensks landbúnaðar þannig að það er mikilvægt.

Það hefur verið gerð úttekt á vegum Ríkisendurskoðunar á framkvæmd og eftirliti með innflutningi á búvörum. Það er í rauninni sorglegt hvernig tollverndin frá 2015, 2016 eða 2017, u.þ.b., þegar var farið í hana, hefur reynst illa. Eins og framsögumaður þessa máls kom inn á áðan var í síðasta tollkvótaútboði nautakjötið á 1 kr. Það segir ansi mikið um erfiða stöðu sem snýr að þessu. Einnig höfum við rætt líka um vörunúmer og annað, að það standist ekki á við innflutninginn að utan hvað kemur fram í tölum innan lands. Það er mikilvægt að fá svör um hvernig stendur á því að það sé verið að flytja inn til landsins, það hefur verið vandamál, undir röngum tollnúmerum. Við þurfum að ræða tollverndina betur og hvernig hún hefur brunnið upp á síðustu árum.

Það er mín tilfinning að bændur séu til í að breyta og endurhugsa en hvernig förum við að því þegar afkoman er eins slæm og hún hefur verið? Þetta er sérstaklega erfitt akkúrat í þessu umhverfi sem er núna. Vonandi er það aðeins að batna, við sjáum lækkun verðbólgu og vaxtakostnaðurinn er á niðurleið og í innflutningi á áburði erum við farin að sjá merki um að hlutirnir séu eitthvað að lagast.

Meðan ég man, ég vil nefna að meðalaldur íslenskra bænda er 57 ár, ég gleymdi að koma inn á það áðan. Það er töluvert hátt. Það er alvarlegt. Það þýðir að meðalbóndinn er eldri en sá sem hér stendur. Í Þýskalandi spurði ég nákvæmlega þessarar spurningar. Þar er meðalaldurinn ekki 57 ár heldur 61 ár. Þýskir bændur eru að meðaltali að komast á eftirlaun og meðalaldur þýskra bænda er eiginlega að ná eftirlaunaaldri og meðalaldurinn hækkar og hækkar þrátt fyrir hina svokölluðu landbúnaðarstefnu Evrópusambandsins. Þetta er litið gríðarlega alvarlegum augum þar, ef það verða ekki til bændur til að framleiða vöruna. Ég varð að koma þessu að, svona um það hvar við erum stödd og þetta skiptir auðvitað gríðarlega miklu máli.

En svona til þess að ljúka þessu þá vil ég bara þakka fyrir þetta mál, ég get ekki betur séð en að ég myndi styðja þetta mál þegar ég les það yfir og ég hef kannski útskýrt hér aðeins af hverju ég myndi gera það. En mér finnst bara almennt, og eins og ég sagði í ræðu hér fyrr í vetur þegar ég var að ræða málefni landbúnaðarins, af því að við erum líka að ræða orkumál mikið hérna í þinginu og erum náttúrlega komin í bölvað strand með þau mál. Sá sem hér stendur hefur mikið rætt það undanfarin ár. Við nálgumst orkuskiptin út frá þeirri hugsun að það varði efnahagslegt sjálfstæði okkar að framleiða sem mest af orku. En það er alveg sama efnahagslega sjálfstæðið undir þegar við veikjum undirstöður innlendrar matvælaframleiðslu. Matur og orka eru hornsteinar í sjálfstæði þjóðar og því skulum við aldrei gleyma. — Ég hef lokið máli mínu, herra forseti.

###

Herra forseti. Já, það er hægt að svara með mismunandi hætti. Í sjálfu sér eru bara allir að passa upp á sitt fæðuöryggi í dag, hvert sem litið er. Góð og holl matvæli er það sem þetta er farið að snúast ansi mikið um. Við sjáum það líka tengt Úkraínu og útflutningi þeirra inn í Evrópusambandsríkin. Hv. þingmaður þekkir þá umræðu og hvernig brugðist var við víða sem snýr nákvæmlega að því sama og ég tók dæmi um með Afríku og hvernig Afríkuráðið er að ræða þessi mál sem snúa að Evrópuráðinu.

Þá spyr ég hv. þingmann: Er ekki bara eðlilegt, eins og kemur fram í þessari þingsályktunartillögu, að hér sé unnið eftir svipuðu skapalóni og er gert innan Evrópusambandsins sem snýr að nákvæmlega því sem ég rakti hér, afurðastöðvum? Er það ekki bara hin eðlilegasta leið í sjálfu sér þegar við erum með svona örsmátt ríki í samanburði? Því var nú ekki hvíslað í eyra mér, ég hlustaði bara á hv. þingmann sem mælti hér fyrir þingsályktunartillögunni, að Danish Crown í Danmörku gæti slátrað öllum nautgripum á Íslandi á fimm dögum. Þetta á náttúrlega við um fleiri flokka. Það er enn ýktara dæmi, held ég, í svínaræktinni. Það eru enn þá færri dagar, tveir, þrír dagar. Er ekki bara eðlilegt að við séum með svipaðar leikreglur og gerast innan Evrópusambandsins, eins og er raunverulega verið að gefa boltann upp gagnvart  í þessu máli. En ég ítreka að innan NATO-þingsins er gríðarleg umræða um fæðuöryggi. Það kom mér bara gríðarlega óvart í Þýskalandi í september að þeir töluðu varla um annað í þýska þinginu og sérfræðingar vítt og breitt um landið sem við heimsóttum, þeir tala um alla málaflokka og hvað sem er en þetta var alltaf sama umræðuefnið: Orka og fæði.

###

Herra forseti. Ég þakka hv. þm. Magnúsi Árna Skjöld Magnússyni fyrir sína ræðu. Hann fer fögrum orðum um Evrópusambandið. Sá sem hér stendur hefur lengi verið formaður Íslandsdeildar NATO-þingsins eða síðastliðin sex ár. Fyrir fjórum, fimm árum sótti ég ásamt stjórnmálanefnd NATO-þingsins fund í Addis Ababa í Eþíópíu með Afríkuráðinu og það sem Afríkuráðið lagði mikla áherslu á við evrópska þingmenn Evrópusambandsríkjanna var: Af hverju leyfi þið okkur ekki að flytja matvæli til Evrópu? Þið eruð bara með þetta rosalega tollabandalag og haldið öllum úti og við fáum ekki að flytja inn matvæli.

Við erum með mikla umræðu í dag innan NATO-þingsins um Úkraínustríðið, sem við hæstv. forseti þekkjum ágætlega, og í tilefni af því hefur skapast meiri umræða innan Evrópu og NATO-ríkjanna um fæðuöryggi sem lykilhugtak í allri umræðu. Það kom mér gríðarlega á óvart þegar ég heimsótti þýska þingið með vísinda- og tækninefnd NATO-þingsins í september síðastliðnum hversu mikla áherslu þýska þingið og forsvarsmenn þar og sérfræðingar sem við heimsóttum vítt og breitt um Þýskaland lögðu á fæðuöryggi, fæðuöryggi, fæðuöryggi. Það var höfuðatriði. Á sama tíma og við fórum um Þýskaland voru alls staðar mótmæli þýskra bænda — alls staðar,  úti um allt. Í Kiel seinkaði manni um 30 mínútur að komast á flugvöll. Það voru slæm kjör bænda sem verið var að mótmæla og mikið ósætti. Svo erum við að upplifa aftur þessa dagana bæði í Frakklandi og Þýskalandi gríðarleg mótmæli einmitt vegna landbúnaðarstefnu Evrópusambandsins. Þannig að ég spyr bara: Er það töfralausnin hvernig staðið er að málum í dag? Og er hv. þingmaður ekki sammála mér um að Evrópusambandið er í eðli sínu tollabandalag þegar er verið að tala um samkeppni hér á milli markaða,  þegar er verið að útiloka Afríkuríki og önnur ríki í stærra samhengi út fyrir landamæri þessara ríkja?

###

Frú forseti. Ég vil taka undir það sem kemur fram í greinargerð málsins, að orkusjálfstæði er þjóðaröryggismál. Sá sem hér stendur hefur verið mjög upptekinn af því mjög lengi. Þetta er líka efnahagsmál. Staðan núna er að á undanförnum árum hafa menn verið að leggja umtalsverða fjármuni í þessa vinnu og auðvitað verið að bíða aðeins eftir vindorkunni og hvernig menn ætla að fara með það og síðan hvernig samspil vindorku, vatnsafls og jarðvarma verður og þá erum við komin að flutningskerfinu sem er lykilþáttur. Það urðu töluverðar breytingar, held ég, í pólitísku lífi Íslendinga, a.m.k. í orkumálum Íslendinga, þegar framkvæmdastjóri Landverndar tilkynnti það í byrjun mánaðar, sem mér finnst vera stefnubreyting miðað við undanfarin ár, að Landvernd styddi núna uppbyggingu flutningskerfis raforku, væri farin að skilja mikilvægi þess. Það er algjör grunnforsenda fyrir raforkukerfinu og nýtingu á þeirri raforku sem við framleiðum til fullnýtingar. En ég hef svolítið áhyggjur af því að ríkið sé að fara að taka fjárhagslega áhættu í svona verkefni, sem er áhættusamt. Það þarf gríðarlega mikla þekkingu og sterka og öfluga aðila til að standa á bak við svona hluti og það þarf gríðarlega mikla orku. Það hefur heyrst í þessari umræðu þegar ég hef fylgst með henni, hjá aðilum eins og í Reyðarfirði sem tala um að það þurfi að lágmarki, minnir mig, að byrja með 300–400 megavött í fyrsta áfanga. Það er því ljóst að hér er um stórt og mikið mál að ræða og þess vegna held ég að aðkoma ríkisins sé svolítið erfið. En auðvitað er hinn þátturinn sá hvað íslenskur almenningur fær, hvernig skatttekjur ríkisins verða eða hvað kemur frá þessari starfsemi í ríkissjóð. Það er kannski önnur umræða sem við þurfum að taka betur en ætti að afmarkast svolítið við það í umræðunni í staðinn fyrir að ríkið ætli bara að fara í ríkisvæðingu á þessu og fara í tekjuhliðina þeim megin frá.

###

Frú forseti. Sá sem hér stendur er áhugamaður um rafeldsneyti og þetta er bara hluti af því sem við erum að fara í gegnum og munum fara í gegnum á næstu árum og áratugum varðandi orkuskipti og markmið okkar með kolefnishlutleysi. En ég hef efasemdir um hugmyndafræðina hér og vildi kannski aðeins spyrja út í það. Í dag eru nú þegar miklar hugmyndir um og verið að vinna í verkefnum sem snúa að rafeldsneyti og búa það til, hvort sem orkuberinn er ammóníak, metanól eða hvað það á að vera, og einkafyrirtæki eru á fullu í þessu. Þetta eru gríðarlega stór og mikil verkefni og fjárfrek. Við erum kannski með fjóra staði á Íslandi sem eru á fullu í þessu núna í dag. Á Reyðarfirði er búin að vera mikil vinna í nokkur ár við að koma þessu á, við hliðina á álverksmiðjunni í Reyðarfirði, á lóð sem viðkomandi fyrirtæki hefur fengið í það. Það er á Grundartanga, þar er verið að vinna á fullu í þessu þar. Svo hefur verið talað um Helguvík og í Finnafirði, einn góður valkostur. Það þarf mikið afl og mikla orku til að framkvæma svona og þetta eru miklar fjárfestingar. Auðvitað hefur lengi verið talað um á Íslandi að þetta sé góður endir fyrir umframorku, að nýta yfir í rafeldsneyti, en það þarf alltaf að vera svona „base load", afsakið, frú forseti, það er æskilegt að hafa líka aðkomu annarrar orku, forgangsorku.

En aðalatriðið í þessu: Er hugmyndin hér bara ein ríkislausn varðandi þessi mál? Hver á þá aðkoma einkageirans að vera og fjárfesting þeirra fyrirtækja sem hafa verið að vinna í þessu undanfarin ár? Hvernig hugsar framsögumaður málsins þann vinkil?

###

Hófleg…Herra forseti. Það var ágæt umræða hér fyrr í dag um þetta málefni. Já, hófleg. Það er mikilvægt að tímalínan sé skýr og hvað var sagt hvenær, það skulum við alltaf hafa í huga þegar við erum að ræða þetta og reyna að hafa upplýsta umræðu um málin. Það er ljóst í þessu máli og í umsögnum flugfélaganna, Icelandair og Play, að þau leggja gríðarlega áherslu á að þetta mál sé samþykkt hér í þinginu. Það á ekki að fara fram hjá nokkrum hv. þingmanni sem hér situr. Ég vildi koma hingað upp vegna þess að mér fannst víða í umræðunni í dag farið frjálslega með staðreyndir máls og slíka hluti. Þetta er gríðarlega mikilvægt fyrir eina stærstu atvinnugrein okkar, flugið, og auðvitað ferðaþjónustuna sem hluta af henni. Það þarf að halda hlutum til haga og það er mikilvægt að halda hlutum til haga þegar við ræðum hérna grundvallarhagsmunamál okkar Íslendinga.

###

Frú forseti. Nú gerist nákvæmlega það sama og gerðist hérna áðan. Ég kom í fyrra andsvar og ég spurði spurninga og það tókst ekki að fá svarið í fyrra andsvari og það tekst heldur ekki núna í seinna andsvari. Ég spurði þeirrar einföldu spurningar: Hvað telur Miðflokkurinn að myndi gerast ef við myndum ekki samþykkja núna í þinginu það sem er verið að leggja fram sem snýr að þessu máli, ef það yrði ekki staðfest? Það er mikill ótti í rekstri og — ég er búinn að taka þetta í nokkrum andsvörum í dag — í umsögnum Icelandair og Play. Þetta er tiltölulega einföld spurning sem ég er að reyna að fá fram og það er svolítið verið að afvegaleiða spurninguna. Henni er ekki svarað. Hvað myndi það þýða fyrir íslenskan flugrekstur, Icelandair og Play, ef við myndum ekki samþykkja þetta frumvarp sem hér er lagt fram um innleiðingu þessara þriggja reglugerða núna fyrir áramót? Hver yrði skaðsemin eða hvað myndi koma fyrir þessi fyrirtæki? Þetta er þessi einfalda spurning.

Þegar við vorum að tala um tímalínu áðan, bara svo ég klári það frá, þá er það rétt að ég var einn af fyrstu þingmönnunum sem hafði gífurlegar áhyggjur af þessu máli þegar það kom fram. Síðan var gert ákveðið samkomulag sem endar 1. janúar 2027. Mér fannst mikill árangur að þetta skyldi þó nást en framhaldið er ekki ljóst vegna þess að það er verið að breyta öllu kerfinu, hvað eigi að taka við. Ég hef líka lýst því yfir að mér hefði fundist best ef það kerfi sem Alþjóðaflugmálastofnunin hefur talað fyrir, CORSIA minnir mig að það heiti, myndi taka við á heimsvísu. Áhyggjur mínar, sem ég held að Miðflokkurinn gæti tekið upp núna, snúa að samkeppnishæfni í stóra samhengi hlutanna, að Evrópa verði eitt og svo er heimurinn þar fyrir utan.

En ég endurtek spurninguna, ég vil ekki svar við neinu öðru: Hvað myndi gerast í rekstri Play og Icelandair ef við myndum ekki samþykkja frumvarpið núna um áramótin og hvaða afleiðingar hefði það fyrir fyrirtækin?

###

Frú forseti. Ég þakka hv. þingmanni fyrir ræðuna. Í umsögn Play, þar sem víða er komið við, eða einhverjir punktar, þar kemur fram, með leyfi forseta:

„Sennilega er kostnaður vegna ETS-eininga stærri hluti af rekstrarkostnaði PLAY en margir gera sér grein fyrir. Það varðar félagið því verulega hagsmuni að um viðskiptakerfi ESB gildi fyrirsjáanleiki og stöðugleiki. Þetta á meðal annars við um tímasetningar á upplýsingagjöf og uppgjör á ETS-einingum. Óvissa og tafir um framkvæmd á viðskiptakerfinu auka þannig verulega líkurnar á að félagið verði fyrir umtalsverðu tjóni sem annars mætti forðast. Tímanleg innleiðing þessa reglna er því lykilþáttur í að stuðla að samkeppnishæfni og stöðugleika í rekstri og að koma í veg fyrir óþarfa tjón og verðmætamissi.“

Mig langar að spyrja hv. þingmann sömu spurningar og ég spurði hv. þm. Bergþór Ólason, samflokksmann hv. þingmanns: Hvað myndi gerast ef við myndum ekki klára þetta mál hér á þingi, núna um helgina væntanlega, fyrir rekstur Play og Icelandair þar sem í báðum umsögnum þessara helstu flugrekstraraðila landsins eru þessar röksemdir um mikilvægi þess að málið sé klárað út frá samkeppnishæfni og fyrirsjáanleika í rekstri félaganna?

###

Frú forseti. Þetta er kannski smá spurning um víðsýni. Það þýðir ekki bara að hugsa alltaf í núinu. Það er náttúrlega verið að stefna að því að framleiða sjálfbært flugvélaeldsneyti og er gríðarleg vinna í því. Ég benti fyrr í umræðunni á það að fyrir um þremur, fjórum vikum kannski þá flaug Virgin Atlantic frá London til Bandaríkjanna á sjálfbæru flugvélaeldsneyti í fyrsta skipti yfir Atlantshafið, þetta var tilraunaflug, bara flugmenn um borð og kannski einhverjir áhafnarmeðlimir en ekki farþegar, þannig að menn eru byrjaðir að prófa þetta. Það eru þrjú ár í það sem við erum að tala um og ég ræddi einmitt hér áðan í andsvörum að ég hefði ekki trú á því að við yrðum komin með það magn sem við þyrftum 1. janúar 2027. En ég vil gjarnan að hlutum verði þannig komið fyrir á Íslandi að við verðum framtíðarframleiðslustaður fyrir flugvélaeldsneyti. Það snýr náttúrlega að því að hér erum við með gríðarlega mikilvægan flugrekstur, hvergi efnahagslega mikilvægari í hinum vestrænu löndum heldur en á Íslandi, gríðarlega stór og mikill þáttur í okkar atvinnulífi og landsframleiðslu, gjaldeyristekjum og hvernig sem við lítum á það.

Við verðum Kúba norðursins.En aðalspurningin, og það var kannski það sem ég saknaði svolítið í svarinu til að geta tekið það fyrir aftur og fá „feedback“ fyrir annað andsvar, var um hvað gerist um áramótin ef við myndum ekki samþykkja þennan þátt hér. Nei, ég er ekki þar. Hvaða áhrif hefði það að mati þingmannsins? Það er mjög mikilvægt að hv. þingmenn Miðflokksins hafi svar við því, hvað það myndi þýða. Það þýðir ekki alltaf að gagnrýna, það þarf líka að ræða hver veruleiki hlutanna er og hvað gerist í framhaldinu.

###

Frú forseti. Ég þakka hv. þingmanni fyrir sína ræðu, ég missti reyndar aðeins af fyrri partinum, það er ekki gott. Það er mjög slæmt, það er skaði að því, ég var aðeins að sinna erindum varðandi fjárlögin. Ég myndi vilja spyrja hv. þingmann: Hvað myndi það þýða fyrir íslenskan flugrekstur ef við yrðum ekki hluti af þessu kerfi núna um áramótin? Hvert er mat hv. þingmanns á því varðandi starfsemi flugrekstursins, þá fyrst og fremst Icelandair og Play, og flutninga til og frá landinu? Það kemur mjög skýrt fram í umsögnum frá Play og Icelandair að þau vilja virkilega taka þátt í þessum málum. Hvaða skoðun sem við höfum á því þá líta þau á loftslagsmálin sem mjög mikilvægt mál, það kemur mjög skýrt fram í þeirra umsögnum í þessu máli. Síðan langar mig líka spyrja um möguleikana í framtíðinni fyrir Ísland, efnahagslega, varðandi þetta sjálfbæra eldsneyti og möguleika á að geta framleitt það innan lands með aukinni orkuöflun, tryggja innlent eldsneyti í Keflavík. Það eru miklar áhyggjur hjá Icelandair sérstaklega í þeirra umsögn af því að það verði ekki nægilegt aðgengi að SAF-flugvélaeldsneyti, sjálfbæru flugvélaeldsneyti, í framtíðinni í Keflavík. Áhyggjur mínar snúa að því, eins og kom fram áðan, að við verðum kannski ekki tilbúin með það. En eru þarna ekki einmitt gríðarleg tækifæri til að framleiða slíkt með notkun íslenskrar grænnar orku? Eru ekki ákveðin tækifæri líka tengt því fyrir Ísland og hagsmuni Íslands? En fyrst og fremst er það spurningin um hvaða áhrif þetta hefði á íslenskan flugrekstur núna um áramótin og í framhaldinu næstu árin ef við værum ekki hluti af þessu kerfi sem hér er boðað.

###

Frú forseti. Ég vil ítreka mikilvægi þess sem var gert og hefur unnist á síðustu árum. Við fengum í gögnum hjá þinginu, ég held að þau séu opinber og allt það, hvað það myndi þýða ef við myndum ekki ná þessum samningi sem við náðum. Mig minnir að það hafi verið sirka 38 evrur á fluglegginn sem yrðu til. Það sem við erum að fást við hér er að meðaltalsflugleggurinn til Evrópu frá Íslandi er 2.200 km. Innan Evrópu er hann 700–800 km. Við vorum og höfum verið að reyna að fá það fram að menn virði þessa landfræðilegu stöðu okkar hér í norðvesturhluta og á nyrstu mörkum Evrópu. Það er það sem náðist og þess vegna held ég að sé bara best, í staðinn fyrir að vera með gífuryrði og nota alla frasana, að það sé verkefni okkar næstu þrjú árin, fram að 1. janúar 2027, að ná viðeigandi lausn í þessu máli. Það er verkefnið núna. Ég vona að íslensk stjórnvöld og við tökumst á við það verkefni. Í grunninn snýst þetta um að viðhalda samkeppnisstöðu landsins sem snýr að flugrekstri og samgöngum til og frá landinu. Flugið er okkar langmesta og mikilvægasta leið. Það er það sem við erum að vinna með. Með því að afneita þessu öllu saman, og það kemur alveg fram í umsögnum flugfélaganna, þá fyrst lendum við í mjög alvarlegum vandamálum. Þá mun þessi flugrekstur dragast saman um tugi prósenta mjög hratt. Það er bara þannig. Þetta yrði gríðarlegt áfall fyrir þessa starfsemi. Þannig verðum við að nálgast það sem snýr að þessum málum. Eins og ég sagði áðan um Open Skies þá er það sami samningurinn og í gegnum EES-samninginn, þar sem er verið að fást við mál frá báðum — við þurfum kannski líka að efla umræðu um þýðingu þess samnings fyrir íslenskt samfélag frá því árið 2011 þegar við gengum inn í það umhverfi.

###

Frú forseti. Mesta erindisleysa íslenskrar utanríkisþjónustu, sagði hv. þingmaður. Ég vil nú meina að það sé ekki rétt. Ég held að íslensk utanríkisþjónusta hafi staðið sig gríðarlega vel í þessu máli um þessar undanþágur sem fengust til að tryggja íslenska hagsmuni, sem eru gríðarlegir í fluginu eins og hv. þingmaður þekkir, reyndar hvergi meiri í flugrekstri í heiminum, eða a.m.k. í hinum vestræna heimi, miðað við landsframleiðslu. Ofan á þetta byggjum við síðan alla ferðaþjónustuna. Mér finnst því svolítið stóryrt að tala um mestu erindisleysu íslenskrar utanríkisþjónustu í tengslum við þetta mál. Þegar við erum að tala um EES-samninginn og íslenska flugið í dag þá verðum við hluti af Open Skies yfir Atlantshafið árið 2011. Evrópusambandið og Norður-Ameríka, Kanada, Bandaríkin og Evrópa, sömdu um Open Skies árið 2009 þannig að það væri hægt að fljúga hvert sem er þar á milli. Við verðum hluti af þessu árið 2011. Þetta er það sem bjó til, að ég hygg, þetta gríðarlega flug sem fór af stað á þessum tíma. WOW air byggðist upp úr þessu og flugfloti Icelandair stækkaði mikið og allur flugrekstur til allra þessara borga í Bandaríkjunum kom til vegna þessa. Þetta er flókið mál og ég er enn þá að vinna að skýrslubeiðni um það til að reyna að fá eitthvað frá stjórnsýslunni um hvernig þetta fór. Mér finnst líka subbukarla-eitthvað í Evrópu ekki vera alveg eðlileg nálgun. Flugfélögin eru með mjög skýrar umsagnir. Við sitjum báðir hv. þingmenn í umhverfis- og samgöngunefnd, fengum til okkar umsagnaraðila og umsagnir eru skýrar, bæði hjá Play og Icelandair, um mikilvægi þess að þetta sé klárað. Nú er hlutverkið það að ná einhverju um hvernig framhaldið verður. Ég hefði gjarnan viljað að Alþjóðaflugmálastofnunarleiðin um CORSIA hefði verið nálgunin en við getum farið í það í framhaldinu.

###

Herra forseti. Vél Virgin Atlantic sparaði um 70% í útblæstri. Það er staðan eins og hún er núna, það sem við köllum sjálfbært eldsneyti sem Boeing 787 Dreamliner flýgur á að fullu leyti stuðlar að 70% minnkun á útblæstri. Það sem við þurfum að gæta að hér er bara almennt hvernig við tryggjum samkeppnishæfni landsins varðandi flutninga í lofti og ég held að íslenskir flugrekstraraðilar hafi tekið mjög stór skref í innkaupum á vélum undanfarið og búið er að endurnýja flugflotann mikið. Við sjáum að á MAX-vélum minnkar útblásturinn kannski um 30, 35% á hvern sætiskílómetra. Play er með Neo-vélar, 320-seríuna, sem spara líka mikið í útblæstri miðað við hvernig verið hefur. En ég held að aðgengi sé mikilvægt — ég held að samkeppnishæfni flugvalla í framtíðinni muni tengjast þessu — að þessari íblöndun í gegnum sjálfbært flugvélaeldsneyti. Ég held að það sé mjög mikilvægt að tryggja þetta og að það verði raunverulega hluti af okkar loftslagsverkefnum, vegna þess að það er öllum ljóst í þessum sal hversu mikilvægt það er að hér séu góðar samgöngur. Flugið er í algjöru lykilhlutverki, við höfum minni áhuga á að sigla mjög langar leiðir yfir Atlantshafið allt árið um kring og í vetrarveðrum. Það þarf að tryggja þetta og auðvitað eru tækifæri í grænni orkuvinnslu fyrir flugið og rafeldsneytið, það hlýtur að vera eitt af þessum miklu tækifærum sem við höfum varðandi loftslagsmálin til framtíðar. Vonandi getum við stýrt þessu með nýsköpun, sem er auðvitað hvatinn á bak við kerfið; nýsköpun og þróun á sjálfbæru eldsneyti.

###

Herra forseti. Ég þakka hv. þm. Þórunni Sveinbjarnardóttur fyrir sína ræðu. Fyrirvarinn í meirihlutaáliti nefndarinnar snýr að því að áhersla er lögð á að vilji löggjafans sé að aðlögun flugrekstrar að viðskiptakerfinu ljúki 1. janúar 2027. Þegar við vorum með málið til umfjöllunar fengum við góða umsögn Icelandair um aðgengi að sjálfbæru flugvélaeldsneyti. Það eru ekki nema þrjár, fjórar vikur síðan vél Virgin Atlantic flaug frá London til Bandaríkjanna á sjálfbæru eldsneyti í fyrsta skipti yfir Atlantshafið. Reyndar voru bara flugmenn um borð, kostnaðar var svo sem ekki getið en maður fékk svona upplýsingar um að hann væri kannski áttfaldur á við verðið í dag. En með aðgengið að þessu þá komu fram áhyggjur hjá Icelandair um þennan tímapunkt. Það kom fram hjá hv. þingmanni að talað væri um þriggja ára aðlögun, sem mér finnst mjög stuttur tími, og svo yrði allt farið. Ég hef smáefasemdir um að þetta takist. Ég held að einhvers konar aðlögun þurfi að vera lengur en það. Þá snýr þetta svolítið að því, og Icelandair er kannski að benda á það, hversu nauðsynlegt það er að í Keflavík verði aðgengi að þessu sjálfbæra flugvélaeldsneyti, SAF, til að halda uppi samkeppnishæfni og nýta og fá endurgreiðslu samkvæmt kerfinu og eitthvað slíkt. En til þess að framboð verði af því, er þá ekki skynsamlegast að það eldsneyti geti orðið til hér innan lands með grænni orkuframleiðslu? Til að það geti gengið eftir, þarf þá ekki að virkja meira og framleiða meira af grænni orku í landinu? Það voru hundruð megavatta sem bara Icelandair var að tala um miðað við hvernig þetta gæti þróast á tiltölulega skömmum tíma varðandi flugvélaeldsneytið, íblöndunina og allt það. Þetta hangir svolítið saman við íslenska hagsmuni.

###

Frú forseti. Jú, jú, gera lífið skemmtilegt og ódýrara að lifa. Það er bara frábært, enda hefur náðst mikill árangur í því. Það hefur líka náðst gríðarlegur árangur einmitt í loftslagsmálum í flugrekstri í heiminum. Þegar farið var úr DC-8 í 757 náðist að sparast 50% af útblæstrinum og þegar Max-vélarnar taka við af 757-vélunum þá sparast um 30, 35%, þannig að það er gríðarlegur árangur. En það þýðir ekki að tala um svona málefni í einhverjum frösum. Það er gríðarlega mikilvægt að það sé eitthvað á bak við. Og að vera með þessa gömlu frasa sem voru fyrir samninginn og rugla þessu öllu saman í einhverja furðulega tímalínu — það er svo mikilvægt þegar við erum að taka yfirvegaða umræðu um þessa hluti að það sé gert af þekkingu, rökum og farið í gegnum gögn. Ég myndi segja að þessi ár, síðustu ár þegar flugfélögin hafa komið fyrir nefndir þingsins — og það kemur meira að segja fram í umsögnunum, Play er raunverulega að segja hversu gott þetta samstarf hafi verið yfir þennan tíma. Icelandair er með mikið af flottu og flinku fólki í sínum rekstri í þessu stóra flugfélagi á íslenskan mælikvarða til að takast á við þetta. Þetta er mjög skýrt í umsögnum og í heimsóknum forsvarsmanna félagsins til hæstv. umhverfis- og samgöngunefndar og áður væntanlega utanríkismálanefndar. Þetta er bara mikið unnið í samstarfi við þau. Þau eru fyrst og fremst að hugsa um það að lifa þetta af. Ef við hefðum ekki náð þessu samkomulagi og það myndi skapast þessi óvissa núna um áramótin ef þetta samkomulag hefði ekki komið til, út árið 2026, þá væru þau í gríðarlega erfiðum málum. Flug á Íslandi og ferðaþjónusta er gríðarlega stór þáttur í okkar efnahagsumhverfi og það verður að halda uppi fullum rökum um hvað við erum að fást við, skynsamlegum rökum, og verja íslenska hagsmuni.

###

Frú forseti. Ég vil byrja á að þakka hv. þingmanni fyrir ræðuna. Mér fannst svolítið frjálslega farið með tímalínu máls og hvað við erum að tala um hér. Ég tek undir það, og við áttum sameiginlega setu í hv. utanríkismálanefnd þegar við vorum að fást við þetta flugmál og loftslagskvóta og annað, að þetta eru gríðarlegir hagsmunir. Við erum sammála um það. En ég vil ekki gera lítið úr þeirri lausn sem við fengum til næstu ára. Það er rétt hjá hv. þingmanni að við bíðum í ákveðinni óvissu með framhaldið. Ég hefði gjarnan viljað sjá Alþjóðaflugmálastofnunina, með CORSIA-kerfið, að það hefði náðst á heimsvísu upp á samkeppnishæfni og annað vegna þess að hagsmunir okkar eru kannski mestir í fluginu, augljósir, og við ræddum heilmikið í gegnum árin þann hluta. Umsagnir Icelandair og Play í þessu máli eru mjög sannfærandi og augljóst hvað íslensku flugfélögin vilja gera. Þau leggja gríðarlega áherslu á að málið sé klárað fyrir áramót vegna þeirrar óvissu sem getur skapast varðandi þeirra málefni, málefni flugsins, sem gæti orðið þeim mjög dýr. Icelandair segir hér í síðustu málsgrein, með leyfi frú forseta:

„Icelandair leggur jafnframt mikla áherslu á að frumvarpið verði að lögum fyrir áramót enda gæti það haft ófyrirsjáanlegar og neikvæðar afleiðingar fyrir samkeppnisstöðu íslenskra flugfélaga og íslensks efnahagslífs í heild sinni ef það mun dragast að innleiða reglurnar.“

Þetta verður ekki skýrara. Play er með svipaða umsögn í þessa veru. Flugfélögin líta á það sem grundvallarmál að þetta verði samþykkt. Svo þurfum við að vinna þetta áfram. Ég myndi aldrei gera lítið úr þeim samningi sem var gerður hérna um framhaldið út árið 2026 í þessu máli.

###

Herra forseti. Hér erum við að ræða mjög mikilvægt mál og ljóst að þetta er erfitt mál og í rauninni ótrúlegt að við séum komin í þessa stöðu sem við erum að reyna að leysa hér. Í sjálfu sér má segja að það sé alvarlegt inngrip ef það þarf að grípa til þess sem er verið að ræða hér og frumvarpið snýst um.

Hv. þm. Óli Björn Kárason er sem framsögumaður málsins búinn að fara ágætlega yfir málið og reifa það, hvernig það stendur, en ég ætla bara rétt í lokin að koma aðeins inn á þessa almennu umræðu um þennan málaflokk. Ég hugsa að þetta sé kannski það sem maður hefur verið að ræða einna mest síðan maður kom inn á þing fyrir sjö árum, fyrir utan kannski flugvelli og slík mál, samgöngumálin. Þetta hefur sannarlega verið mjög ofarlega á listanum. Ég var fyrir rælni áðan að skoða fyrstu ræðu mína, í mars 2017. Hún endaði með þessum hætti, ég vitna bara í hana:

„Ég held satt að segja að þetta sé eitt af helstu verkefnum íslensks samfélags í dag og mikilvægt að þessi umræða nái inn á hið háa Alþingi. Auðvitað tengist það að mörgu leyti allt saman; orkuskiptin, það sem við vorum að ræða hér varðandi rammaáætlun og raforkukerfið. Ég vonast til að á næstu missirum förum við að taka umræðuna um raforkuflutningana og raforkukerfið í landinu af meiri krafti og á heilsteyptari hátt.“

Þetta var sagt fyrir rétt tæpum sjö árum. Fyrir sjö árum, 2016 eða 2017, í fyrri umræðunni um þetta mál, fyrir lok nóvember minnir mig,  var ég einmitt að benda á það sem Landsnet var að vara við í skýrslu, sem ég vitnaði í þá, í hvað stefndi. Og það sem var varað við hefur gengið eftir.

Ég veit ekki hvað orsakar ákveðinn slóðaskap í þessum málum hjá okkur. Í ræðunni í mars 2017, sem ég vitnaði í áðan, kom ég inn á að það gæti verið að fólk á suðvesturhorni landsins væri orðið vant því að þurfa ekki að hugsa um þennan málaflokk, raforkumálin. Það hefur ekki orðið alvarlegur raforkuskortur eða rafmagnstruflanir á höfuðborgarsvæðinu í 30 ár eða síðan í kringum 1990. Fæðingin að höfuðborgarsvæðinu eru fjórar, fimm öflugar línur og mjög öflugt kerfi sem er sjálfsagt með því besta sem þekkist á heimsvísu. En það sem við þurfum að bæta og var ekki almennt í huga fólks og jafnvel stóriðjunnar og fleiri aðila — þá var jafnvel hugmyndin að það þyrfti ekkert að bæta í flutningskerfið úti á landsbyggðinni, að það þyrfti ekki að byggja upp byggðalínuna. Það eru örfá ár síðan þessi viðhorf voru uppi en þau hafa elst mjög illa, margt mjög illa. Umsagnir hér við þingið og það sem hefur verið sagt í ræðu og riti víða í samfélaginu, í blaðagreinum og annað, margt hefur elst mjög illa og það er hægt að rifja það upp síðar með nákvæmari hætti.

Hér er algjörlega um lykilmál að ræða í okkar samfélagi og kannski óþarfi að fara allt of djúpt í það. Ég vildi bara ítreka þetta og þann málflutning sem snýr að því að við flýtum því með öllum hætti að byggja upp flutningskerfið, hjartað, kjarnann í okkar orkukerfi, raforkukerfi þjóðarinnar, sem er flutningskerfi raforku, og að það verði farið í það hið allra fyrsta. Með því skapast líka möguleikar til að nýta aðra græna orkukosti, endurnýjanlega orkukosti, hvort sem það eru vatnsaflsvirkjanir samþykktar í nýtingarflokk, sem ekki er hægt að nýta í dag vegna þess að það er ekki til flutningskerfi til að flytja þá orku sem gæti orðið til við þær framkvæmdir. Við erum með nokkur svoleiðis dæmi. Við erum að fá vindorkulöggjöfina og til að þetta spili saman, vindurinn, vatnsaflið og jarðvarminn, öll þessi endurnýjanlega orka, þá þurfum við öflugt flutningskerfi. Þannig að mín tillaga í þessu er að það á að vera algjört forgangsverkefni að flýta með öllum mögulegum hætti að byggja upp flutningskerfið. Það hafa náðst mikilvæg skref með Kröflulínu 3 og Hólasandslínu 3 á milli Fljótsdalsvirkjunar og Rangárvalla við Akureyri en það á eftir að byggja Blöndulínu 3 milli Akureyrar og Hvalfjarðar og Holtavörðuheiðarlínu 1 og 3 og það á að vera algjört forgangsverkefni í dag. Í kerfisáætlun Landsnets eins og hún er í dag er reiknað með að þessum framkvæmdum ljúki 2030 eða 2032 en til þess að orkunýtni aukist — og við erum að sjá ástand skapast hér, minni úrkoma, það er núna ítrekað verri vatnsstaða í vatnslónum — þá held ég að við eigum að fara í það. Með því að skapa það öfluga kerfi getum við tengt græna orkuöflun vítt og breitt og marga góða kosti. Þannig eigum við að byggja þetta mál upp þannig að við þurfum ekki að vera að ræða svona mál. Við eigum ekki að lenda í þeirri stöðu, eins og við erum að lenda í núna, að vera komin alla leið út í þessa umræðu.

Ég veit að þetta er erfitt hjá hv. atvinnuveganefnd. Sjálfur var ég framsögumaður raforkulaga í nefndinni fyrir þremur árum þegar við tókum heildarendurskoðun á löggjöfinni þannig að ég þekki vel til, þetta eru mjög flókin verkefni, erfitt að setja sig inn í þau og flækjustigið með því meira sem gerist hér í þinginu. En við vonum að þetta fari allt vel og að það sem hv. atvinnuveganefnd er að vinna með hér fari allt vel og verði okkur öllum og landi og þjóð til góðs.

###

MorgunblaðinuHerra forseti. Með leyfi forseta, langar mig rétt að lesa upp úr  í morgun. Þar kemur fram:

„Þannig segir Þórunn Sveinbjarnardóttir, flokkssystir Jóhanns Páls og fyrrverandi umhverfisráðherra, um ummæli hans í blaðinu að „þetta sé frjálsleg túlkun á stefnu Samfylkingarinnar“, en vill ekki upplýsa um samtöl innan þingflokksins hvað þetta varðar. „Hann fer fram og lýsir sínum skoðunum. Ég byggi mína afstöðu á stefnu Samfylkingarinnar,“ segir Þórunn.“

Þá kemur þessi fína spurning:

„Ríkir þá ekki einhugur í þingflokknum um stefnuna í orkumálum? „Nei, kannski ekki, en hann verður þá að svara því. Mitt haldreipi er stefna Samfylkingarinnar og ég tala fyrir henni, hvort sem er innan þingflokks eða utan,“ segir Þórunn.“

MorgunblaðinuÞetta er það sem kemur fram m.a. í í dag. Það skiptir virkilega máli þegar um er að ræða pólitík á Íslandi að vita hvar fólk stendur og hvar við stöndum í orkumálum og ég hvet hv. þingmann til að taka þetta upp og enn sterkar, bæði hér í þinginu og í fjölmiðlum, og uppfræða okkur hin um þetta vegna þess að ég lít svo á að pólitískt sé þetta eitt af helstu málum, grunnmálum í íslensku samfélagi sem við erum að fara að fást við næstu 10–15 árin. Þetta verður stærsta málið, rafvæðing landsins er risamál. Þetta er gríðarlega mikið efnahagsmál og skiptir samkeppnishæfni landsins gríðarlegu máli.

Síðan tek ég undir umræðuna hjá hv. þingmanni hér áðan, eins og ég skildi hann a.m.k., ég skildi umræðu hans þannig. Þetta eru gríðarlega flókin lög. Sá sem hér stendur var í atvinnuveganefnd fyrir tveimur, þremur árum, var framsögumaður máls þegar við tókum svolítið raforkulögin í gegn og kynntist þessu. Mikið flækjustig, svolítið ógegnsætt og erfitt að tækla. Kerfið er lokað og þegar á að tryggja orku og raforkuöryggi, sem er þjóðaröryggismál á Íslandi, í lokuðu kerfi þar sem við treystum á græna orku, þá skiptir raforkukerfið og flutningskerfið gríðarlegu máli.

Ég minni þingmenn á ræðutímann.

###

MorgunblaðinuHerra forseti. Ég vil byrja á að þakka hv. þingmanni fyrir ágæta ræðu og ég tek undir með hv. þingmanni að ein eða tvær virkjanir munu kannski ekki skipta sköpum á þessum tímapunkti en einhvers staðar þarf að byrja og eins og staðan er núna, til að við ráðum við orkuskiptin sem við viljum sjá gerast hér næstu 10–15 árin, þá þurfum við kannski einhverjar virkjanir upp á 60–90 MW að meðaltali í aukinni orkuframleiðslu á hverju einasta ári til að standast orkuskiptin og það hvert við stefnum í að rafvæða þjóðina. Það er rétt sem hv. þingmaður kemur inn á, við erum með lokað orkukerfi, fulllestað kerfi. Ég tek svo sannarlega undir það. En það sem ég vil kannski rétt koma inn á eru þessar fréttir. Ég var ánægður með viðtal við hv. þingmann í fyrir tveimur dögum. Ég hugsaði: Já, ókei, það er bara svolítil breyting í gangi og við ætlum að fara að drífa okkur í þessu og fara að gera eitthvað. Ég var ánægður með það. En síðan dró kannski svolítið úr því í morgun. Það var viðtal við samflokkskonu hv. þingmanns, Þórunni Sveinbjarnardóttur, og þá greinilega var töluvert óstuð á milli hv. þingmanna Samfylkingarinnar í málinu. Hún segist vera að tala fyrir stefnunni og hún er ekki á sama stað og hv. þingmaður.

Nú vil ég bara spyrja hv. þingmann: Er breyting hjá Samfylkingunni í þessum málum? Þá kannski meira í anda þess sem ég sjálfur hef talað fyrir hér frá því að ég byrjaði á þingi fyrir sjö árum, að við færum í uppbyggingu raforkukerfisins, byggðum upp flutningskerfið og færum síðan kerfisbundið að vinna í málinu vegna þess að þetta er raunverulega mál númer eitt, tvö og þrjú í íslensku samfélagi, á þessum tímapunkti núna, að tryggja raforku. Við ætlum okkur stóra hluti í orkuskiptum og rafvæðingu þjóðarinnar þannig að það væri gott ef hv. þingmaður gæti aðeins útskýrt stöðu mála innan Samfylkingarinnar í orkumálum þjóðarinnar og hvernig þið sjáið þessa framþróun á næstu misserum og árum.

###

Þú veist það ekki.Er óeining í stjórnameirihlutanum?Herra forseti. Eins og kom fram hér áðan er ég mjög hlynntur þessu máli. Þetta er frelsismál, þetta skiptir máli. Við þekkjum það sem förum um landið, og hvað þá í Norðausturkjördæmi sem allir eiga náttúrlega að heimsækja reglulega, að þar eru víða þessi brugghús. Ég held, eftir lærða grein hv. þm. Bryndísar Haraldsdóttur um málið, að af þeim 28 brugghúsum sem eru í landinu séu sjö til átta í Norðausturkjördæmi. Þetta skiptir miklu máli til að krydda tilveruna, þetta skiptir miklu máli í ferðaþjónustu og hefur komið mjög sterkt inn í það umhverfi. Þannig að ég vildi bara rétt koma og fagna því að við séum loksins komin á þennan stað. Þetta er búið að vera í umræðu lengi í þinginu. Ég held að þetta muni ekki fara illa með lýðheilsumálin.  Það er margt sem við vitum ekki. Nei, við erum glöð í stjórnarmeirihlutanum og fögnum þessu svo sannarlega, takk fyrir.

###

Herra forseti. Varðandi gistináttagjaldið þá erum við að taka það aftur upp eftir Covid og það er mjög mikilvægt að hér sé vandað vel til verka. Það sem mér hefur kannski fundist vanta svona almennt í umræðunni — ég hef verið hér í sjö ár og margtalað um þetta — er hvernig við ætlum að takast á við Airbnb og þessa hótelvagna eða hvað við köllum þá, oft kallaðir „campers“, þessir litlu sendibílar sem fara um landið, og hvernig gjaldtakan á að vera á þeim bílum hér á landi. Þetta hefur vaxið mjög, er gríðarlegur fjöldi bíla og ekki í eðlilegu samhengi við það sem við þekkjum kannski almennt í gistingu á Íslandi. Ég held að það sé nauðsynlegt að þetta fái umfjöllun hér í störfum þingsins og að hugað sé að því hvernig eigi að fara með þessi mál. Við verðum að hafa í huga að þessi þáttur er örugglega hlutfallslega hvergi stærri í ferðaþjónustu heldur en hér á landi, eins og margt annað. Airbnb er mjög stórt og ferðaþjónustan almennt stór og því þarf að hafa góða umgjörð um þessi mál.

###

Herra forseti. Það er komið víða við þetta árið í bandormi. Það sem er ánægjulegt hér og skiptir miklu máli fyrir ferðaþjónustu víða á landsbyggðinni er að áfengisgjaldið er lækkað til minni framleiðenda. Í Norðausturkjördæmi held ég að séu sjö, átta framleiðendur og minni brugghús sem þetta mun hafa mikil áhrif á. Þetta skiptir miklu máli á svæðunum í ferðaþjónustu, fyrir uppbyggingu atvinnulífs og er gott mál. Hér koma síðan fram breytingar á gistináttagjaldi og um kaup fyrirtækja og almennings á nýorkubílum. Hér er fjallað um skemmtiferðaskip í innanlandssiglingum, sem er nýtt umhverfi sem ekki hefur verið tekist á við áður en hefur þróast mjög hratt á undanförnum árum, og síðan stuðningsaðgerðir við Grindvíkinga. Ég vil kannski rétt koma inn á að ég er sammála hv. þm. Birni Leví Gunnarssyni með það að við þurfum að fara að gera þetta fyrr og boða aðgerðir fyrr. Það þarf oft 6–9 mánuði til þess að taka nýja skatta inn og gjaldheimtu og það er það sem við ættum virkilega að vinna í þannig að við séum kannski tilbúin fyrir komandi áramót í mars eða apríl.

###

Herra forseti. Við áttum góða umræðu í gær um þetta mikilvæga mál og þá stefnu sem hér er boðuð. Ég tek undir það sem kemur frá hæstv. ráðherra um að hér hafi fjárveitingar aukist gríðarlega til þessa málaflokks frá því fyrir Covid. Við fórum í mikið átak í fjáraukanum í byrjun 2020 sem Covid-aðgerð. Það ber líka að geta þess að það kerfi sem við erum í í dag varðandi nýsköpun og þróun fyrirtækja, endurgreiðslur, þær eru gríðarlegar og fara vaxandi þrátt fyrir þetta og eru að vaxa mikið. Ég vil kannski benda á það sem hefur komið fram hjá okkar öflugustu nýsköpunarfyrirtækjum í landinu, Kerecis, Controlant og fleirum, sem hafa verið að vísa nákvæmlega í þetta á þessu ári, að það er hvergi betra að standa í nýsköpun á jörðu hér fyrir fyrirtæki heldur en á Íslandi. Þetta er búið að koma margítrekað fram frá stjórnendum þessara fyrirtækja á þessu ári og rétt að hafa það í huga þegar við ræðum þessi mál.

###

Frú forseti. Ég mæli fyrir frumvarpi meiri hluta umhverfis- og samgöngunefndar um breytingu á lögum um Náttúrufræðistofnun Íslands og náttúrustofur og lögum um Landmælingar og grunnkortagerð, er snýr að tímabundinni setningu forstjóra. Auk mín standa hv. þingmenn Bjarni Jónsson, Orri Páll Jóhannsson, Halla Signý Kristjánsdóttir, Ingibjörg Isaksen og Vilhjálmur Árnason að málinu.

Á yfirstandandi löggjafarþingi liggur fyrir frumvarp umhverfis-, orku- og loftslagsráðherra til laga um Náttúrufræðistofnun.  Í frumvarpinu er gert ráð fyrir að við gildistöku laganna flytjist Landmælingar Íslands og Náttúrurannsóknastöðin við Mývatn til Náttúrufræðistofnunar Íslands, sem muni frá sama tíma bera heitið Náttúrufræðistofnun. Núverandi forstjórar Náttúrufræðistofnunar Íslands og Landmælinga Íslands voru settir í embætti tímabundið til ársloka 2023 á grundvelli 24. gr. laga um réttindi og skyldur starfsmanna ríkisins, nr. 70/1996, í stað hefðbundins ráðningarferlis og skipunar viðkomandi forstöðumanna í embætti til fimm ára á grundvelli 23. gr. laganna. Í því ljósi er lagt til í 2. mgr. ákvæðis til bráðabirgða í áðurgreindu frumvarpi að ráðherra sé heimilt að setja tímabundið forstjóra Náttúrufræðistofnunar í embætti þar til ferli vegna ráðningar nýs forstjóra er lokið, en það ferli hefst við gildistöku laganna.

Fyrir liggur að frumvarp til laga um Náttúrufræðistofnun verður ekki lögfest nú fyrir árslok, sem hefur m.a. þá þýðingu að ekki verður til staðar í upphafi árs 2024 heimild í lögum fyrir ráðherra til að setja forstjóra yfir Náttúrufræðistofnun Íslands og Landmælingar Íslands tímabundið þar til fyrir liggur hvort frumvarp til laga um Náttúrufræðistofnun verður samþykkt á Alþingi.

Meiri hluti nefndarinnar telur ekki rétt að auglýsa stöðu forstjóra Náttúrufræðistofnunar Íslands og stöðu forstjóra Landmælinga Íslands í óbreyttri mynd meðan frumvarp er til meðferðar hjá nefndinni sem gerir ráð fyrir framangreindum breytingum á stofnununum. Vegna þessa telur meiri hlutinn mikilvægt að kveða á um þessa heimild ráðherra meðan óvissa ríkir um stofnanirnar.

Með vísan til þess leggur meiri hluti nefndarinnar til í frumvarpi þessu sem nú liggur fyrir þinginu að ráðherra verði heimilt að framlengja tímabundið setningu forstjóra Náttúrufræðistofnunar Íslands og Landmælinga Íslands til 30. september 2024 eða þar til ráðningarferli vegna nýs forstjóra Náttúrufræðistofnunar er lokið, verði frumvarp til laga um Náttúrufræðistofnun að lögum, eða eftir atvikum ráðningarferli vegna nýs forstjóra Náttúrufræðistofnunar Íslands og nýs forstjóra Landmælinga Íslands er lokið og nýir forstjórar hafa verið skipaðir.

Það er von mín að mál þetta hljóti skjóta afgreiðslu þingsins svo koma megi í veg fyrir frekari óvissu um framtíð þessara embætta næstu mánuði.

###

Herra forseti. Við ræðum hér tillögu til þingsályktunar um stefnumótandi aðgerðir til eflingar þekkingarsamfélags á Íslandi til ársins 2025 og mig langaði að koma aðeins inn á önnur atriði  en hafa verið rædd hér í dag. Tillagan gengur út á að Alþingi álykti að fela háskóla-, iðnaðar- og nýsköpunarráðherra að vinna stefnumótandi aðgerðir til ársins 2025 til eflingar þekkingarsamfélagi á Íslandi. Aðgerðin byggist á sýn um Ísland sem þekkingarsamfélag. Framtíðarsýnin, sem málið gengur út á, er  að hugvitið, hin ótakmarkaða auðlind, verði grunnurinn að stærstu útflutningsgreinum þjóðarinnar. Sjónum verði beint að sjálfbærri þróun atvinnulífs og samfélags með þekkingu og hugvit að leiðarljósi í stað þess að byggja á takmörkuðum auðlindum sem hafa í gegnum tíðina valdið sveiflukenndu efnahagsástandi.

Það sem kemur síðan fram í meginmarkmiðum er að  stefnumótandi aðgerðir um þekkingarsamfélag á Íslandi skuli byggjast á þremur meginsviðum sem hvert um sig hafi að geyma tiltekin meginmarkmið og aðgerðir svo að framtíðarsýnin geti orðið að veruleika. Sviðin skiptist í háskóla- og vísindastarf, nýsköpun og hugverkaiðnað, fjarskipti, upplýsingatækni og netöryggi.

Það sem mig langar helst að ræða  hérna í dag, sem hefur svo sem ekki verið mikið rætt, varðar  meginmarkmið í fjarskiptum, upplýsingatækni og netöryggi þar sem verið er að ræða að tengja byggðir landsins og Ísland við umheiminn en jafnframt að innviðir og þjónusta mæti þörfum almennings og atvinnulífs. Stuðlað verði að sjálfbærri þróun á landsvísu með nýtingu stafrænna lausna, almennu aðgengi að áreiðanlegu netsambandi um ljósleiðara og háhraðafarnet auk ásættanlegs netöryggis á hverjum tíma til að svo megi verða.

Það er m.a. rætt um gígabitalandið, sem er ein af tillögunum undir markmiðum sem styðja fjarskipti, upplýsingatækni og netöryggi. Það verður að segjast að það hefur náðst gríðarlegur árangur á Íslandi á undanförnum fáum árum sem snýr einmitt að ljósleiðaravæðingu landsins sem hefur skilað okkur í það að vera efst á listum sem snúa að ljósleiðaratengingum á heimsvísu og almennum fjarskiptatengingum. Það er mjög gleðilegt að sjá hvernig verkefnið Ísland ljóstengt skilaði þeim árangri á undraskömmum tíma. Það var verkefni sem var unnið að mestu hérna 2017–2020. Framkvæmdum er að ljúka, eða þeim lauk að mestu 2022, og kannski eru síðustu verkefnin í gangi núna þar sem er verið  að tengja við  Árneshrepp á Ströndum.

Eftirfarandi kemur síðan fram í kaflanum  Hugvit, grunnur að stærstu útflutningsgreinum þjóðarinnar: Á lýðveldistímanum hefur saga atvinnulífs og hagkerfis einkennst af tímabilum uppgangs og samdráttar í einstökum atvinnugreinum. Áhrif slíkra breytinga á afkomu þjóðarbúsins hafa verið meiri en ella hefði getað verið vegna fábreytni í atvinnulífi og því varðar það miklu fyrir afkomu þjóðarinnar, til lengri tíma litið, að fjölbreytni efnahagslegra stoða þjóðarbúsins verði aukin.

Lifað með öldinni,Um síðustu jól kom út mjög áhugaverð bók sem Jóhannes Nordal skrifaði, og ég hef minnst á það áður í þessum stól að það ætti að vera skyldulesning fyrir þá sem vilja kynna sér hagsögu landsins og náttúrlega almennt fyrir fólk á Íslandi til að skilja hvað er búið að gerast  síðustu 60–70 árin og þó að við færum öld aftur í tímann. En það er nákvæmlega þetta sem er verið að fjalla um, að fram til um 1970 voru útflutningstekjur á Íslandi fyrst og fremst sjávarútvegurinn og landbúnaðurinn. Þá komu stóriðjan og orkuframleiðslan inn. Síðan höfum séð gríðarlegar tæknibreytingar  í sjávarútveginum og gríðarlegar framfarir þar sem byggjast einmitt á þessari tækni og það er þar sem við viljum sjá þessa tækni og þekkingarsamfélagið byggjast upp, sem víðast og með nýjum greinum. Síðan er komin ferðaþjónusta og aðrir þættir. Þá hefur þekkingariðnaðurinn verið að byggjast upp, hugvitið, og það er það sem við viljum að komi næst inn af fullum krafti.

Ég hygg að það ætti að vera markmið þjóðarinnar varðandi útflutningstekjur þjóðarinnar að við séum helst ekki með þannig greinar, þegar við tölum um svona einkennandi greinar í íslensku efnahagslífi í útflutningi, að það komi ekki mikið meira en 25% af útflutningstekjum  frá einstökum greinum. Það má geta þess að þó að sá sem hér stendur tali mikið um flug og ferðaþjónustuna og að hún styrkist, og tali oft og tíðum fyrir hönd þessara atvinnugreina, að við viljum kannski ekki sjá það sem gerðist árið  2018 þegar yfir 40% af útflutningstekjum þjóðarinnar  komu  frá ferðaþjónustunni og fluginu, heldur viljum við einmitt, eins og þessi markmið hér segja,  byggja upp fleiri greinar í samfélaginu.

Það hefur  verið mikill  þekkingariðnaðarvandivarðandi lyfjagerð og er vonandi að hún geti styrkst verulega á nýjan leik og orðið stór atvinnugrein hér á næstu árum. En auðvitað erum við að tala um þekkingarsamfélagið almennt. Það hefur komið fram í máli hv. þingmanna í dag með tölvuleiki,  ýmislegt tengt því,  líftækni og slíka þætti.

Ég kom eiginlega hér upp til að brydda aðeins upp á  nýju máli sem ég hyggst fara í á nýju ári, þ.e. að skoða þingsályktun eða beiðni um skýrslu, eða hvernig sem við förum að því, frumvarp eða hvað, sem snýr að því að  styrkja  nákvæmlega þennan þekkingariðnað,  þ.e. ljósleiðaratengingar í landinu og fjarskiptatengingar, það er verið að  ná þeim yfir á svolítið nýtt svið. Við höfum náttúrlega séð breytingarnar, eins og ég sagði, úti um sveitir landsins varðandi ljósleiðaramálið, Ísland ljóstengt. Næsta vers er að tengja þorpin og minni staði við ljósleiðarann. Það er í góðu ferli einmitt þessa dagana og vonandi förum við að sjá árangur í því á nýju ári.

En það sem ég ætlaði fyrst og fremst að impra hér á sem hugmynd, til að styðja við fjarskipti í landinu, varðar fyrirtæki sem heitir Orkufjarskipti, sem er fyrirtæki í eigu Landsvirkjunar og Landsnets. Orkufjarskipti reka fjarskiptainnviði fyrir raforkukerfi landsins í formi ljósleiðaradreifikerfis. Þetta kerfi er landsdekkandi og hefur í gegnum tíðina einungis verið notað í þeim tilgangi að tengja saman virkjanir og flutningskerfi raforku. Það liggja mikil tækifæri — ég hygg að það liggi geysilega mikil tækifæri — í því að nýta þetta ljósleiðarakerfi betur fyrir aðra grunnfjarskiptainnviði landsins. Hér er um mikla hagsmuni að ræða sem geta stóreflt fjarskiptaöryggi í landinu.

Þessu er oft lýst með þeim hætti að með því að tengja þessi kerfi saman — það kom fram í skýrslu hóps sem fyrrverandi hv. þm. Haraldur Benediktsson leiddi, að ég hygg á síðasta kjörtímabili, og vann í starfshópi sem var skipaður af þáverandi utanríkisráðherra. Skýrslan var unnin innan þess  ráðuneytis. Hún varðaði einmitt hvað væri hægt að gera með þessa möskvun sem tengist þessum innviðum, ljósleiðaratengi, sem hafa verið byggðir upp á undanförnum áratugum.

Með því að tengja kannski fyrir — í skýrslunni var talað um innan við milljarð, þá mætti stórauka allan möskvun á ljósleiðarakerfi landsins og búa til miklu öflugra kerfi og miklu margþættari tengingar og skapa þar með meira öryggi. Hér á landi varðandi ljósleiðara hefur fyrst og fremst verið NATO-strengurinn eða hringstrengurinn svokallaði, sem var lagður  og tekinn í notkun um 1990, fyrir rúmum 30 árum, er svolítið farinn að eldast og tengir raunverulega saman ratsjárstöðvar  Atlantshafsbandalagsins  á fjórum hornum landsins. Sá strengur, NATO-strengurinn, hefur aðeins átta ljósþræði  og allir eru þeir fullnýttir í dag. Hann er einmitt kominn á tíma og því nauðsynlegt að huga að því að skapa fleiri tengimöguleika, þar á meðal á hringtengingu landsins, sem ég kom inn á áðan, með betri möskvun. Þessi strengur er á mörgum stöðum eina grunnfjarskiptatengingin í mörgum bæjum, þorpum og heilu landsvæðinu vítt og breitt um landið.

Í kerfi Orkufjarskipta eru að meðaltali á bilinu 24–96 ljósþræðir en einungis tveir til tíu þræðir í notkun. Þið sjáið að hér er um allt annað kerfi að ræða og miklu öflugra en við þekkjum í hinum svokallaða NATO-streng, eða ljósleiðaratengingu. Þannig að það leynast miklir möguleikar í því að nýta þetta kerfi, þessa þræði betur. Þeir eru vannýttir í dag og það hefur náttúrlega verið svolítið þannig að forsvarsmenn  fyrirtækisins Orkufjarskipta, eða stjórn,  hafa verið ragir við að leyfa öðrum fjarskiptafyrirtækjum að nýta ónýtta getu ljósþráða sem ekki er í notkun hjá Orkufjarskiptum í þessum ljósstrengjum.

Með einföldum hætti og lagabreytingum mætti koma hlutum þannig fyrir að bæta fjarskiptaöryggi landsins með samnýtingu þessara innviða og stórefla hagnýtingu þeirra án þess að skerða eða veikja starfsemina sem er tengd raforkukerfinu. Rekstur raforkukerfis er samfélaginu gríðarlega mikilvægur og gegnir fjarskiptaöryggi mjög miklu til að tryggja öryggi þess.

Almennur aðgangur, aðgangur að tæknibúnaði og nýting á kerfinu getur aldrei verið á forsendum opins aðgangs að honum vegna öryggishagsmuna enda er kerfið byggt upp til að stýra þjóðhagslega mikilvægum innviðum. Lega kerfisins, uppbygging og frágangur, gæðakröfur á búnaði og slíkir þættir eru á hæsta stigi samkvæmt öllum öryggissjónarmiðum.

Eins og ég kom að áðan þá mætti gera mikið með fjárfestingu upp á milljarð til þess að styrkja þetta kerfi mikið  og getu þess. Síðast þegar ég vissi þá eiga Landsvirkjun og Landsnet Orkufjarskipti og þar með er þetta í opinberri eigu.

Auðvitað höfum við á undanförnum árum fengið síðan nýja fjarskiptastrengi og  tengingar við Evrópu. Fjarskiptastrengurinn ÍRIS  var tekinn í notkun á fyrri hluta ársins, sem stórbætti fjarskiptaöryggi. Síðan má geta þess að lokum það sem var tilkynnt núna í byrjun desember, sem kom fram  í fréttatilkynningu frá fjarskiptafyrirtækinu Mílu og Farice, en þau gerðu samning hérna í byrjun árs og skrifuðu undir samning um afhendingu á útlandasambandi Farice til Mílu á Akureyri.  Ný netmiðja verður sem sagt til á Akureyri.

Hér er um mjög áhugavert verkefni að ræða sem snýr að því að byggð verði upp ný fjarskiptamiðja á Akureyri fyrir netumferð til og frá Íslandi. Farice mun nú bæta  Akureyri við sem nýjum afhendingarstað útlandaþjónustu. Fram að þessu hefur einungis ein fjarskiptamiðja verið í landinu, þ.e. á suðvesturhorni landsins. þannig að öll netumferð frá Vestfjörðum, Norður- og Austurlandi hefur öll farið þar í gegn. Nú verður breyting á þessu með nýrri netmiðju Mílu og afhendingarstað Farice. Hér er um mikilvægt öryggismál að ræða sem styrkir fjarskiptaöryggi landsins. Jarðhræringar á Reykjanesskaga undanfarin ár sýna fram á mikilvægi þess að sett sé upp ný netmiðja annars staðar á landinu.

Með leyfi forseta langar mig að vitna í fréttatilkynningu Mílu frá því fyrr í þessum mánuði í tengslum við nýja netmiðju á Akureyri:

„Ný netmiðja á Akureyri eykur öryggi fjarskipta enda er bæjarfélagið á öðru jarðfræðilegu svæði og nægilega fjarlægt suðvesturhorni landsins til að uppfylla kröfur um landfræðilegan aðskilnað þeirra fyrirtækja og stofnana sem þurfa að velja varastaðsetningu fyrir stafræn gögn og tengingar. Það þýðir til að mynda að Akureyri og nágrenni gæti komið til greina sem varastaðsetning fyrir fjarskiptamiðstöðvar, neyðarmiðstöð almannavarna og þjóðfélagslega mikilvægar stofnanir.“

Í stóru myndinni  er hér   svo sannarlega um þjóðaröryggismál að ræða sem snýr að þessum grunni, þ.e. að grunni þekkingarsamfélagsins. Það sem við höfum séð núna vera að þróast tiltölulega hratt hjá okkur á undanförnum árum er að það hefur gengið mjög vel að byggja upp þessa innviði en við þurfum kannski að gera enn betur svo að við getum gert stærri hluti hér á landi.

Við höfum ekki komið inn á netöryggismálin, sem hafa náttúrlega verið mjög vaxandi í allri umræðu og í NATO-þinginu, þar sem ég er nú búinn að vera  í sex ár, hefur verið gríðarlega mikil umræða allan tímann um netöryggi. Þessi umræða  fór af stað hérna fyrir kannski tveimur árum eða svo. Fyrir tveimur, þremur árum fórum við að ræða netöryggismálin á Íslandi.

Í þjóðaröryggisstefnu síðastliðinn vetur, sem var samþykkt í febrúar, var komið mjög inn á netöryggismálin. Í þeirri þjóðaröryggisstefnu, sem var  önnur í röðinni hjá okkur, sem var endurbætt frá fyrri þjóðaröryggisstefnu sem var sett í mars 2016,  var einmitt bætt miklu inn um mikilvægi netöryggis sem er síðan einn af punktunum sem eru undir þessari stefnu sem við erum að ræða þar. Þannig að við erum öll að vakna varðandi þessa hluti.

Það er líka mikilvægt í þessu samhengi hérna sem við höfum séð — ég kem kannski aðeins inn á ávinning af verkefni eins og Ísland ljóstengt — að við getum líka,  eins og ég var að tala um varðandi stóra kerfið, Orkufjarskipti, með einföldum tengingum með ljósleiðarasambandi  bætt möskvun þeirra kerfa sem  hafa verið lögð, ljósleiðaratengingar, um landið til þess einmitt að  hringtengja fleiri staði og passa upp á  þetta öryggi. Þetta er nákvæmlega það sama  og þegar við erum að ræða varðandi   raforkumálin, við viljum, eins og við  tölum um  í raforkumálunum,  tvítengja. Við viljum  hringtengja, sem við getum líka talað um sem tvítengingu í ljósleiðurum, og það er hægt að gera það og hafa það í huga þegar við erum að byggja upp þetta þekkingarsamfélag sem við eigum að huga að.

Það er kannski áhugavert að benda á rétt í lokin á þessari ræðu að það hefur verið unnin skýrsla, „Ísland ljóstengt“. Hún var unnin hér fyrir um tveimur árum  til að meta félagslegan og efnahagslegan ávinning verkefnisins. Í ljós kom að það bætti kaupmátt á þeim svæðum þar sem ljósleiðarar höfðu verið lagðir og aðgengi að vörum og þjónustu stórbatnaði, það hækkaði laun og jók atvinnumöguleika og styrkti stöðu kvenna í dreifbýli.

Auðvitað var svolítill bónus að hafa öll þessi fjarskiptakerfi eins og ljósleiðaratengingarnar í heimsfaraldrinum og dreifbýli landsins hefðu aldrei getað tekist á við faraldurinn með sams konar hætti  og hægt var að gera með því að hafa  öflug fjarskiptakerfi um allt land. Það kemur líka fram í þessari skýrslu að efnahagslegur samdráttur og félagsleg einangrun hefði orðið meiri ef átakið Ísland ljóstengt hefði ekki komið til.

En að þessu samandregnu þá vil ég bara fagna að þessi stefna sé komin fram, ég vona að markmiðin með henni  klárist fyrir lok ársins 2025, sem mig minnir að stefnt sé að.

Ég vildi kannski fara aðeins í þessa umræðu sem snýr raunverulega að hinum tæknilega grunni og hversu mikilvægt er að það komi inn. Þetta er kannski líka forsendan fyrir því sem hefur verið rætt mikið varðandi þjóðaröryggi landsins, að með þessari möskvun og styrkingu tenginganna, eins og með Orkufjarskiptum og slíku, þá er hægt að fara að reka hérna innan lands, sem er talið nauðsynlegt, í gegnum gagnaver, svona grunnþætti og haft þau gögn sem við þurfum nauðsynlega að hafa inni í landinu, í gagnaverum. Þá er gott að hafa þær öflugustu tengingar sem við getum náð í í gegnum þessar ljósleiðaratengingar sem við eigum hér. Við þurfum síðan að bæta aðeins við og finna hér í meðförum þingsins hvernig hægt er að takast á við það á næstu árum. — Ég hef lokið máli mínu, forseti.

###

Herra forseti. Það er mikilvægt að hafa í huga það sem við erum að fást hér, 2,1 milljarður, er fyrst og fremst bráðaaðgerð. Það er verið að takast á við vandamál sem tengjast vaxtastiginu sem hefur hækkað mikið síðustu 15, 16 mánuði. En stóra málið í þessu eru þær aðfangahækkanir sem urðu í tengslum við stríðið og haustið 2021, fjórum til fimm mánuðum áður stríðið braust út. Gríðarlegar hækkanir í áburði, yfir 100%, kjarnfóður 30–40% og önnur aðföng hækkuðu gríðarlega mikið. Hér er því  um bráðaaðgerð að ræða. En það sem við þurfum að hafa í huga eða hugsa um núna, er að fara koma með framtíðarsýnina, hvernig við viljum sjá þetta gerast. Það sem kemur í ljós núna með því kerfi sem er verið að byggja síðustu tíu ár er að það er ekki áfallaþolið. Það þolir ekki svona áföll eins og við höfum upplifað núna síðustu tvö ár á mörgum sviðum sem tengjast rekstri og búrekstri bænda í landinu. Úr þessu þurfum við að bæta.

###

Herra forseti. Hér er lagt til að uppsafnaður halli Gæslunnar verði farinn niður í 0 um áramót, um 360 milljónir. Í fjárlögum næsta árs er gert ráð fyrir 240 milljónum, að draga úr aðhaldi þar, þannig að það bætast 240 millj. kr. við inn í reksturinn. Síðan er gríðarlega mikilvægt að í fjármálaáætlun næsta árs sé hugað að framtíðarsýn og hvernig eigi að fjármagna starfsemi Gæslunnar. Við vitum öll sem hér erum hversu gríðarlega mikilvæg hún er á svo mörgum sviðum. En það þarf líka að koma fram í þessu samtali að það sé leitað allrar hagræðingar og gera reksturinn hagkvæman og mikilvægt að taka það líka fram. En málið er gott og það er mikilvægt að við höldum áfram að styðja við Gæsluna og það mikilvæga hlutverk sem hún hefur í okkar landi.

###

Herra forseti. Heildargjaldaheimildir varðandi fjáraukann fyrir 2023 eru 85 milljarðar. Það er rétt að vekja athygli á því að rúmur helmingur af því er vegna lífeyrisskuldbindinga, vegna launasamninga. Kjarasamningar fóru umfram það sem var reiknað með í fjárlögum síðasta árs. Síðan eru 26 milljarðar vegna vaxtagjalda. Þetta eru því yfir 70 milljarðar af 85 sem fara í þessa tvo liði. Stærstu einstöku aðgerðirnar eru  í Grindavík í þremur málum sem voru rædd mikið í haust, 5,7 milljarðar, og síðan stuðningur til bænda upp á 2,1 milljarð.

Við þekkjum öll ástæðurnar fyrir því að við erum að styðja bændur á þessum erfiðu tímum eins og við höfum kynnst núna. Það er ekki bara vaxtastigið, það er  fyrst og fremst  líka og vert að minnast á þær gríðarlegu aðfangahækkanir sem urðu við innrás Rússa í Úkraínu og höfðu líka þróast mánuðina á undan í gegnum áburðinn, kjarnfóður og önnur aðföng bænda. Þannig að ég vil greiða atkvæði  með þessu máli og finnst mikilvægt að þessi stuðningur komi fram á öllum þeim sviðum sem ég hef minnst á hér.



###

Herra forseti. Það er búið að vera mikil umræða síðustu daga um orkumálin og nú eru rétt fjögur ár síðan aðventustormurinn svokallaði gekk yfir Norður- og Austurland þannig að flutningskerfi raforku tjónaðist verulega og sem aldrei fyrr. Við höfum aldrei séð slíkt ástand eins og skapaðist þá daga á Norður- og Austurlandi í raforkumálum.

Fyrir rúmum mánuði mælti ég fyrir þingsályktunartillögu til að flýta uppbyggingu flutningskerfis raforku, þ.e. að tengja saman Norðurland og Suðurland. Í dag er búið að laga kerfin á milli Akureyrar og Fljótsdalsstöðvar og nú þarf að tengja frá Akureyri yfir í Hvalfjörð. Þar er um fjórar línur að ræða og það þarf að flýta því ferli. Verið hafa töluverðar umræður um að setja lög á virkjanir og það hefur verið í umræðunni núna undanfarna daga. Ég tel rétt að skoða, sem kom ekki fram í tillögunni á sínum tíma,  hvort það þyrfti að setja lög á þessar línur í flutningskerfinu til að tryggja einmitt raforkuöryggi, afhendingaröryggi orku í landinu. Þessar línur eru Blöndulína 3, Holtavörðulína 1, Holtavörðulína 3 og og Suðurnesjalína 2, sem virðist nú vera ágætisgangur í núna og verður mögulega framkvæmd á næstunni. Það er eitt stærsta mál í raforkumálum þjóðarinnar að tengja saman norður- og suðursvæði landsins. Ef raforkukerfið, þetta græna kerfi, byggt á endurnýjanlegri orku, á virka þá þarf að tengja allar aflstöðvar landsins saman. Ef við ætlum síðan að byggja á vindi og jarðvarmanum og vatnsaflinu þá þarf þetta að skapa eina heild og kjarninn í því kerfi er uppbygging á flutningskerfi raforku.

Ég vil taka það fram  í lokin að það tók enginn þátt í umræðunni þegar tillagan var flutt á sínum tíma.

###

Frú forseti. Við ræðum hér um frumvarp til fjáraukalaga fyrir árið 2023 og svo það sé sagt strax í byrjun þá styð ég nefndarálit meiri hluta fjárlaganefndar. Við höfum fengið ágæta umræðu hér í dag og formaður hv. fjárlaganefndar, Stefán Vagn Stefánsson, hefur flutt meirihlutaálit nefndarinnar. Mig langar rétt að hlaupa hér í gegnum nokkur atriði  í tengslum við málið. Það er kannski helst tvennt, þ.e. staða bænda og  Landhelgisgæslan.

Í 2. umræðu um fjárauka sem við ræðum hér er gerð tillaga um 2.100 millj. kr. hækkun á málaflokki 12.10, þ.e. Stjórnun landbúnaðarmála, vegna tímabundins aukins stuðnings við bændur. Tillagan byggist á niðurstöðum starfshóps ráðuneytisstjóra sem skipaður var til að bregðast við erfiðri fjárhagsstöðu bænda, en þó þannig að heildarfjárhæðin er hækkuð um 500 millj. kr. frá tillögum starfshópsins sem miðuðust við 1.600 millj. kr. heildarstuðning.

Aðeins um svokallaðan starfshóp ráðuneytisstjóra, sem hefur gengið undir því  heiti. Þrír ráðuneytisstjórar skipa hópinn, þ.e. ráðuneytisstjórar í matvælaráðuneytinu,   fjármála- og efnahagsráðuneytinu og innviðaráðuneytinu og voru skipaðir af ríkisstjórn 20. október sl. Hópnum var falið að fjalla um þær áskoranir sem nú eru uppi í landbúnaðinum og koma með tillögur til að bæta úr þeirri stöðu. Kallað var eftir gögnum frá Hagstofunni, Byggðastofnun, Ráðgjafarmiðstöð landbúnaðarins, ársreikningum frá Creditinfo auk þess sem stuðst var við gögn matvælaráðuneytisins um stuðningsgreiðslur í landbúnaði. Samkvæmt greiningum hópsins er vandinn mestur hjá nýliðum í landbúnaði og þeim sem staðið hafa í miklum fjárfestingum í greininni síðustu ár. Miðað er við að stuðningurinn einskorðist við þau bú sem uppfylla skilyrði búnaðar- og búvörulaga fyrir stuðningsgreiðslum í desember 2023.

Það er ágætlega gert grein fyrir skiptingu vegna tímabundins aukins stuðnings við bændur í nefndaráliti meiri hlutans. Fjárhæðin sundurliðast þannig að 600 millj. kr. flokkast sem nýliðunarstuðningur til að styrkja sérstaklega undirstöðu rekstrar yngri bænda, enda hafa þeir staðið í hvað stærstum fjárfestingum. Þá fara 450 millj. kr. í fjárfestingarstuðning sem aftur skiptist í 386 millj. kr. vegna nautgriparæktar og 64 millj. kr. vegna sauðfjárræktar. Þá er gert ráð fyrir 450 millj. kr. viðbót í býlisstuðning samnings um starfsskilyrði í sauðfjárrækt. Loks er lagt til að 100 millj. kr. verði bætt við gripagreiðslur holdakúa í samningi um starfsskilyrði nautgriparæktar.   Til að koma til móts við erfiða stöðu í mjólkurframleiðslu verði bætt við greiðslur vegna innveginnar mjólkur 500 millj. kr. Með þessu er komið að nokkru til móts við þann halla sem myndast hefur á árinu 2023. Því er lagt til að horft verði til mjólkurframleiðslu fyrstu ellefu mánaða yfirstandandi árs við ákvörðun skiptingar þessara fjármuna en þó þannig að aðeins þeir sem skiluðu innveginni mjólk í nóvember 2023 eigi rétt á greiðslum úr þeim potti.

Frú forseti. Mig langar, með leyfi forseta, að lesa hér upp úr áliti meiri hluta fjárlaganefndar í 2. umræðu fjárlaga 2024 sem lýsir þeirri erfiðu stöðu sem nú er uppi í landbúnaðinum. Kaflinn í nefndarálitinu fjallar um landbúnaðinn og erfiða stöðu bænda:

Landbúnaðurinn glímir við einstaklega erfitt rekstrarumhverfi, sérstaklega í framhaldi af innrás Rússa í Úkraínu, þar sem stórhækkað verð á ýmsum aðföngum landbúnaðar hefur gjörbreytt öllum rekstrarforsendum. Fordæmalaus hækkun hefur orðið á áburði, orku, kjarnfóðri og ýmsum öðrum aðföngum til búrekstrar sem ekki hefur verið mögulegt að velta út í almennt verðlag. Bændur hafa nánast enga möguleika til að velta slíkum byrðum út í almennt vöruverð.   Þá eru verulegar hækkanir á fjármagnskostnaði þar sem landbúnaður hefur m.a. þurft, vegna opinberra aðgerða um bættan aðbúnað búfjár, að standa í miklum fjárfestingum. Stækkun búa, með tilheyrandi fjárfestingum, og mikil skuldsetning í samhengi við veltu er þung í skauti. Skuldahlutfallið er víða mjög hátt, þ.e. skuldir á móti veltu.

Eðli búskapar er að aðskilnaður heimilis og fyrirtækis er ekki sá sami og almennt er í atvinnurekstri. Heimili bændafjölskyldna eru samofin búrekstri auk þess sem velferð búfjár er stöðugt í forgangi. Í mjólkurframleiðslu og fleiri búgreinum er ekki val um að fresta fjárfestingum vegna settra laga og reglna stjórnvalda. Það er hér undirstrikað að þótt flestir finni fyrir stórhækkun á fjármagnskostnaði verður að hafa þessa sérstöðu landbúnaðar í huga.

Það sem hv. fjárlaganefnd  bætir við í  umfjöllun nefndarinnar og áliti er að bætt er við 500 millj. kr. sem fara í mjólkurframleiðsluna og þá verður eiginlega hafa í huga  að hér er um bráðaaðgerðir  að ræða, hér er við bráðavanda að stríða. Það er það sem við erum að fást við hér. Í fjárauka fyrir 2023 erum við að fást við þennan bráðavanda. En það er nauðsynlegt að horfa til framtíðar og þar þarf að bæta ýmislegt sem  er mikilvægt að fara í til að bæta  rekstrarstöðu bænda og raunverulega  ýmsa þætti sem þarf til að bæta starfsskilyrði.

Það er ágætt að minnast á það að í þessum tillögum frá starfshópi ráðuneytisstjóranna þá koma þeir  með nokkra punkta í fínni  greinargerð sem fylgir með og benda á að það eru 2.900  bændur sem hafa landbúnað að aðalstarfi á Íslandi og það sé mikilvægt að koma upp einhvers konar afleysingaþjónustu bænda. Við sem þekkjum til bænda á Íslandi vitum að þar er engin vinnutímastytting í gangi. Bændur vinna mikið og vinna nánast alla daga ársins. Það er lítið um frí og það er nauðsynlegt að fara að huga að því að reyna að skapa betri forsendur fyrir því að koma á einhvers konar afleysingaþjónustu bænda þegar bændur vinna alla daga ársins og  vinnudagurinn getur verið 12 klukkustundir eða meira.

Síðan er nauðsynlegt, eins og ráðuneytisstjórarnir benda á, að fara mögulega í meiri hagræðingar til að styrkja stöðu frumframleiðanda og nýta tækifæri til aukinnar verðmætasköpunar í landbúnaði. Það hefur náðst gríðarlegur árangur síðustu 20 árin í mjólkurframleiðslunni með ýmsum hagræðingaraðgerðum en við eigum kannski að gera betur í sambandi við kjötið og skoða hvaða möguleikar eru, eins og með afurðastöðvar og slíkt. Ég ætla ekki að fara dýpra í það núna en þessi umræða er stöðugt í gangi og þetta er mikið rætt.

Það sem mér hefur fundist mjög spennandi að skoða í þessu samhengi og hef verið að kynna mér undanfarna mánuði og ég held að það séu gríðarleg tækifæri í því  í landbúnaðinum og nautgriparæktinni, kjötframleiðslunni, er  kyngreining á nautgripasæði. Ég held að það sé bara eitt af stóru málunum núna eftir erfðamengisúrvalið og þegar er  búið  að vinna það starf þá sé næsta skref, eins og var bent á í greinargerð ráðuneytisstjóranna, að fara í það verkefni. Það er ekkert allt of dýrt og ég held bara ágætismöguleikar á að fara í þetta. Mér skilst að Norðmenn hafi tekið mjög hressilega á í fjárfestingum í Noregi varðandi þetta, varðandi tækni og búnað og þjálfun starfsfólks, þeir fóru kannski  aðeins  fram úr sér. Ég held að það séu raunverulega  möguleikar núna á að nálgast tæki og tól sem þarf í þessa greiningarvinnu sem tengist nautasæði  og jafnvel  að sækja þjónustu og þekkingu til að þjálfa upp hér á Íslandi þekkingu og getu til að standa í þessu. Það sem ég heyrt er að þetta gæti verið kostnaður upp á einhverjar 300 milljónir. Ég held að það sé eitthvað sem væri mjög vert að horfa til og fara í sem allra fyrst.

Í sambandi við það að við förum þessa leið,  að setja 500 millj. kr. í innvegna mjólk og nota það sem grunninn að þessum greiðslum,  þá hefði sá sem hér stendur viljað haga þessu aðeins öðruvísi. En þetta var niðurstaðan. Sá sem hér stendur hefði frekar viljað fara í meiri greiningarvinnu og átta sig á fjárhagslegri stöðu einstakra búa  þannig að við hefðum gert þetta aðeins hnitmiðaðar og markvissara með því að styrkja mest þá sem hafa kannski mesta þörf á að fá stuðning, ekki fletja þetta alveg jafn mikið út  og gert er hér. En svo að það sé ljóst þá skiptir máli að fá 500 milljónir, hvort sem það er gert í gegnum innvegna mjólk eða greiðslumarkið eða með   öðrum hætti og þess vegna er mikilvægt að fá þessar greiðslur. Ég lýsi því fullum stuðningi við aðgerðina þó að ég hefði kannski viljað gera þetta með aðeins öðrum hætti. Nóg um þetta að svo stöddu.

Við 2. umræðu fjárlaga  flutti ég hér langa ræðu um landbúnaðinn og vísa frekar í hana varðandi samhengi hlutanna sem við erum fást við hér og síðan svona meira framtíðartengt og sögu þeirra stöðu: Af hverju erum við komnir í akkúrat þessa stöðu sem við erum í núna ef við horfum 20, 30 ár aftur?

Hitt málið sem  kemur inn á vinnu nefndarinnar í þessu máli varðar Landhelgisgæsluna. Gerð er tillaga um 360 millj. kr. hækkun til Landhelgisgæslunnar og er tillögunni ætlað að styrkja rekstur Landhelgisgæslunnar með því að stofnunin hefji nýtt ár á núllinu. Hér er verið að bregðast við uppsöfnuðum halla síðustu ára þannig að Landhelgisgæslan hefji nýtt ár, þ.e. 2024, með hallalausum rekstri. Samhliða tillögunni leggur meiri hlutinn til að stefnumótun, árangursmælingar og fjárhagsgrunnur stofnunarinnar verði tekin til endurskoðunar í tengslum við undirbúning næstu fjármálaáætlunar ríkisstjórnarinnar.

Í fjárlögum fyrir árið 2024 er í meirihlutaáliti fjárlaganefndar við 2. umræðu  lagt til að aðhaldskrafa á Landhelgisgæsluna verði dregin til baka og einnig að fjárheimildir í fjárlögum næsta árs aukist um 240 milljónir á ári. Það er gert með því að draga til baka sérstaka aðhaldskröfu og  almenna aðhaldskröfu til stofnunarinnar. Það er því raunverulega verið að bæta 600 milljónir inn í reksturinn. En það þarf að gera betur og sá sem hér stendur hefur margoft talað fyrir því.

Með það í huga vil ég geta  þingsályktunartillögu um fasta starfsstöð þyrlu Landhelgisgæslunnar á Akureyri. Ásamt þeim sem hér stendur eru 16 aðrir hv. þingmenn á þeirri þingsályktunartillögu. Tillagan gengur út á að Alþingi álykti að fela dómsmálaráðherra að beita sér fyrir því að Landhelgisgæslan komi upp fastri starfsstöð fyrir eina af þyrlum sínum á Akureyri í samstarfi við hagaðila á Akureyri. Í þeirri tillögu er lagt til að ein af þyrlum Landhelgisgæslunnar hafi starfsstöð á Akureyri allt árið um kring. Auk þess sem Akureyri er miðsvæðis á landinu er augljós tenging við sjúkraflugið í landinu sem er staðsett á Akureyri. Þar geta læknar á Akureyri mannað hluta þyrluáhafnar eins og nú er reyndin í tengslum við sjúkraflugið. Talið er að árlegur rekstrarkostnaður þyrlu á Akureyri sé um 500 millj. kr. og að uppbygging flugskýlis á Akureyrarflugvelli kosti 200–300 millj. kr. Nú þegar eru til staðar flugvirkjar sem geta sinnt viðhaldi auk þess sem starfsmenn í heilbrigðisstofnunum, slökkviliði og fleiri sem geta nýst starfseminni.

Fjarlægðir eru miklar og veðuraðstæður með þeim hætti að til að sinna sjúkraflutningum á norður- og austurhluta landsins með sjúkraþyrlum er mikilvægt og nauðsynlegt að svæðinu sé staðsett þyrla þar sem erfitt er að koma við sjúkraflugi með flugvél. Það er ekki langt síðan að sjöttu þyrluáhöfninni var bætt við hjá Landhelgisgæslunni, sem þýðir að það eru tvær áhafnir á vakt um tvo þriðju hluta ársins. Með því að bæta við sjöundu þyrluáhöfninni væru tvær áhafnir til reiðu 95% af árinu. Það er mikilvægt skref sem nauðsynlegt er að stíga til þess að efla björgunargetu þyrluflugsveitar Landhelgisgæslunnar.

Varðandi þetta er mikilvægt að það  komi fram hér með sterkari hætti að sjöunda áhöfnin, sem stefnt er að að verði ráðin til Landhelgisgæslunnar, er inni í þessari tölu um 500 millj. kr. kostnað á Akureyri, en almennt er reiknað með að hver áhöfn Gæslunnar kosti  um 400 milljónir. Það er því  ekki mikill aukakostnaður við það að ráða  sjöunda áhöfnina, sem er stefnt að. Þá verðum við að huga að því að það væru tvær áhafnir á Akureyri, á Norðurlandi, á einni þyrlu þar og síðan væru tvær þyrlur staðsettar í Reykjavík og fimm áhafnir.

Með því að skapa þessa forsendur þá væru þyrlur bæði í Reykjavík og á Akureyri og mætti ná til allra landshluta á þyrlu á innan við 90 mínútum á venjulegum degi og myndi björgunarviðbragð á norður- og austurmiðum styrkjast verulega. Það er mín von að farið verði í það í tengslum við nýja fjármálaáætlun 2025–2029 sem við förum í á nýju ári, að það finnist leiðir til að koma þessu mikilvæga máli áleiðis um staðsetningu þyrlu á vegum Landhelgisgæslunnar. Það er mikilvægt að þetta mál nái í gegn um staðsetningu á Akureyri.

Það sem kemur  til viðbótar við  aukið fjármagn sem er varið  í fjáraukann eru málefni Grindavíkur. Í fjáraukanum eru þrjú mál upp á á 5,7 milljarða. Það hefur  verið farið ágætlega í gegnum þau mál  í dag og við höfum verið að fást þau mál í þinginu síðastliðinn mánuð.

Það er líka  mikilvægt  svona rétt í lokin og ég held að það væri gott að fjárlaganefnd færi í meiri vinnu í tengslum við að óska upplýsinga um lífeyrisskuldbindingar ríkisins. Það kemur fram í þessu meirihlutaáliti sem við erum að fást við hér að það er annars vegar lagt til að heildargjaldaheimildir hækki um 83,5 milljarða. Þar vega langþyngst 44  milljarðar, það er um helmingur af upphæð fjáraukans, vegna endurmetinnar stöðu lífeyrisskuldbindinga og er bent  á að vísitala lífeyrisskuldbindinga hafi hækkað umfram forsendur fjárlaga, m.a. í tengslum við kjarasamninga. Heildarlífeyrisskuldbindingar ríkissjóðs nema meira en 1.100 milljörðum kr. og þannig geta hlutfallslega litlar breytingar á vísitölu leitt til hárra gjaldfærslna. Það er rétt að vekja athygli á þessu í þessu samhengi sem við erum að fást við  í tengslum við fjárlögin.

Það gæti líka verið áhugavert fyrir okkur í haust í hv. fjárlaganefnd að skoða lífeyrisskuldbindingar íslenska ríkisins miðað við ríkissjóð annarra þjóðlanda og kannski helst hvernig þessari stöðu er komið fyrir annars staðar í Evrópu og OECD og þá líka hvernig er verið að færa þetta í fjárlögum viðkomandi landa sem snýr að lífeyrisskuldbindingum. Mig grunar að það gæti verið mjög áhugavert að skoða þennan samanburð því að minn grunur er sá að það sé víða miklu verr staðið að þessum málum og ekki með sama gegnsæi og er hér á landi þar sem lífeyrisskuldbindingarnar eru teknir sérstaklega fyrir eins og við gerum með gegnsæjum hætti.

Það er líka rétt í lokin áhugavert að skoða vaxtagjöld. Eins og kemur fram í umræðunni núna varðandi fjárlögin og það sem við erum að fást við hér eru vaxtagjöldin eru 110 milljarðar, en þau skiptast þannig að 59 milljarðar eru greiddir vextir, 34 milljarðar fara í verðbætur og 18,5 milljarðar eru reiknaðir vextir vegna lífeyrisskuldbindinga og ekki greidd heldur reiknuð stærð. Í þessu samhengi er gott að hafa í huga að vaxtatekjur ríkissjóðs eru áætlaðar 36 milljarðar þannig að ef við berum saman greidda vexti, þ.e. 58 milljarða á móti vaxtatekjum, 36 milljörðum, er mismunurinn 22 milljarðar, sem er þá vaxtajöfnuður þegar reiknaðar stærðir eru undanskildar.

Ég held að það verði ekki farið lengra að svo stöddu, frú forseti. Ég hef lokið máli mínu.

###

Herra forseti. Við greiðum atkvæði um fjárlagafrumvarp eftir 2. umræðu. Mikil vinna hefur átt sér stað í nefndinni og vil ég þakka nefndarmönnum, hv. þingmönnum sem sitja í hv. fjárlaganefnd, fyrir ágæta umræðu í nefndinni og hér í þinginu síðustu daga og auðvitað öllum hv. þingmönnum. Ég fagna því jafnframt að nefndin gerir breytingartillögur sem stuðla að auknu aðhaldi í ríkisfjármálum sem er sá tónn sem ég vona að komi frá nefndinni á næstu misserum. Hér er um aðhaldssöm fjárlög að ræða. Stóra verkefnið næsta árið er að ná niður verðbólgunni og að ríkisfjármálin styðji við peningastefnu Seðlabankans. Markmiðið er að ná þeim verðstöðugleika sem ríkti hér árin 2013–2020, fyrir þau innlendu og erlendu áföll sem við höfum verið að eiga við eins og fall WOW air, heimsfaraldur og stríð í Evrópu og nú síðast það sem við höfum verið að upplifa í tengslum við Grindavík. Okkar stóra sameiginlega verkefni er að ná niður verðbólgunni og tryggja verðstöðugleika og halda áfram að byggja upp kaupmáttinn fyrir almenning í landinu.

###

Frú forseti. Ég held að hún sé bara töluverð. En við erum að verja ákveðið umhverfi. Ég fór í langri ræðu í gegnum þetta nákvæmlega, þróun umhverfisins, í raun 30 ár aftur í tímann, þessar miklu breytingar sem urðu 2004 varðandi mjólkurframleiðsluna og hvernig hún var kvótasett og þessi hagræðingarkrafa sem var sett á 2004, 2005, sem hefur verið kölluð svona 1% vatnshalli, það er 1% hagræðing á ári sem hefur í raun verið í 20 ár. Það er kannski um 20% hagræðing á ekki lengri tíma sem er náttúrlega gríðarlega mikið. Svo er það þessi bráðavandi sem er núna, þar kemur inn stríðið og bara þetta umhverfi sem er, háir stýrivextir, mikil fjárbinding á móti lítilli veltu eins og í kúabúskapnum sem aftur verður að hluta til vegna aðbúnaðarkrafna o.fl., miklar kröfur um aukna framlegð, stækkun búanna, róbóta, að nýta tæknina, og svo aðbúnaðurinn eins og ég segi. Það verður gríðarleg fjárbinding með betri fjósum, róbótum og allri tækni sem fylgir. En áfallaþolið er bara ekki meira en þetta í kerfinu í dag. Það er kannski það sem er á ábyrgð ríkisstjórnar og okkar hér á þingi að ræða. Við þurfum að átta okkur á því. Eins og ég sagði í andsvari við góðri spurningu hér á undan þá er núna skýrsla ráðuneytisstjóra komin fram, nú höfum við tækifæri fyrir umfjöllun um fjáraukann í fjárlaganefnd, áður en við tökum fjáraukann út, og við erum að fara að ræða þessi mál og það er gríðarlega mikilvægt að við fáum góðar upplýsingar frá sérfræðingum á þessu sviði. Við getum náttúrlega kallað til okkar sérfræðinga sem geta sagt okkur betur og ofan í grunninn hvert vandamálið er og hvernig mál standa.

###

Frú forseti. Ég ætla rétt að vona að þetta hafi verið mismæli af minni hálfu því að ræðan snerist nákvæmlega akkúrat ekki um að bændur hefðu það gott í dag. Ég var einmitt í andsvörum rétt áðan með þetta atriði, ég var að taka dæmi um kúabændur sem ég hef þekkt lengi, áratugum saman og stöðuna sem er uppi núna á góðum og vel reknum, öflugum einingum — ég hef ekki heyrt af svona stöðu áður eða í samtölum. Bændur eru launalausir á stórum öflugum búum, þeir eru farnir að keyra vörubíla, leita að vinnu út fyrir búið, keyra rútur og annað. Það hefur eiginlega verið óþekkt í kúabúskapnum, ég vona að hv. þingmaður sé mér sammála um að þannig höfum við þekkt þetta. Ég kom líka inn á söguna í minni ræðu en það er svolítið lengra mál og erfitt að koma því að í stuttu andsvari sem ég er búinn að tala um, bæði í fyrri umræðu, um bændur og þeirra stöðu, og síðan þessi ræða mín um þessi mál. Tollverndin og samningurinn 2015, 2016, það hefur ekki ræst vel úr honum og það er bara sérumræða og væri hægt að fara yfir í löngu máli. Ég held að hv. þm. Bergþór Ólason þekki þá umræðu að einhverju leyti. Ég kom inn á það í minni ræðu að við þurfum aðeins að fara í tollnúmerin og aðeins að skoða og hafa meiri eftirfylgni með samningnum í tengslum við innflutninginn og síðan tollverndina. Við þurfum virkilega að ráðast í eitthvert átak sem snýr að því. En svo er það bráðavandinn, sem ég var líka að reyna að koma frá mér, sem tengist að einhverju leyti Covid en sérstaklega innrás Rússa í Úkraínu og hvernig það bara brestur á, áburðarverð hækkar um 110–120%, kjarnfóður yfir 30%, 30–40%. Þetta er gríðarlegt högg, ofan á háa stýrivexti og hátt vaxtastig, þannig að hátt vaxtastig er kannski bara helmingurinn af málinu þótt ég sé ekki alveg með veginn kostnað af því hvernig það hefur þróast.

###

Frú forseti. Ég var að vitna í formann ungra bænda. Ég vil reyndar  taka fram hversu frábær fundur ungra bænda var í Salnum fyrir um mánuði síðan og við getum lært mikið af því sem þar fór fram. Það er til myndband frá þeim fundi á internetinu.

Bráðaaðgerðir. Ég hef kannski  ekki orðað það nógu sterkt áðan. Ég var kannski að reyna að tala  að einhverju leyti um mikilvægi þess að við  erum í bráðaaðgerðum núna. Það er bara þannig. Og þessi skarpa staða, ég hef þekkt til kúabænda í 40 ár en ég hef aldrei séð svona stöðu eins og er akkúrat núna; á stórum myndarlegum búum sem eru rekin vel og af miklum dugnaði í áratugi. Það er  erfið staða að myndast. Það er m.a. út af aðbúnaðarkröfum og ýmsum fjárfestingum og öðru sem er mikill hvati vegna þess að það er, held ég, árið 2034 sem þarf að vera búið  að uppfylla  reglugerðir, sem koma m.a.  frá Evrópusambandinu, um aðbúnað dýra, þannig að það eru allir svolítið í kappi við tímann að standast ákveðnar kröfur ef þeir ætla að halda áfram í þessum rekstri. Það  er ákveðinn hluti af öllu þessu máli. Meðalaldur bænda á Íslandi er 57 ár. Ég er þá enn þá undir meðalaldri íslenskra bænda sem dæmi, verð 54 ára á síðasta degi ársins. Ég var í Þýskalandi  vegna NATO í september, í Berlín og annars staðar. Þar er meðalaldurinn 61 ár. Hann er gríðarlega hár um alla Evrópu. Það eru gríðarlegar áhyggjur af þessum háa meðalaldri. En ég verð hins vegar að segja þá að lokum að í því stóra landi, Evrópusambandslandi,  Þýskalandi, var fátt meira sem þingmenn í Þýskalandi ræddu við  okkur um í tengslum við NATO og NATO-þingið heldur en fæðuöryggi. Þeir eru rosalega uppteknir af fæðuöryggi; sérfræðingar, þingmenn og allir. Þannig að þetta er eitthvað sem við þurfum virkilega að halda áfram að ræða. Ég vil  bara þakka fyrir góð andsvör til að ræða þetta mikilvæga mál.

###

Frú forseti. Ég þakka hv. þingmanni fyrir andsvarið. Það er rétt að það eru margir að eiga við erfiðan vaxtakostnað og það hefur komið fram í ræðum mínum hér í fjárlagaumræðunni að  sérstaða bænda í þessu öllu  er náttúrlega rekstrarformið, að heimilið og reksturinn er eiginlega bara búið, er bara á kennitölum bændanna að langmestu leyti. Ég hef líka komið inn á  ferlið, eins og ég var að ljúka við að segja í  ræðu minni,  hvað þetta er margslunginn vandi. Raunverulega byrjar þetta að einhverju leyti í Covid  að aðfangakeðjan byrjar að bresta og sérstaklega síðan við  innrás Rússa í Úkraínu í febrúar 2022, þá hækkaði t.d. áburðurinn um 110–120%, kjarnfóðrið yfir 30%. Það verður að geta þess að í vegnu meðaltali í búunum, í rekstrinum, þá hefur hækkun kjarnfóðurs um 30%  meira vægi heldur en 110% í áburðinum. Þarna  komum við bara alveg með nýjan þátt sem er aukalega ofan á allt annað.

Það er í þessum tillögum,  eins og ég ætlaði að koma inn á í fjáraukaumræðunni —  er náttúrlega hluti af þessum tillögum sem hafa verið boðaðar núna varðandi þessar 1.600 milljónir til 982 býla, frekar en bænda, minnir mig að sé orðað. Þetta er hluti af því sem  verið er að ræða þar, þ.e. vaxtakostnaðurinn. Það er verið að fást við og verið að einbeita sér þarna að yngri bændum, þeim sem hafa verið að fjárfesta mikið síðustu kannski 10, 12, 13, 14 árin. Það er svona það sem mest er verið að fást við þar. Ég er ekki með gögnin eða hversu stór hluti nákvæmlega þetta er af málinu, ég verð  svolítið að treysta á þennan ráðuneytisstjórahóp enn sem komið er. Við eigum eftir að fá fá dýpri kynningar  í fjárlaganefnd á stöðu þessara mála. Ég fagna að sjálfsögðu tillögum Samfylkingarinnar um að gera eitthvað fyrir bændur en ég get ekki metið 2 milljarðana  eða  það sem ráðuneytisstjórarnir  eru að koma með, nákvæmlega þær tölur.

###

Frú forseti. Í fyrri ræðu minni í 2. umræðu um fjárlög fyrir árið 2024 þá endaði ég á kafla um landbúnað og erfiða stöðu bænda og tilkynnti þar að ég myndi fara í sérstaka ræðu um það í annarri ræðu og það er komið að því núna. Árið 2004 við gerð samninga um starfsskilyrði í mjólkurframleiðslu var ákveðið að slíta í sundur beinan stuðning ríkisins við framleitt magn mjólkur. Eldri samningar um mjólkurframleiðslu höfðu beina tengingu við útgefið greiðslumark, framleiðsluheimild, við framlög úr ríkissjóði. Við kollvörpun á stuðningi við landbúnaðarframleiðslu á árunum um og fyrir 1990 var niðurgreiðslum á búvöruverði breytt í beinan stuðning við bændur, oft nefndar beingreiðslur. Fram að þeim tíma, allt frá upphafi á niðurgreiðslum á matvöruverði til neytenda, hafði kerfið verið notað sem kjarajöfnunartæki. Í kjölfar þjóðarsáttarinnar var uppskurður á búvöruverðskerfinu ákveðinn. Á tímunum fram að þjóðarsátt gátu útgjöld til landbúnaðar og niðurgreiðslna á búvörum numið allt að 5–6% af landsframleiðslu. Við kerfisbreytinguna eftir þjóðarsátt var stuðningur ríkisins við mjólkurframleiðslu um 47–48% af framleiðslukostnaði mjólkur. Til þess að meta þann framleiðslukostnað var notast við verðlagsgrundvöll fyrir meðalstórt kúabú. Nýr verðlagsgrundvöllur var gerður með þátttöku launþegahreyfingar, bænda og afurðastöðva og er hann í grundvallaratriðum sá sami og verðlagsnefnd búvöru notar við ákvörðun á verði til bænda í dag.

Árið 2004 voru blikur á lofti og miklar breytingar í alþjóðlegu umhverfi búvöruframleiðslunnar og á samkeppnisstöðu íslensks landbúnaðar í svokallaðri Doha-viðræðulotu á vegum Alþjóðaviðskiptastofnunarinnar. Sú viðræðulota rann að mestu út í sandinn við alþjóðlegt efnahagshrun 2008 en eftir sat að starfsumhverfi mjólkurframleiðslunnar var breytt 2004. Fyrir þann tíma var t.d. ákvörðun um hækkun á framleiðsluheimildum, greiðslumarki, sjálfvirk ákvörðun um aukin framlög úr ríkissjóði. Mat manna var því að ef Doha-lotan myndi raungerast á þeim forsendum sem þá voru á borðinu myndi íslensk mjólkurframleiðsla gefa hratt eftir. Á þeim tíma var útgefið greiðslumark 104 milljónir lítra. Þá var þörf á að hækka útgefið framleiðslumagn um 2 milljónir lítra til að fullnægja innanlandsneyslu en ríkið var ekki tilbúið til að hækka framlög til mjólkurframleiðslunnar. Bændur gátu á móti haft tryggingu fyrir því að stuðningur lækkaði ekki ef áhrif af breytingum innan Alþjóðaviðskiptastofnunarinnar gengju eftir af fullum þunga.

Allt frá þessum tíma hefur fjárhæð til stuðnings mjólkurframleiðslu verið grundvölluð á fjárhæð frá árinu 2004 og miðað við 104 milljónir lítra og að 47% kostnaðar séu borin af opinberum stuðningi. Núna 20 árum seinna er innanlandsþörf á næsta ári metin um 151,5 milljónir lítra. Á þessum tíma hefur þessi fjárhæð ekki tekið öðrum breytingum en þeim að hún hefur verið framreiknuð, þó með þeim hætti að lengst af hefur 1% raunlækkun verið innifalin. Stuðningur er því 20% lægri að raunvirði og má með nokkurri einföldun segja að miðað við 47% kostnaðarþátttöku hins opinbera sé hann nú aðeins fyrir um 85 milljónir lítra, miðað við forsendur sem lagt var upp með á tímum þjóðarsáttarinnar.

Engin stétt á Íslandi hefur borið þyngri byrðar af þátttöku í þjóðarsáttinni en íslenskir bændur. Það var vitað á þeim tíma, enda var hún gerð með stuðningi bænda. Öllum var ljóst að svo há ríkisútgjöld til landbúnaðar, sem voru fyrir um 30 árum, væru algerlega ósjálfbær og gætu ekki gengið upp.

En á þessum árum frá 2004 hefur mikið breyst og margt verið reynt. Á þessum tíma hefur verið bætt við fjármunum til að efla íslenska nautakjötsframleiðslu, svo dæmi sé tekið. Það hefur líka verið hagrætt í úrvinnsluiðnaði mjólkur, gífurlega mikið. Þaðan hafa í raun kjarabætur til bænda verið sóttar. Auk þess hefur raunverð á matvælum  lækkað. Hagur neytenda og bænda á þessum tíma nemur um 2 milljörðum árlega af þessum aðgerðum. Á þessum 20 árum hefur verið framfara- og uppbyggingarskeið í landbúnaði. Fjósum í framleiðslu hefur fækkað úr 1.600 í innan við 500 fjós frá tímum þjóðarsáttar. Mig minnir að í dag séu þau um 470–480.

Virðulegur forseti. Það hefur ekki orðið þróun heldur bylting. Einhver myndi segja hrun. En hversu mikið fjármagn hefur Alþingi og ríkissjóður dregið úr íslenskum sveitum á undanförnum 30 árum á sama tíma og við höfum aukið og eflt flest okkar velferðarkerfi og aukið hagsæld í landinu? Segja má að eftir þjóðarsáttarsamninga og fram að þeim tíma þegar offramleiðsla landbúnaðarvara var mikil hafi stöðnun ríkt í uppbyggingu og endurnýjun framleiðslutækja bænda. Á síðastliðnum 20 árum hefur orðið gífurleg fjárfesting í nýjum fjósum og nýrri tækni. Hátæknifjós og stórbættur aðbúnaðar er staðreynd. Á sama tíma hefur greinin sjálf fjármagnað úreldingu annarra framleiðslutækja með því að kaupa framleiðsluheimildir. Kaup á mjólkurkvóta hafa orðið að fjármagnsfrekum lið í rekstri kúabúa. Það má deila um þá aðferð en hin aðferðin var að úrelda framleiðslutækin, annaðhvort með opinberum styrkjum eða gjaldþrotum bænda. Fjárfesting í betri fjósum og framleiðsluheimildum ofan í það að ríkissjóður hefur stórlækkað framlög sín hefur því verið mætt með hagræðingu og hagkvæmari rekstri búa, með stækkun þeirra og aukinni tækni. Allt saman mjög þekktar aðgerðir og í takt við samfélagslega þróun flestra atvinnugreina.

Við efnahagshrunið 2008 stóðu bændur í áþekkum sporum og nú. Þá var stökkbreyting á verði aðfanga staðreynd eins og nú í kjölfar innrásar Rússlands í Úkraínu. Sú aðfangakreppa sem nú er gerist hins vegar þegar landbúnaðurinn er nánast án allra vopna til að bregðast við. Kreppan eftir efnahagshrunið var vissulega snörp og erfið en í kjölfarið, árið 2013 og fram á þennan dag, hefur aukin eftirspurn eftir framleiðsluvörunni hjálpað til við að glíma við vandann.

En hafa stjórnvöld raunverulega gert umhverfi landbúnaðar sterkara á þessum tíma? Jú, að mörgu leyti hafa aukin þjóðhagsleg umsvif líka komið sveitum og bændum til góða, sérstaklega aukin ferðamennska og vissulega líka fjárfestingar í bættum samgöngum, betri fjarskiptum og svo mætti lengi telja. En eru það ekki sjálfsagðir hlutir?

Stjórnvöld sem setja kröfur og lög um aðbúnað búfjár verða að horfast í augu við afleiðingar gjörða sinna. Sömu stjórnvöld hafa á þessum tíma frá þjóðarsáttarsamningum og efnahagshruni líka innleitt samninga um aukinn markaðsaðgang búvöru og aukna samkeppni frá löndum sem gera ekki sömu kröfur og við gerum, frá löndum þar sem laun eru lægri, hagkvæmni mun meiri og framleiðsluaðstæður betri, t.d. vegna hagstæðara veðurfars og meiri stöðugleika í efnahagsmálum. Þetta hefur lagt viðbótarbyrðar á íslenskan landbúnað. Þau hafa einnig hafnað öll þessi ár að tryggja þær samkeppnisaðstæður sem lagt var upp með að yrðu upp í kjölfar GATT-samninga um ákveðna tollvernd og samningagerð á grundvelli EES-samstarfs og neitað að rétta hlut bænda í þeirri samkeppni með því að uppfæra verðmæti þeirrar verndar sem tollskráin ætti að tryggja innlendum framleiðendum.

Það er í þessu ljósi sem ungir bændur héldu nýlegan baráttufund undir yfirskriftinni Laun fyrir lífi. Við búum í samfélagi sem er sterkt velferðarsamfélag með háum kaupmætti og öflugri velferð, en það er ekki hægt að ganga endalaust á velvilja bænda. Alþingi Íslendinga getur ekki yfirgefið íslenskan landbúnað sem framar öðrum hefur á undanförnum áratugum lagt sitt af mörkum að betri lífskjörum okkar allra. Alþingi hefur samþykkt grunn að landbúnaðarstefnu og Alþingi mun þurfa að mæta erfiðleikum samtímans en til lengri tíma verður að setja innihald og aðgerðir í landbúnaðarstefnuna og tryggja íslenskum landbúnaði rekstrargrundvöll og endurreisa skilning og trú á þýðingu og mikilvægi þess að við framleiðum heilnæm og örugg matvæli. Við nálgumst ekki síst orkuskiptin út frá þeirri staðreynd, sem er rétt, að efla efnahagslegt sjálfstæði okkar með innlendri orkuframleiðslu. Töpum þá ekki á sama tíma stöðunni sem við höfum þó enn þá í íslenskri matvælaframleiðslu. Hún grundvallar líka okkar efnahagslega sjálfstæði.

Frú forseti. Í fyrri ræðu greindi ég frá nefndaráliti meiri hluta fjárlaganefndar þar sem rætt var um stöðu landbúnaðarins og í meirihlutaálitinu er fjallað um að tillögugerð muni verða í 3. umræðu fjárlaga og við meðferð fjáraukalaga. Það hefur komið fram við 3. umræðu að það er gert ráð fyrir að það komi, að mig minnir, 200 milljónir til bændastéttarinnar í þeim tillögum sem við erum að vinna eftir núna. Annað kemur í fjárauka og ég kem betur að því í lok þessarar ræðu.

Í gær birti Stjórnarráðið á vef sínum tillögur til að bregðast við afkomuvanda bænda. Það er rétt að nefna það hér að fjárlaganefnd mun þurfa að fara yfir þær tillögur í umfjöllun sinni um fjáraukalög, greina hvernig þær tillögur eru uppbyggðar og meta áhrif þeirra, ekki síst í samhengi við þá stöðu sem blasir við. Með tilkynningunni á vef Stjórnarráðsins eru greiningar sem nefndin þarf að fjalla um og fá kynningu á. Ég ætla ekki að dæma þessa tillögu hér og nú, en vil aðeins ítreka það álit okkar í meiri hlutanum að bregðast verði við vandanum og ég fagna því skrefi sem nú er verið að taka. Af þeim viðbrögðum að dæma sem ég hef séð þá er verið að horfa til bráðavanda sem margir bændur standa frammi fyrir og rakinn hefur verið í ræðu minni hér á undan en miklu fleiri þætti þarf að taka til skoðunar og umfjöllunar. Formaður Samtaka ungra bænda sagði varðandi þessar tillögur eitthvað í þá veru að þær væru eins og plástur á opið beinbrot en vissulega skref í rétta átt.

Við sem hér erum í þessum sal lögum ekki stöðu bænda með plástrum og bráðaaðgerðum. Á undanförnum árum hefur Alþingi verið í bráðaaðgerðum en tími dýpri vinnu og varanlegra lausna er kominn. En fleira þarf að gera sem ekki endilega þarf að kosta fjárútlát ríkissjóðs.

Ég vil að lokum nefna nokkra þætti sem ég tel grundvallarmál að horfa til. Getum við lagt meira fram til að efla hagkvæmni búrekstrar? Markvissari ræktun? Hún er eftirtektarverð sú nálgun núna að efla notkun hrúta með verndandi arfgerð gegn riðu og að sama skapi gæti kyngreining á nautasæði orðið til þess að bæta afkomu og auka hagkvæmni í mjólkur- og kjötframleiðslu. Það má nýta verkfæri nákvæmnisbúskapar með hjálp hlutanets, með leyfi forseta, kallað á enskri tungu „internet of things“, við höfum íslenskað það sem hlutanet, þar sem stafrænar upplýsingar með hjálp gervigreindar hámarka nýtingu á ræktarlandi. Við erum vel í stakk búin að innleiða slíka tækni hér á landi með öflugar fjarskiptatengingar í sveitum, þar eru líka möguleikar sem geta nýst garðyrkju og annarri jarðrækt. Ég nefni yfirferð og endurskoðun á starfsumhverfi afurðastöðva og úrvinnslustöðva í landbúnaði, aukna sérhæfingu, verkaskiptingu og tæknivæðingu. Hvers vegna hefur ekki í áratugi verið hægt að byggja nýtt sláturhús eða nýja mjólkurstöð frá grunni? Hvað segir það okkur um þrótt atvinnugreinar að hafa ekki getað sótt sér nýjustu tækni í þeim efnum í miklu stærri stíl, tækni sem við sjáum í okkar fullkomnustu vinnslustöðvum fyrir fiskafurðir? Það þarf að skapa möguleika, án þess að slíkt eigi að bitna á neytendum, til að fyrirtæki í landbúnaði hafi tækifæri til slíkrar sóknar. Það liggur fyrir úttekt Ríkisendurskoðunar á framkvæmd á eftirliti með innflutningi á búvörum. Afar mikilvægt er að við berjum nú í þá bresti sem sú skýrsla afhjúpar. Þar eru tækifæri til að skapa mun heilbrigðara samkeppnisumhverfi fyrir bændur. Fréttir eru um að útflutningstölum frá öðrum ríkjum á búvöru, sérstaklega frá ESB-löndum Evrópusambandslöndunum, beri ekki saman við innflutningstölur hér á landi, oft er sérstaklega talað um mjólkurduft í því sambandi. Við getum ekki látið sem við sjáum ekki svona brotalamir endalaust án þess að aðhafast eitthvað.

Eigum við að ræða endurskoðun tollverndar og hvernig hún hefur brunnið upp á síðastliðnum áratugum? Það er vinsælt hjá stjórnmálamönnum að tala um að það þurfi að breyta kerfinu. Breytum þá kerfinu. En það er alveg sama hvernig við tölum um það ef við stöndum ekki við þau kerfi sem þegar eru og eiga að virka. Ég held að bændur séu almennt opnir fyrir því að breyta og endurhugsa en það er alveg sama hvernig við breytum og hvernig við hugsum kerfi ef þau skila ekki viðunandi afkomu.

Við verðum að viðurkenna að á síðustu áratugum höfum við sparað ríkissjóði og skattgreiðendum tugi milljarða í lækkun framlaga til landbúnaðar og erum löngu komin að þolmörkum í þeim efnum. Á sama tíma ræðum við hér í þinginu og samþykkjum meira íþyngjandi lög og reglur um aðbúnað. Við samþykkjum hamlandi ákvæði um frelsi bænda til að hámarka verðmæti jarða sinna, allt undir merkjum þess að við viljum vernda ræktarland og halda eignarhaldi á landi sem mest hér heima. En hvers virði er það ef enginn getur lifað af því að yrkja landið og nýta ræktunarland, ef bændur verða að neita sér og fjölskyldum sínum um það sem okkur finnst sjálfsagt eins og styttingu vinnuviku, veikindafrí, sumarfrí og ef þeir geta ekki staðið undir kröfum sem við gerum til aðbúnaðar búfjár nema lenda í skuldafjötrum? Við nálgumst orkuskiptin út frá þeirri hugsun að það stuðli að efnahagslegu sjálfstæði okkar að framleiða sem mest af okkar orku. Það er alveg sama efnahagslega sjálfstæði undir þegar við veikjum undirstöður innlendrar matvælaframleiðslu. Matur og orka eru hornsteinar í sjálfstæði þjóðar og gleymum því aldrei.

Nú eru komnar fram tillögur starfshóps ráðuneytisstjóra, bara í þessari viku, og þær eru tengdar við fjáraukalagafrumvarpið sem við erum að fara að vinna með í hv. fjárlaganefnd. Ég ætla að ræða þær tillögur betur í ræðu sem snýr að fjáraukanum sjálfum. En ásamt þremur ráðuneytisstjórum hafa komið að þessu starfi til ráðgjafar Byggðastofnun, Ráðgjafarmiðstöð landbúnaðarins og viðskiptabankarnir. Margt áhugavert sem er rætt þar og nauðsynleg vinna hefur farið fram. Ég vona að hún muni nýtast okkur líka inn í framhaldið þegar við ræðum þessi mál.

En það sem við erum að fást við fyrst og fremst núna er þessi staða sem er gríðarlega erfið, vonandi til skamms tíma, og hefur komið upp á undanförnum mánuðum, sérstaklega síðustu 12–18 mánuðum eftir að stýrivextir fóru upp úr kannski þessum hefðbundnu 4–5% stýrivöxtum upp í það mesta núna, 9,25%. Þetta hefur gerst síðustu 15, 16 mánuði að mestu. Það eru margir að lenda í því, heimili og fyrirtæki, en sérstaða bænda er að allar aðfangakeðjurnar urðu miklu dýrari; kjarnfóður, áburður, rekstur á tækjum, orkukostnaður, þannig að vandinn er miklu margslungnari og erfiðari og það ber að vekja sérstaklega athygli á því þegar við erum að ræða þessi mál, þetta snýst ekki eingöngu um vaxtakostnaðinn. Það sem er líka sérstakt, þá kannski sérstaklega hjá kúabændum, tengist aðbúnaðarmálum, eins og ég hef komið að í þessari ræðu, kröfum um aðbúnað. Það hefur verið gríðarleg fjárfesting þannig að fjárbinding á móti veltu í landbúnaði er gríðarlega há þessi misseri.

En þetta er gott að sinni og við ræðum þetta frekar í tengslum við fjáraukann. Ég hef lokið máli mínu, frú forseti.

###

Herra forseti. Þetta er aðhald, það eru krónugjöldin 3,5%, sem er þá 2% undir áætlaðri verðbólgu. Það er að koma inn aðhald vítt og breitt. Auðvitað hefði ég persónulega viljað sjá meira aðhald og að því er stefnt, eins og ég kom inn á, með ýmsa þætti í minni ræðu, samanber einn þátt sem er vinnutímastyttingin. Ég er viss um að hv. þingmaður mun vera með mér í því í fjárlaganefnd að tala um þessa hluti eins og vinnutímastyttingu og annað. Við þurfum að vera með virkilega yfirsýn og, eins og hv. þingmaður kom inn á hérna fyrr í dag, vera með alvöruaðhald í gegnum nefndina, yfirsýn yfir hvernig hlutir eru að þróast. Það er sérstaklega eitt sem ég vil koma inn á og ég hef verið að tala svolítið um í haust, þ.e. að þegar við setjum upp kerfi í fjárlagagerðinni — þjónustu og svo eru framkvæmdir og annað — séum við með virkilegt eftirlit og eftirfylgni með verkefnunum eftir að þeim er lokið. Ég held að það gæti nú kannski verið það sem myndi hafa mest að segja og gæti verið til mestrar eftirbreytni í störfum nefndarinnar ef við færum að fylgjast betur með framkvæmdum og verkefnum sem við förum í af hálfu ríkisins, hvort það sé árangur eða ásættanlegur árangur í því og endurmeta þá hvernig það hefur allt gengið fyrir sig. Ég held að það sé raunverulega það sem þarf að gera. Ég held að við hv. þingmaður séum sammála um það, með yfir sjö ára sögu í fjárlaganefnd. Hér stendur líka þingmaður sem var með okkur í nefndinni og var þar í tíu ár. Þetta er það sem við þurfum einhvern veginn að setja í búning, hvernig við ætlum að fylgja eftir verkefnum ríkisins, bæði fjárfestingum og þeim kerfum sem við setjum upp.

###

Herra forseti. Ég þakka hv. þingmanni fyrir andsvarið. Það er verið að reyna að beita aðhaldi og reyna að minnka rekstur ríkisins, það er það sem verið er að reyna að gera og fjárlaganefnd núna í sínu áliti. Þótt ég hafi ekki fengið það nákvæmlega staðfest þá grunar mig nú að það þurfi að fara býsna langt aftur til að finna dæmi um það sem við í nefndinni vorum að vinna að í okkar nefndaráliti, það eru lagðar til um 600–700 milljónir í aðhald af hálfu nefndarinnar. Það er svolítið öðruvísi heldur en við höfum séð áður frá nefndinni þannig að það er aðhald þar. Og eins og ég kom inn á í minni ræðu þá er vonandi von á enn meira aðhaldi á næstu árum. Ég held að við séum enn þá að reyna að jafna aðeins úr sveiflunni eftir Covid. Það hefur náttúrlega eins og hv. þingmaður veit, við höfum setið býsna lengi saman í fjárlaganefnd þótt ég hafi skroppið úr henni í tvö ár, gengið á ýmsu og mörg áföll gengið yfir og við erum alltaf að reyna að stilla af miðað við þau áföll sem ganga yfir. Þetta eru búnir að vera svolítið sögulegir tímar. En ég held að það sé vilji og mér sýnist, miðað við síðustu ár, vera ágæt staða á þessu. Ég vil líka alltaf vekja athygli á því hvar hefur náðst árangur. Í fjármálaáætluninni 2021–2025 var gert ráð fyrir 1.000 milljarða kr. halla á rekstri ríkissjóðs og ætli hann hafi ekki endað nær 600 þegar allt var gengið í gegn þannig að ég held að það hafi náðst nokkuð góður árangur. En við þurfum náttúrlega að halda áfram að sýna aðhald og lækka skuldahlutföllin. Fyrir Covid minnir mig að að samkvæmt fjármálareglunni hafi skuldahlutföllin verið um 22%. Þau verða 32% í lok næsta árs en áttu að vera 52% miðað við fjármálaáætlunina 2021–2025.  Ég held að við séum að gera það besta með aðhaldið og a.m.k. hefur meiri hluti fjárlaganefndar gert sitt.

###

Frú forseti. Við ræðum hér fjárlög í 2. umræðu. Mikil vinna hefur átt sér stað í nefndinni og vil ég þakka nefndarmönnum gott samstarf í haust. Ég fagna því jafnframt að nefndin geri breytingartillögur sem stuðla að auknu aðhaldi í ríkisfjármálum sem er sá tónn sem ég vona að komi frá nefndinni á næstu misserum eftir annan tón undanfarin ár. Milli umræðna hefur orðið breyting á nokkrum forsendum eftir að ný þjóðhagsspá Hagstofunnar var birt um miðjan nóvember. Það er m.a. gert ráð fyrir 2,1% hagvexti á næsta ári í stað 2,6% áður og skýrist fyrst og fremst af hærri hagvexti árið 2022 en áður var talið, sem lækkar hlutfallslega breytingu milli 2023 og 2024. Þá er gert ráð fyrir að verðbólga verði örlítið hærri og atvinnuleysi sömuleiðis örlítið meira. Verðbólga hefur ekki lækkað jafn hratt og vonast var til þegar lækkunarferli hófst. Þó er vert að nefna að mikil óvissa er um þróun efnahagsmála og eru slegnar víða varnaglar í þjóðhagsspánni; jarðhræringar á Reykjanesskaga, niðurstöður kjarasamninga, alþjóðlegar efnahagshorfur, stríðsátök og verðbólguþróun innan lands sem erlendis getur haft áhrif á niðurstöðuna. Við sem eldri erum höfum þó séð talsvert verri tíma þegar kemur að verðbólgu og lífskjörum og hef ég fulla trú á því að okkur takist að tækla núverandi ástand. Verðbólguvæntingar eru enn háar og er mikilvægt að allir aðilar sem geta lagt lóð á vogarskálarnar sýni lit til þess að ná þeim niður. Ég tel að fjárlaganefnd sé að leggja sitt af mörkum en margir höfðu spáð sambærilegri hækkun í meðförum nefndarinnar og hefur sést undanfarin ár.

Ég vil byrja á smáumfjöllun um gleðifréttir sem hægt er að byggja ofan á. Lánshæfismat Íslands var nýlega hækkað úr A í A+ með stöðugum horfum hjá alþjóðlega matsfyrirtækinu S&P Global Ratings og stöðugar horfur endurspegla það mat S&P að íslenska hagkerfið muni vaxa áfram á næstu tveimur árum á sama tíma og halli á rekstri hins opinbera og viðskiptajöfnuður verður hóflegur. Hér er þó bara um áfangasigur að ræða. Mikilvægt er að viðhalda lánshæfiseinkunninni og bæta enn frekar. Samkvæmt S&P gæti lánshæfiseinkunn Íslands verið hækkuð ef opinber fjármál styrkjast umtalsvert umfram það sem fyrirtækið væntir nú, t.d. ef hagvöxtur verður meiri eða stjórnvöld grípa til frekari ráðstafana. Jafnframt gæti einkunnin lækkað ef staða ríkisfjármála eða ytri staða hagkerfisins versnar umtalsvert í samanburði við spár. Það er undir okkur komið að ákveða hvert við viljum fara í ríkisfjármálunum þótt óvæntir atburðir geti alltaf sett strik í reikninginn eins og við höfum fengið að kynnast á undanförnum árum.

Síðustu ár hafa verið mjög sérstök og hvert áfallið á fætur öðru dunið á þjóðarbúinu. Í mars 2019 féll WOW air sem var högg fyrir ferðaþjónustuna. Ári síðar hófst heimsfaraldur með tilheyrandi skelli fyrir þjóðarbúið og rotaði margar atvinnugreinar, m.a. ferðaþjónustuna. Í febrúar 2022 hófst svo stríðið í Úkraínu með tilheyrandi röskun á aðfangakeðjum og áhrifum á verðlag ef horft er á fjárhagsleg áhrif stríðsins. Nú síðast hófust jarðhræringar á Reykjanesskaga með alvarlegri birtingarmynd en við höfum séð áður. Þetta eru gríðarlega stórir atburðir sem myndu vera högg fyrir hvaða land sem er, líkt og hefur raungerst með alþjóðlegu áföllin. Þá er rétt að spyrja sig: Hver er staðan á skuldum ríkissjóðs og skuldum heimila af fasteignum sínum? Í fjármálaáætluninni 2022–2025 gerum við ráð fyrir að skuldahlutfall ríkissjóðs yrði um 50% árið 2024. Í fjárlagafrumvarpi ársins 2024 gerum við ráð fyrir því að í lok árs verði skuldastaðan tæp 32%. Veðhlutfall heimila á fasteignamarkaði hefur aldrei mælst lægra en nú en fyrir allan markaðinn mældist veðhlutfallið tæplega 27% af fasteignamati árið 2022. Virði flestra eigna er þó hærra en fasteignamat, sérstaklega í stærri þéttbýlum, og má áætla að raunveðhlutfall sé lægra. Sama staða er uppi ef bara er skoðaður hópurinn 25–29 ára. Þar er hlutfall fasteignalána af fasteignamati 62% og hefur aldrei verið lægra. Það er þó annar hópur sem ég tel þörf á að hafa meiri áhyggjur af en fasteignaeigendum. Það er sá hópur sem ekki hefur komist inn á fasteignamarkað og kem ég aðeins inn á þann hóp í tengslum við húsnæðisstuðning.

Það hefur borið mikið á þeirri umræðu í þingsal og fjölmiðlum að hér sé verið að veikja vaxtabótakerfið, veikja velferðina. Þar er algerlega litið fram hjá því að á undanförnum árum höfum við verið að breyta húsnæðisstuðningi í landinu. Lög um húsnæðisbætur voru sett til að leysa af hólmi húsaleigubætur. Við höfum leyft skattfrjálsa úttekt séreignarsparnaðar til að hægt sé að safna fyrir útborgun og greiða hraðar niður lán. Við höfum veitt marga milljarða í stofnframlög í almenna íbúðakerfinu. Við höfum jafnframt komið á hlutdeildarlánum til að auðvelda fyrstu kaupendum útborgun. Þessar miklu breytingar þýða að sjálfsögðu að önnur kerfi minnka eitthvað þó að það sé ekki mikið. Vaxtabótakerfið er bæði eigna- og tekjutengt. Eiginfjárhlutfall íslenskra heimila hefur hækkað hratt undanfarin misseri. Eignaverð hefur hækkað talsvert hraðar en verðlag og þar með hlutur hvers og eins í húsi sínu, hvort sem lánin eru verðtryggð eða óverðtryggð. Þá hefur kaupmáttaraukning undanfarin ár verið mjög mikil. Það eru gleðifréttir að okkur takist að auka kaupmátt en auknum kaupmætti og hærri eiginfjárstöðu fylgir líka að þörf fyrir stuðning minnkar. Þó ætla ég alls ekki að gera lítið úr því að róðurinn hefur þyngst undanfarin ár. Háir vextir, þrálát verðbólga og efnahagsástandið hefur áhrif en það er mikilvægt að horfa á langtímaþróun og hugsa til þess að til staðar eru úrræði í gegnum tímabundna erfiðleika. Kaup á fasteign eru langtímafjárfesting sem flestir borga niður á 25–40 árum. Þá er mikilvægt að horfa til langs tíma. Það er ekki að gerast nú eins og í kreppunni að fólk sé að missa húsin sín. Þá var húsnæðisverð að lækka á meðan atvinnuleysi var mikið og kaupmáttur rýrnaði. Nú hefur kaupmáttur aukist yfir nokkurra ára tímabil, ólíkt því sem má sjá annars staðar, og húsnæðisverð hækkað. Kaupmáttur ráðstöfunartekna hefur að vísu dalað undanfarna mánuði en til nokkurra ára er aukningin mikil og sérstaklega í alþjóðlegum samanburði þar sem kaupmáttarrýrnun hefur í flestum tilfellum verið ríkjandi frá upphafi faraldurs. Seðlabankinn spáir því að kaupmáttur ráðstöfunartekna hérlendis vaxi um 1,4% í ár og 1,7% á næsta ári. Þá spáir Seðlabankinn því líka að húsnæðisverð muni gefa eftir á næstu misserum og gæti því þurft að fylgjast með þeim sem hafa nýlega keypt en bankinn hefur jafnframt með stýritækjum sínum komið í veg fyrir að hægt sé að skuldsetja sig jafn mikið og raun bar vitni fyrir 15–20 árum síðan.

Þótt húsnæðisstuðningurinn hafi breyst þýðir það ekki endilega að breytingarnar skili sér í betri árangri. Mér finnst rétt að við metum árangurinn, spyrjum okkur hvort breytt kerfi húsnæðisstuðnings hafi verið til hins betra. Sem dæmi má nefna almenna íbúðakerfið þar sem svokölluð óhagnaðardrifin leigufélög eiga sviðið. Í nýlegri rannsókn Vörðu kemur í ljós að 89,1% félagsfólks ASÍ og BSRB sem býr í leiguhúsnæði hjá óhagnaðardrifnum leigusamtökum telur húsnæðiskostnað vera byrði samanborið við 89,4% á almennum leigumarkaði. Engin marktækur munur er hér á. Því er rétt að staldra við og huga að því hvort fjármunum skattgreiðenda sé vel varið í starfsemi slíkra leigufélaga sem flest setja ákveðin skilyrði um hverjir geta leigt af þeim íbúð, m.a. byggt á stéttarfélagsaðild. Sérstaklega þarf að kanna afkomu félaganna þar sem mikill hagnaður hefur verið undanfarin ár hjá sumum af þessum óhagnaðardrifnum félögum að teknu tilliti til matsbreytinga. Þá er mikilvægt að hafa í huga að því að óhagnaðardrifið er ekki það sama og kostnaðurlágmarkandi. Ég vil þó taka það fram hér að ég á ekki við leigufélög sem leigja út tímabundið eins og leigufélög námsmanna. Slík kerfi hafa sannað gildi sitt. Það eru leigufélög sem leigja ótímabundið, byggt á aðstæðum hvers og eins, sem ég tel rétt að kanna betur. Ríkið hefur lagt inn milljarða, eigið fé er að myndast hjá þeim félögum og ég velti fyrir mér hver eigi þetta eigið fé. Greiða á ríkinu stofnframlagið til baka að lokum en við eigum eftir að sjá það raungerast.

Ég held að rétt sé að kortleggja hvaða stuðningskerfi skila bestum árangri hjá mismunandi hópum og þá ráðstafa þeim fjármunum sem fara í húsnæðisstuðning í framtíðinni á skilvirkan hátt. Ég nefndi áðan þann hóp sem ekki hefur komist inn á húsnæðismarkað og það er sá hópur sem ég tel að þurfi mest á stuðningi að halda. Í nýlegri greiningu Viðskiptaráðs kemur fram að húsnæðisstuðningur ríkisins hefur verið 902 milljarðar undanfarin 20 ár. Við þurfum að endurhugsa húsnæðisstuðninginn þannig að hann nýtist betur þeim hópum sem virkilega þurfa á stuðningi að halda því sá hópur er líklega alltaf til þótt samsetning hans verði breytileg í framtíðinni. Að sama skapi þurfum við að einfalda regluverk, gera leyfisveitingaferli skilvirkara, auka framleiðni í byggingariðnaði og ná tökum á stóra vandamálinu sem er framboðsskortur. En framboðsskortinn ætla ég ekki að ræða fyrr en ég hef rætt um tvo stóra áhrifaþætti á húsnæðismarkaði, fólksfjölgun og ferðaþjónustu.

Árið 2008 var íbúafjöldi Íslands rúmlega 315.000. Sama ár spáði Hagstofa Íslands því að mannfjöldi á Íslandi árið 2050 yrði tæplega 409.000 manns. Ef fram fer sem horfir förum við fram úr þessari spá á næsta ári, 16 árum eftir að hún var gerð og 26 árum áður en hún átti að raungerast, slík hefur fólksfjölgunin verið frá hruni og sérstaklega á undanförnum sjö árum. Í fyrra fjölgaði okkur um 11.510 manns, eða um tæplega 3,1%. Samkvæmt nýjustu tölum Hagstofunnar erum við tæplega 397.000 manns á landinu. Að öllum líkindum verðum við orðin 400.000 öðru hvorum megin við áramót. Þessi mikla fólksfjölgun hefur keyrt upp einkaneyslu sem við höfum þó séð lækka í nýjum tölum. Álagið hefur einnig verið töluvert á innviði, sérstaklega á húsnæðismarkaði í bland við fjölgun ferðamanna á ný. Hagvöxtur hefur að miklu leyti verið drifinn áfram af fólksfjölgun og er það áhyggjuefni hve lágur hagvöxtur á mann hefur verið. Mikilvægt er að við hugum að framleiðniaukningu sem má stuðla að með einföldun regluverks og áframhaldandi háu atvinnustigi. Við þurfum að skoða m.a. ábatakerfi fyrir opinbera aðila til að hagræða í sínum rekstri, t.d. með bættum innkaupum, líkt og nefnt var í nefndaráliti með fjármálaáætlun fyrir 2024–2028. Aukin skilvirkni í opinberum innkaupum getur sparað ríkissjóði milljarð á ári hverju, en til þess vantar hvata fyrir stofnanir og sveitarfélög til að svara ákalli okkar stjórnmálamanna. Það þarf að huga að menntastefnunni og svara kalli atvinnulífsins varðandi hvers konar menntun við þurfum á að halda hér svo að við missum ekki verðmæt sérfræðistörf út fyrir landsteinana. Það er verkefni stjórnvalda á næstu misserum að ráðast í þessu verkefni og stuðla þannig að hraðari framleiðnivexti en við höfum séð á undanförnum áratug.

Þá aðeins um ferðaþjónustuna. Síðan ég tók sæti á þingi hef ég gert ferðaþjónustuna oft að umtalsefni. Það kemur væntanlega engum á óvart að ég mun tala hér um varaflugvallagjald en það rúmast ekki innan fyrstu ræðu og mun ég því koma sérstaklega inn á það í ræðu síðar í þessari umræðu. Ferðaþjónustan hefur á undanförnum áratugum þróast úr því að vera sumarstarfsemi í það að vera heilsársstarfsemi. Ferðaþjónustan er ein mikilvægasta atvinnugrein landsins og hefur jafnframt glætt landsbyggðina nýju lífi. Ferðaþjónustan er í raun sala á nýtingu takmarkaðra náttúruauðlinda landsins. Flestir ferðamenn koma hingað til að skoða þær náttúruperlur sem landið býður upp á. Á sama tíma hefur álagið aukist á mikilvæga innviði, til að mynda vegakerfið og heilbrigðiskerfið.  Í ræðu minni í 1. umræðu fjárlagafrumvarps í haust benti ég á að starfshópur um samkeppnishæfni og verðmætasköpun hefði verið skipaður af hæstv. ferðamálaráðherra. Ég nefndi sérstaklega að aðgangsstýring væri nauðsynleg því skilvirk aðgangsstýring kemur í veg fyrir ofnýtingu auðlinda. Þetta þekkjum við vel í sjávarútvegi. Nú hefur þessi starfshópur skilaði af sér tillögum og ég verð að segja fyrir mitt leyti að mér líst ágætlega á tillögurnar sem kynntar eru í samráðsgátt sem fyrstu drög að aðgerðum. Í aðgerðaáætlun ferðamálastefnu til ársins 2030 leggur starfshópurinn m.a. til álagsstýringu á ferðamannastöðum, leiðir til að auka framleiðni í greininni, endurskoðun á regluverki og skilvirkara eftirlit. Þá er vikið að gjaldtöku þar sem lagt er til innviðagjald á skemmtiferðaskip og afnám gistináttaskatts. Gjald á skemmtiferðaskip er að einhverju leyti í samræmi við nefndarálit fjárlaganefndar um fjármálaáætlun 2024–2028 en útfærslan sem birst hefur frá stjórnvöldum gengur að mínu mati ekki nægilega langt til að jafna samkeppnisstöðuna. Skemmtiferðaskip koma með góðar tekjur inn í hafnir en þó ekki nálægt því sem skilið er eftir í gegnum hótelgistingu. Ég nefndi það einnig í ræðu minni í haust að gistináttaskattur væri ekki góð aðgangsstýring að auðlindum. Misræmi væri í því hverjir borguðu og það væri misjafnt milli samkeppnisaðila.

Nú hafa komið fram tillögur um stóraukna gjaldtöku í gegnum gistináttaskatt. Skattstofninn verður breiðari, sem er ágætt markmið í sjálfu sér, en skatturinn íþyngjandi fyrir greiðendur. Við höfum áður þrefaldað gistináttaskatt sex árum eftir gildistöku laganna og nú sex árum síðar ætlum við a.m.k. að tvöfalda hann með því að rukka á hvern fullorðinn í stað hverrar gistináttaeiningar. Slík breyting er ekki einföld í framkvæmd og ekki til þess fallin að einfalda eftirlit. Ég hef aðeins fylgst með málinu sem er hjá efnahags- og viðskiptanefnd og sé að í umsögnum eru ýmsir vankantar taldir fram. Ég tel mikilvægt að skoðuð séu nánar þau sjónarmið sem þar koma fram og varlega sé farið í miklar kerfisbreytingar í flýti sem geta falið í sér mikinn afleiddan kostnað fyrir fyrirtækin óháð því hvort fjárhæð skattsins breytist.

Hér vil ég einnig minnast á mikilvægi þess að stuðlað sé með markvissum hætti að betri dreifingu ferðamanna um allt land. Í því felst að þjóðhagslegur ábati sé hámarkaður og stoðir byggðar um land allt og styrktar enn frekar allt árið um kring. Allt Ísland allt árið.  Í nefndaráliti með fjármálaáætlun fyrir 2024–2028 var bent á að gagnlegt yrði að ráðast í greiningu á tekjum ríkisins af mismunandi tegundum ferðamanna eftir ferðamáta til og frá landinu, innan lands og vali á gistingu. Í nefndaráliti með fjárlagafrumvarpinu er þessi tillaga ítrekuð. Ég tel mikilvægt að slík greining liggi fyrir þegar við ákveðum hvernig skal hátta skattheimtu í ferðaþjónustu til frambúðar.

Ég ræddi áðan um húsnæðismarkaðinn en fór ekki nákvæmlega út í stærsta vandamálið sem við glímum við á því sviði. Stóra vandamálið er framboðsskortur. Mér finnst mikilvægt að ræða aðeins um ferðaþjónustu og fólksfjölgun,  til þess að setja vandamál fasteignamarkaðarins í samhengi, því þessir tveir þættir hafa, líkt og ég kom inn á, mikil áhrif á húsnæðismarkað. Ég ræddi einnig um húsnæðisstuðning og margir virðast telja að nauðsynlegt sé að gefa í þar. Ég tel nauðsynlegt að við tökum á stærsta vandamálinu, téðum framboðsskorti. Heimagisting hefur verið á milli tannanna á fólki, mislengi þó, en undanfarið hefur færst kraftur í umræðuna og margir tekið upp málflutning sem hótel og gistihús hafa haldið á lofti í mörg ár. Í síðustu viku var til að mynda umfjöllun um fjölbýlishús í Reykjavík þar sem meiri hluti íbúða virtist kominn í útleigu til ferðamanna. Borgin var ekki alveg viss hvort þetta væri samkvæmt þeirri stefnu sem hún hafði markað eður ei, það fór eftir viðmælendum hverju sinni. Síðar í vikunni bárust af því fréttir að ríki og sveitarfélög töluðu ekki saman þegar kemur að skattheimtu því íbúðirnar væru í lægsta þrepi fasteignaskatts þrátt fyrir að í þeim væri stunduð atvinnustarfsemi sem rekstrarleyfi væri fyrir hjá ríkinu. Það hlýtur að vera öllum augljóst að þegar hægt er að breyta íbúðum á besta stað í hótelíbúð sem leigja má ferðamanni með hærri tekjum en þeim sem hér búa og greiða lægri skatta en samkeppnin þá færist þróunin í þá átt að íbúðir sem skipulagðar eru fyrir íbúa enda í útleigu til ferðamanna.

Ég tel gríðarlega mikilvægt að ráðist verði í markvissar aðgerðir til að ná böndum á heimagistingu sem starfrækt er í atvinnustarfsemi, svo jafnræði í samkeppnisumhverfi og gjaldtöku sé tryggt milli ólíkrar gististarfsemi. Það er mikill munur á heimagistingu þegar lögheimili aðila er leigt út meðan hann er í burtu og heimagistingu sem er í útleigu allt árið. Annað kallast deilihagkerfi en hitt er atvinnustarfsemi. Tryggja verður að gjaldtaka í atvinnustarfsemi sé jöfn svo aðilar keppi eftir sömu leikreglum. Að þessu er vikið í nefndaráliti fjárlaganefndar, bæði við fjármálaáætlun og nú það fjárlagafrumvarp sem rætt er hér.

Það er í þessu samhengi áhugavert að skoða svar hæstv. innviðaráðherra við fyrirspurn hv. þm. Loga Einarssonar um fjölda íbúða eftir byggðarlögum. Í svarinu kemur fram að árið 2022 hafi yfir 22.000 íbúðir verið án skráðs lögheimilis. Þar af voru 12,4% íbúða á höfuðborgarsvæðinu án skráðs lögheimilis tæplega 12.000 talsins. Á Akureyri voru íbúðirnar rúmlega 1.400 eða 16,4%. Á tímum framboðsskorts á húsnæðismarkaði hljótum við að spyrja okkur hvort það sé ekki a.m.k. nauðsynlegt að jafna samkeppnisstöðu milli hótela og útleiguíbúða til ferðamanna og hvort við þurfum jafnvel að ganga lengra tímabundið til að leiðrétta þann markaðsbrest sem á sér stað. Huga þarf að framboðshliðinni í öllum okkar aðgerðum á húsnæðismarkaði komandi misseri. Ég ítreka hér að ein besta leiðin til að auka framboð á húsnæðismarkaði er að einfalda flókið regluverk og gera ferla skilvirkari og auka framleiðni í byggingarstarfsemi.

Við eigum til skýrslu frá 2020 frá OECD um samkeppnismat á regluverki í ferðaþjónustu og byggingariðnaði sem unnin var að beiðni hæstv. ráðherra, Þórdísar Kolbrúnar Reykfjörð Gylfadóttir sem þá var m.a. ráðherra iðnaðar- og ferðamála. Í skýrslu OECD koma fram 316 tillögur til úrbóta á regluverki í byggingariðnaði og 121 tillaga til úrbóta í ferðaþjónustu. Við þurfum því ekki að finna upp hjólið. Við þurfum bara að bretta upp ermar og koma þessum úrbótatillögum í gagnið.

Aðeins um vinnutímastyttingu og kjarasamninga. Kjarasamningar losna hjá flestum stéttarfélögum nú á nýju ári og ríkið er stærsti vinnustaður Íslands og laun eru einn stærsti útgjaldaliðurinn. Í ljósi þróunar undanfarinna ára þar sem hið opinbera hefur verið leiðandi í launahækkunum tel ég rétt að almennur markaður gefi tóninn áður en hið opinbera semur við sína viðsemjendur. Mikilvægt er að gerðir séu langtímasamningar sem byggja á framleiðniaukningu og að samningar stuðli að lækkun verðbólgu og þar með létti þrýstinginn á stýrivöxtum Seðlabankans öllum til heilla. Í þessu samhengi vil ég gera vinnutímastyttinguna, verkefnið Betri vinnutími, að umtalsefni hér og kafa aðeins dýpra en ég gerði í 1. umræðu. Komin að er reynsla á verkefnið Betri vinnutími en KPMG skilaði skýrslu í fyrra þar sem árangurinn var metinn. Markmið vinnutímabreytinga var að bæta vinnustaðamenningu og nýtingu vinnutíma, auka skilvirkni, bæta gæði þjónustu, tryggja betur gagnkvæman sveigjanleika og stuðla þannig að bættum lífskjörum og samræmingu fjölskyldu- og atvinnulífs. Forsendurnar voru þær að laun eða launakostnaður stofnana myndi ekki breytast, starfsemi myndi ekki raskast og opinber þjónusta yrði af sömu eða betri gæðum en áður.

Í skýrslu KPMG kemur fram að innleiðingin hafi ekki gengið eins og best væri á kosið. 77% stofnana fóru í hámarksvinnutímastyttingu þrátt fyrir að stjórnendum hafi verið ráðlagt að fara í hægt sakirnar og innleiða styttingu í skrefum samhliða vinnu við umbætur á rekstri og þjónustu. KPMG taldi áhrif stéttarfélaga hafi leitt til þessa þar sem þau töldu kjarasamningsbundin rétt félagsmanna sinna að fá hámarksstyttingu en skyldurnar um gagnkvæman ávinning fylgdu ekki nægilega sterkt með. Í fæstum tilfellum skilgreindu stofnanir núllpunkt. Þar af leiðandi eru ekki til staðar mælanlegir mælikvarðar til að meta áhrif breytinganna og árangur með tilliti til markmiða. Stofnanir hafa flestar litla sem enga yfirsýn á árangur og byggja mat sitt oft á tilfinningu. Ekki eru vísbendingar um að stytting vinnuvikunnar hafi hækkað launakostnað en sterkar vísbendingar eru um að þjónustustig ríkisstofnana hafi lækkað og meðaltal starfsánægju lækkað örlítið þrátt fyrir almenna ánægju með verkefnið meðal starfsfólks. Áhrif á skilvirkni eru óljós en lækkun þjónustustigs er að mínu mati forsendubrestur í verkefninu sem ráðist var í. Verkefnið var innleitt of geyst hjá flestum stofnunum og framkvæmdin var ekki í samræmi við skýrar forsendur og markmið. Líta verður til þess við gerð næstu kjarasamninga að í verkefninu hafi falist bein launahækkun þar sem ekki tókst að halda sama eða betra þjónustustigi og laun hafi ekki lækkað á móti. Þrátt fyrir að laun hafi ekki hækkað hækkaði launavísitala um 16,1% milli 2020 og 2021 hjá opinberum starfsmönnum en á sama tíma um 8,5% á almennum vinnumarkaði.

Það bendir allt til þess að niðurstaðan sé verri þjónusta fyrir sambærilegan kostnað í krónum talið en framleiðniaukning er grundvöllur betri kjara. Þó er vert að nefna að laun vegna vaktaálags hækkuðu um 12,6% milli ára á hvert stöðugildi en dagvinnulaun og yfirvinnulaun hækkuðu á sama mælikvarða. Færri vinnustundir fyrir sömu laun er hækkun á tímakaupi starfsmanna. Við í fjárlaganefnd, í nefndaráliti meiri hlutans, beinum því til ríkisstjórnarinnar að koma af stað markvissum mælingum á skilvirkni innan sinna ráðuneyta og undirstofnana. Það er mikilvægt að geta skoðað áhrifin af verkefnum líkt og umræddu verkefni. Jafnframt finnst mér mikilvægt að forsendur verkefnisins verði teknar upp í næstu kjaraviðræðum og hlutur ríkisins leiðréttur að einhverju leyti þannig að báðir aðilar uppfylli sínar skyldur.

Á undanförnum misserum hefur ríkissjóður losað um hlut sinn í Íslandsbanka með tveimur útboðum. Salan hefur skipt miklu máli fyrir fjárhagsstöðu ríkissjóðs og þau mikilvægu innviðaverkefni sem við höfum ráðist í undanfarin ár, t.d. uppbyggingu nýs Landspítala sem óhjákvæmilegt er að sjá spretta upp þegar maður ferðast fram hjá spítalasvæðinu. Salan hefur skilað ríkissjóði 108 milljörðum og ríkissjóður á enn 42,5% hlut í Íslandsbanka. Ég fagna því að sjálfsögðu að við séum að losa hlut okkar í fjármálafyrirtæki því ríkið á ekki að vera í áhættusömum samkeppnisrekstri. Við munum öll hvernig fór fyrir fjármálakerfi heimsins fyrir 15 árum. Í forsendum fjárlagafrumvarpsins fyrir árið 2024 er gert ráð fyrir að selja helming þess hlutar. Mér fannst sérstaklega ánægjulegt að meiri hluti nefndarinnar náði saman um að ítreka mikilvægi þess að salan gangi eftir á næsta ári. Við stöndum frammi fyrir óvissu með útgjöld vegna jarðhræringa á Reykjanesskaga, lægri hagvaxtarspá en miðað var við í sumar, auk þess sem væntingar eru um aukið atvinnuleysi. Því er hægt að áætla varlega að útgjöld gætu aukist meira en gert er ráð fyrir í frumvarpinu. Sala samkvæmt áformum á næsta ári mun verða til þess að auka sjóðstreymi til ríkisins og minnka lánsfjárþörf meðan vaxtastig er hátt.

Ég vil gera lög um opinber fjármál aðeins að umtalsefni hér og hvernig við getum lært af reynslunni til að gera enn betur líkt og við höfum gert áður. Árið 1997 tóku gildi lög um fjárreiður ríkisins. Var það í fyrsta skipti sem heildarlöggjöf var sett um fjárlagagerð, framkvæmd fjárlaga, lántöku ríkissjóðs, ríkisreikning og reikningsskil. Lögin mörkuðu þáttaskil en á grundvelli þeirra hefur mótast framkvæmd sem hefur aukið festu og samræmingu við áætlanagerð, við eftirlit með framkvæmd fjárlaga og við reikningshald ríkisins að erlendri fyrirmynd. Þá var talið að skortur á langtímamarkmiðum og markvissum áætlunum um þróun opinberra fjármála væri ástæða þess að sjaldnast tækist að halda útgjöldum innan þess sem gert væri ráð fyrir í fjárlögum. Farið var í vinnu við endurbætur á lögunum og m.a. fengum við ábendingar og hugmyndir að úrbótum frá Alþjóðagjaldeyrissjóðnum sem gerði tæknilega úttekt á umgjörð opinberra fjármála. Að lokum varð til frumvarp til laga um opinber fjármál. Frumvarpið var samþykkt í lok árs 2015 og tóku lögin gildi árið 2016. Markmið laganna er að stuðla að styrkri og ábyrgri stjórn opinberra fjármála og góðri hagstjórn. Lögunum er jafnframt ætlað að tryggja heildstæða stefnumörkun í opinberum fjármálum til lengri og skemmri tíma, vandaðan undirbúning áætlana, skilvirka og hagkvæma fjárstjórn og starfsemi, að opinber reikningsskil séu í samræmi við viðurkenndar reglur og að virkt eftirlit sé með stjórn og ráðstöfun opinbers fjár, eigna og réttinda. Hver ríkisstjórn skal samkvæmt lögunum setja sér fjármálastefnu eins fljótt og hægt er. Árlega er svo lögð fram fjármálaáætlun til næstu fimm ára sem verður grunnur að fjárlögum næsta árs. Grunngildi fjármálastefnu og fjármálaáætlunar skuli vera sjálfbærni, varfærni, stöðugleiki, festa og gagnsæi. Mér þykir rétt að fara stuttlega yfir hvað er átt við með því.

Sjálfbærni felur í sér að skuldbindingar séu viðráðanlegar og leggi ekki ósanngjarnar byrðar á komandi kynslóðir. Varfærni byggir á að jafnvægi sé á milli tekna og gjalda til að koma í veg fyrir ófyrirséðar og neikvæðar afleiðingar og stöðugleiki felst í að stuðla að jafnvægi í efnahagsmálum. Festa felst í því að forðast óvæntar eða fyrirvaralitlar breytingar og gagnsæi snýr að því að sett séu mælanleg markmið til meðallangs tíma um þróun opinberra fjármála. Þá er að finna tvær fjármálareglur í lögum um opinber fjármál og ein til vara. Afkomuregla felur í sér að heildarjöfnuður yfir fimm ára tímabil skuli alltaf vera jákvæður og árlegur halli undir 2,5% af vergri landsframleiðslu. Skuldareglan felur í sér að heildarskuldir eigi að vera lægri en 30% af vergri landsframleiðslu. Sé skuldareglan ekki uppfyllt er svo skuldalækkunarreglan til að stuðla að því að ná tökum á skuldum.

Mér finnst þetta góður rammi sem við höfum sett utan um fjármál hins opinbera en það þýðir ekki að hann sé fullkomin. Yfirleitt er svigrúm til að gera betur. Ég vil gera hér að umræðuefni hugmyndir sem upp hafa komið, m.a. hjá hv. þm. Óla Birni Kárasyni, um að sett verði útgjaldaregla í lög um opinber fjármál. Margir umsagnaraðilar hafa bent á kosti slíkrar reglu og við höfum átt samræðu um hana í nefndinni. Við höfum séð óvæntan uppgang á tekjuhlið miðað við spár en freistnivandinn veldur því að útgjaldahliðin bólgnar oftar en ekki út samhliða. Útgjaldareglan myndi taka á þessu og styrkja þau grunngildi sem eiga að vera í fjármálastefnu og fjármálaáætlun. Þegar tekjur aukast óvænt eigum við að greiða niður skuldir til að vera í stakk búin að takast á við áföll og tryggja m.a. að við sendum ekki reikning fyrir útgjöldum í dag á komandi kynslóðir. Á tímum verðbólgu myndi útgjaldareglan einnig styðja betur við peningastefnuna og aðgerðir Seðlabankans.  Það er vonandi að við sem vinnum hér í þessum þingsal getum náð saman um að gera útgjaldareglu að veruleika á næstu misserum líkt og lagt er upp með í nefndaráliti meiri hlutans.

Aðeins í lokin um landbúnaðinn og erfiða stöðu bænda, það er ekki hægt að skauta fram hjá því hér að tala um þá stöðu. Í frumvarpinu er gert ráð fyrir 198 millj. kr. til aðgerða sem eiga að stuðla að auknu kynbótastarfi og innviðauppbyggingu ásamt beinum stuðningi við kornframleiðslu í samræmi við áherslur aðgerðaáætlunarinnar Bleikir akrar. Þá er til staðar fjárveiting vegna vinnu við verndandi arfgerðir gegn riðuveiki í íslenska sauðfjárstofninum en unnið að hraðari ræktun riðuþolins sauðfjárstofns á ræktunarsvæðum sem eru skilgreind sem áhættusvæði. Landbúnaðurinn í dag glímir við einstaklega erfitt rekstrarumhverfi, sérstaklega í framhaldi af innrás Rússa í Úkraínu þar sem stórhækkað verð á ýmsum aðföngum landbúnaðar hefur gjörbreytt öllum rekstrarforsendum. Fordæmalaus hækkun hefur orðið á áburði, orku, kjarnfóðri og ýmsum öðrum aðföngum til búrekstrar sem ekki hefur verið mögulegt að velta út í almennt verðlag. Bændur hafa nánast enga möguleika á að velta slíkum byrðum út í almennt vöruverð. Þá hafa orðið verulegar hækkanir á fjármagnskostnaði þar sem landbúnaðurinn hefur m.a. þurft vegna opinberra aðgerða um bættan aðbúnað búfjár að standa í miklum fjárfestingum. Stækkun búa með tilheyrandi fjárfestingum og mikilli skuldsetningu í samhengi við veltu er þung í skauti. Eðli búskapar er að aðskilnaður heimilis og fyrirtækis er ekki sá sami og almennt er í atvinnurekstri. Heimili bændafjölskyldna eru samofin búrekstri auk þess sem velferð búfjár er stöðugt í forgangi. Í mjólkurframleiðslu og fleiri búgreinum er ekki val um að fresta fjárfestingum vegna settra laga og reglna stjórnvalda. Ég legg sérstaklega áherslu á að þótt flestir finni fyrir stórhækkun á fjármagnskostnaði verður að hafa þessa sérstöðu landbúnaðar í huga. Staðan er þó mismunandi innan stéttarinnar en sá hluti bænda sem hefur þurft að fjárfesta og margt ungt fólk í landbúnaði sem nýlega hefur hafið rekstur er í mjög alvarlegri stöðu. Því hefur hópur ráðuneytisstjóra unnið að tillögugerð og greiningu á þessari erfiðu stöðu sem er komin upp innan atvinnugreinarinnar. Ráðist verður í bráðaaðgerðir og til lengri tíma að tryggja rekstrarhæfni landbúnaðar. Meiri hlutinn á von á því að leggja fram breytingartillögu á þessu málefnasviði við 3. umræðu fjárlagafrumvarpsins. Þessar tillögur frá þessum hópi ráðuneytisstjóra komu einmitt fram í dag og við höfum þá tækifæri til að kynna okkur þær betur í framhaldinu.

Ég hef farið stuttlega yfir erfiða stöðu bænda en málefnið þarfnast lengri og ítarlegri umræðu og ég mun leggja sérstaklega áherslu á landbúnað í annarri ræðu minni síðar í þessari umræðu þar sem tíminn er ekki nægilegur til að fara í það að þessu sinni. Ég hef lokið máli mínu, herra forseti.

###

Herra forseti. Með kaupmáttinn þá er það kannski ekkert óeðlilegt að það komi smáhiksti í það miðað við að hann var að aukast töluvert á Covid-árunum, sem við sáum nánast hvergi annars staðar, sem var vegna þeirra viðamiklu aðgerða sem var farið í í Covid þar sem við vildum verja þá stöðu og verja fyrirtækin til þess að komast einmitt hratt áfram þegar við kæmumst út úr Covid. Þetta hefur verið hagstjórnin. Varðandi stöðugleika vil ég segja þetta: Árin 2013–2020, á sjö ára tímaskeiði, var meðalverðbólga í landinu 2,4%. Hún fór tvisvar upp fyrir verðbólgumarkmið Seðlabankans og tvisvar undir þannig að það hefur náðst töluverður árangur varðandi það. Síðan vildi ég rétt koma inn á vaxtajöfnuðinn. Ég held að við þurfum að taka ítarlegri umræðu um vaxtajöfnuð ríkissjóðs, Við erum með 110 milljarða inni en greiddir vextir eru 58 og 34 milljarðar af þessum 110 eru verðbætur og 18,5 eru reiknaðir vextir vegna lífeyrisskuldbindinga og er ekki greidd heldur reiknuð stærð. Þannig að ef við tökum raunverulegar vaxtatekjur ríkisins og vaxtagjöldin sem eru greidd út þá er munurinn 22 milljarðar sem ég held að sé bara með því besta, ekki heimsmet held ég en með því besta sem gerist.

###

Herra forseti. Ég vil byrja á að þakka hv. þingmanni fyrir ræðuna. Við hv. þingmaður höfum rætt þetta mikið í fjárlaganefnd, um framleiðni, og nú kemur það fram í þeim hagspám sem hafa verið að birtast, hvort það var hjá Seðlabankanum frekar en Hagstofunni, að reiknað er með að framleiðni á næsta ári á Íslandi verði 2%, sem sagt landsframleiðsla á vinnustund vex um 2%, árið 2025 1,2% og 2026 0,6%. 0,6% er svipað eins og hefur verið á Norðurlöndunum á síðustu árum. Maður hefur oft rætt það hér í ræðum að framleiðni hafi verið 1,3% að meðaltali síðustu sjö, átta árin, svona kannski fram að Covid. Það er rétt að hafa það í huga. Þessar tölur um framleiðni líta því ágætlega út. Síðan er það kaupmáttur ráðstöfunartekna en  Seðlabankinn í sinni spá gerir ráð fyrir að hann vaxi um 1,4% á þessu ári og 1,7 á næsta ári. Það þarf líka að hafa í huga að fara rétt með það í umræðunni.

###

Frú forseti. Þetta andsvar þótti mér frekar klént. Hvort sem við tökum 1990, 1991 síðustu 30 árin eða tökum síðasta áratuginn — tökum bara síðustu 100 ár á Íslandi. Árið 1926 verða Íslendingar 100.000. Þá vorum við fátækasta land Evrópu eða eitt af þeim og það hefur breyst töluvert mikið á síðustu 100 árum. Síðan 1990, hvort sem við tökum það ár eða síðustu tíu árin eða hvað, þá hefur kaupmáttur í þessu landi vaxið gríðarlega. Ráðstöfunartekjur hafa vaxið mjög mikið og mér er til efs að það séu mörg ríki í Evrópu sem hafa upplifað nákvæmlega svona skeið. Við getum tekið þetta yfir langan tíma. Það verður að hafa eitthvert samhengi hlutanna. Hvað er það sem við erum að eltast við í grunninn þegar við erum að reyna að meta uppbyggingu lands, hvernig okkur gengur efnahagslega? Er það ekki farsæld í samfélaginu, hvernig fólk hefur það, hvernig við byggjum upp menntakerfi, hvernig við byggjum upp heilbrigðiskerfið, hvernig við sinnum öryggismálum þjóðarinnar? Ég efast um að það séu mörg samfélög sem hafa varið jafn miklu fjármagni í uppbyggingu í samfélögum eins og við erum búin að upplifa nákvæmlega hér, hvort sem við tökum síðasta áratuginn eða síðustu þrjá áratugi eða síðustu 100 árin, það eru ekki mörg samfélög sem hafa búið við þetta. Það er það sem við verðum að tala um og við verðum að hafa eitthvað til þess að bera þessa hluti saman. Það hefur verið svolítið merki Pírata, þess flokks, þegar við tölum um efnahagsmálin, að gera lítið úr því sem er notað til að meta hlutina, fá einhvern grunn í umræðunni. Ég heyrði ekki betur en að hv. þingmaður hafi komið í ræðu sinni áðan inn á þjónustuviðmið, reyna að gera huglæga hluti hlutlæga. Það er það sem ég var að tala um áðan, að það sé eitthvað til að grípa um. Þá þætti mér vænt um ef hv. þingmaður myndi kannski svara betur því sem ég er að spyrja um: Hefur okkur vegnað vel síðustu tíu ár,  metið út frá ráðstöfunartekjum, kaupmætti, að byggja upp samfélag, byggja upp hag íbúa landsins?

###

Frú forseti. Ég byrja á að þakka hv. þingmanni fyrir ræðuna. Það var býsna víða farið og sumt svolítið í þoku og annað var verið að reyna að setja í eitthvert samhengi hlutanna. Hv. þingmaður hefur verið gjarn á að tala um að gera huglæga hluti hlutlæga. Hann gagnrýnir líka hagfræðina og hugtökin þar sem við erum nákvæmlega að reyna að gera huglæga hluti hlutlæga í gegnum hagfræðina, eins og ákveðna kaupmáttaraukningu, hagvöxt og slíka hluti þannig að við vitum og höfum eitthvað til að fastsetja hluti og gefa okkur einhverja mynd af þessari stöðu. Í nefndaráliti 1. minni hluta, í kafla sem hv. þingmaður kallar Stöðugleikinn, er skotið á Sjálfstæðisflokkinn og ég hafði tiltölulega gaman að því vegna þess að mér fannst þetta bara ein þvæla, þessi stöðugleiki. Mjög slæmt og lélegt að taka akkúrat þessi 30 ár í hagsögu þjóðarinnar. Ef við tökum bara sjö ára tímabil frá 2013 til 2020 þá var meðalverðbólgan 2,4%. En hvað gerðist þarna 2019 og 2020 og hvað gerðist 2022? Jú, WOW air féll í mars 2019. Við munum það sameiginlega úr fjárlaganefnd þess tíma að það vakti töluvert viðbragð í nefndinni og í ríkisfjármálunum. Það var talað um að þetta yrði áfall upp á 30 milljarða fyrir ríkissjóð. Árið 2020 kom Covid í mars, heimsfaraldur, og svo innrás Rússa í Úkraínu í febrúar 2022. Ég spyr bara: Hvað er hægt að gera í svona ástandi til að skapa stöðugleika? Og ef við skoðum sögu síðustu tíu ára þá held ég að það sé ekki hægt að tala eins og hv. þingmaður talar um þetta í sögulegu samhengi.

###

Frú forseti. Ég held að það séu allir sammála því að 20 ára tími eða jafnvel lengur að koma upp raflínu sem er hluti af flutningskerfi raforku um landið sé allt of langur tími. Ég hygg að það sé jákvætt að Landsnet hefur breytt sinni stefnu og nálgun sem snýr að því hvernig eigi að koma samtalinu áleiðis. En það er mjög alvarlegt hvað það hefur tekið langan tíma, það er nákvæmlega þetta, þetta mikla þjóðaröryggismál sem græna orkan er og flutningur á henni um landið og nýting hennar. Og náttúrlega núna þegar við erum að fara í orkuskiptin og núna þegar þessi ákvörðun er tekin um kolefnishlutlaust Ísland 2040, þar sem við ætlum fyrst og fremst að treysta á rafvæðingu landsins, þá verður þetta flutningskerfi miklu, miklu mikilvægara út frá öryggissjónarmiðum heldur en við höfum þekkt hingað til. Þá getum við ekki brennt bara olíu við hliðina á okkur og hitað upp húsin eða hvað það er. Er hv. þingmaður sammála mér um mikilvægi þess að kerfið sé öflugt sem snýr að flutningskerfinu varðandi þau markmið sem við ætlum að ná í gegnum rafvæðingu Íslands og orkuskiptin og kolefnishlutlaust Ísland árið 2040?

###

Virðulegur forseti. Kannski spurning til hv. þingmanns: Er það eðlilegt að það taki 20 ár að leggja raflínu til að tryggja orkuflutninga um landið, til að nýta orku betur, græna orku sem er framleidd á Íslandi, til að auka orkunýtni kerfisins sem er lykilatriði? Hv. þingmaður kom inn á í sínu máli orkunýtni og ég er bara sammála um það. Þegar við vorum að taka heildarlöggjöfina um raforkulögin, ég var framsögumaður þess máls fyrir tveimur, þremur árum í atvinnuveganefnd, þá lögðum við mjög mikla áherslu einmitt á glatvarma, beintengingu við virkjanir til að nýta í grænni starfsemi og slíka þætti. Það er lykilatriði. Ég held að flestir Íslendingar séu sáttir við hvað hefur áunnist og hvert við erum að stefna, hvernig ætlum að fara með orkuna, en það er lykilatriði að nýta orkuna í grænu orkukerfi þar sem þú nýtir vatnsafl, jarðvarma og vindorku til að spila með öflugu flutningskerfi til að ná einmitt sem bestri orkunýtni í heildarkerfinu,  það er nákvæmlega þetta. Samspil vatnsafls og vindafls getur skapað gríðarleg tækifæri á Íslandi, gríðarleg. Það kemur meira að segja í ljós þegar þetta er skoðað, þessar tvær myllur í hafinu við Búrfell, að nýtni af þeim vindmyllum er með því besta sem gerist, 40–45%, meðan á heimsvísu í vindorkunni er þetta hlutfall nýtni um 28%. Það vill bara svo til að framleiðsla á Íslandi með vindi getur verið mjög hagstæð, er á við okkar öflugustu og bestu vatnsaflskosti varðandi kostnað. Þannig að spurningin er: Er hv. þingmaður sammála mér um þessa orkunýtni kerfisins og samspil þessara þátta í gegnum orkuflutningskerfið og að þannig hámörkum við virðið fyrir íslenskt samfélag?

###

Frú forseti. Það er nákvæmlega þessi fjölbreytni sem var farin af stað í kringum 1960 með orkuframleiðslu, með samningunum við Alusuisse á sínum tíma, álverið kemur reyndar 1969, á því góða ári. Fyrir 1960 var bara sjávarútvegur og aftur sjávarútvegur og landbúnaður. Það var nákvæmlega markmiðið að fjölga atvinnugreinum. Síðan höfum við fengið fleiri greinar eins og ferðaþjónustuna og þetta er að taka á sig mynd. Ég held að það sé enginn að tala um að við ætlum að halda þessum hlutföllum sem snúa að stóriðjunni, að vera með þau í 80–85% eða 78% sem ég held að sé nýjasta talan. Við ætlum að taka þetta niður og það er það sem er að gerast. En við verðum að hafa í huga og það er stóra breytingin frá því að sjávarútvegurinn réð hér öllu varðandi efnahagslíf þjóðarinnar eins og á síldarárunum — álverið í Straumsvík kemur inn í það hrun og hafði mikið að segja, hjálpaði mjög til á sínum tíma — að núna síðustu ár hafa 8% verið sjávarútvegur, 8% ferðaþjónustan, fyrir utan Covid-árin, og ætli stóriðjan sé ekki með svona 3, 4%, á því bili. Þetta er gríðarleg breyting frá því sem áður var. Ég held að það séu allir sammála um það að við ætlum að koma með fjölbreyttari starfsemi, enda hefur verið talað á þeim nótum, fá fjölbreyttari græna starfsemi, grænan iðnað. En íslensk orkuframleiðsla á grænni orku, hvort sem það er vatnsaflið, jarðvarmi eða vindorka sem framtíðarorkuframleiðsla, er undirstaða, ein af helstu undirstöðunum fyrir lífskjörum þessarar þjóðar og þess að við búum við þau góðu kjör sem við búum við hér. Hitaveitan og þessir hlutir skapa þetta velsældarsamfélag sem við búum við á Íslandi og hafa haft gríðarleg áhrif á kjör landsmanna.

###

Lifað með öldinni,Frú forseti. Mér finnst þetta áhugavert. Maður fær sjaldan tækifæri til að heyra stefnu Pírata og Pírataflokksins í málefnum sem snúa að orkumálum þjóðarinnar, stóriðjunni, atvinnulífi og öðru þannig að mér fannst þetta áhugavert. Álverið fyrir austan, Fjarðaál, er gríðarlega mikilvægt fyrir Austurland og er alger forsenda að verða fyrir byggð á svæðinu. Þetta er kjölurinn í samfélaginu. Ég held að allir fyrir austan, almenningur, séu þar. 22% af heimilum á Austurlandi hafa einhvers konar launatekjur af þessu álveri, 22%, annaðhvort vegna þess að fólk starfar þar eða í gegnum verktakastarfsemi sem er víðtæk í kringum álverið. Síðan er það stefnan með uppbyggingu á flutningskerfinu. Ég minntist áðan á bók Jóhannesar Nordals, þar eru einmitt kaflar um þetta tímabil í kringum 1960 þegar verið er að stofna Landsvirkjun, hann er fyrsti stjórnarformaður Landsvirkjunar og var þar að mig minnir í 30 ár, kemur mjög sterkt að þessu. Það er mjög fróðlegt fyrir alla að lesa þessa kafla um hvernig þetta var, uppbyggingin á flutningskerfinu og mikilvægi síðan stóriðjunnar, hún er forsenda fyrir flutningskerfishringnum. Ef hún hefði ekki komið til værum við með allt annan rekstur, eyjarekstur, á þessum tíma. Þetta er alger forsenda fyrir því sem við þekkjum í flutningskerfinu í dag. Núna erum við efla það, ætlum að rafvæða samfélagið með öflugu kerfi og við ætlum að fara í orkuskipti. Það verður ekki gert nema með mjög öflugu kerfi og mikilli orku. Það sem skapar forsenduna fyrir því að við getum farið út í þetta er stóriðjan. Síðan er hægt að koma svo víða við, t.d. um samspil vindorku, jarðvarma og vatnsafls — það vill svo til að það er kannski hvergi hagstæðari eiginlega að framleiða orku í dag á grænum forsendum — og samspil þessara hluta með öflugu flutningskerfi.

###

Lifað með öldinni.Frú forseti. Svo þess sé nú getið af minni hálfu þá eigum við auðvitað að sinna umhverfislega þættinum vel, enda kom ég aðeins inn á sjálfbærnina út frá þeim þáttum sem tengjast henni og þar með skiptir umhverfislegi þátturinn máli og sjálfbærni. Það tekur langan tíma að framleiða orku. Þetta er langt ferli og við sjáum að það hefur verið að lengjast. Það höfum við séð í gegnum tíðina. Ég er reyndar þeirrar skoðunar varðandi þessi háleitu markmið núna um rafvæðingu samfélagsins, orkuskiptin og annað, eins og ég kom inn á margoft áðan, að grunnþátturinn í því að það geti orðið að veruleika er öflugt flutningskerfi raforku og til þess að vera með öflugt flutningskerfi raforku þarftu töluvert orkumagn fyrir fámenna þjóð, þú þarft mikla orku bara til að viðhalda slíku kerfi og flutningum. Ég hygg að það að byggðalínuhringurinn var settur upp hérna fyrir 50 árum, tengt stóriðju, hafi verið gríðarlega mikilvægt fyrir samfélagið. Ég gefst ekki upp á að minnast á bók Jóhannesar Nordals sem kom út fyrir síðustu jól, Þar er nú ansi margt útskýrt nákvæmlega um þetta, byggðalínuhringinn, stóriðjuna og þetta samspil kerfisins sem við höfum síðan notið í 50 ár. Ég held að það vilji enginn snúa aftur til þess tíma sem var fyrir 1970 eða 1974, 1975. En þetta er nefnilega vandamálið og þess vegna þarf svo mikla fyrirhyggju þegar um er að ræða orkumál og í pólitík þar sem sumir hugsa kannski bara til næstu kosninga og eiga erfitt með að hugsa um langtímamál og hafa einhverja skýra sýn á það hvernig hlutir þurfa að þróast. Það er kannski vandamál almennt í pólitík, hvort sem er á Íslandi eða annars staðar. Ég held að leiðarljósið sem við þurfum í raun og veru að nýta okkur sé orkustefnan til 2050 þar sem er mjög vel orðað hvernig við eigum að standa að málum.

###

Frú forseti. Ég þakka hv. þingmanni fyrir andsvarið. Þetta er flókið mál og þau eru ansi mörg þessi málefni. En það sem gerðist í síðustu kosningum var að átta flokkar voru kosnir á þing og þetta var í raun og veru niðurstaða kosninganna. Við getum verið ósammála og einstakir flokkar hérna fram og til baka eins og við þekkjum og ef við tölum um samstöðu í minni hlutanum þá sjáum við það líka að það getur meira að segja verið erfitt að vera í minni hluta. Það er líka þetta niðurbrot í stjórnmálum Vesturlanda, þessi fjöldi flokka, þetta eru orðnar meiri samsteypustjórnir, fleiri flokkar og við erum að sjá þetta út um allan heim. Þetta er eitt af mörgum málum sem við erum að fást við. Fyrir sumum gæti þetta verið aðalmálið, fyrir öðrum er þetta ekki eins mikilvægt. En ég held að það sem er að gerast núna og ég held að hafi gerst eins og eftir aðventustorminn í desember 2019, er að það sé meiri skilningur á þessu og í umræðum um flutningskerfið ætla ég rétt að vona að það sé meiri skilningur á mikilvægi þess og hvað Ísland er háð því að hér sé öflugt flutningskerfi raforku. Þá á ég bæði við byggðalínuhringinn og svæðisbundnu kerfin og dreifiveituna sem Rarik og Orkuveita Vestfjarða og öll þessi fyrirtæki, hvað þau heita, eru með. Ég held að skilningurinn sé að aukast. Við erum með markmið í orkustefnu til 2050 sem ég talaði um áðan, þverpólitískt plagg sem allir átta flokkar þingsins á síðasta kjörtímabili og þessu hafa unnið að og eru sammála um að unnið sé eftir. Þar er þetta markmið: Við ætlum að stefna að orkuskiptum, við ætlum að stefna að því að rafvæða íslenskt samfélag. Þá er þetta lykilatriði. Þá þurfum við líka, ásamt þessu öfluga flutningskerfi, öfluga orkuframleiðslu vegna þess að það er töluvert á að treysta að láta gangverk íslensks samfélags ganga bara á raforku.

###

Sjálfbær orkuframtíð.Virðulegi forseti. Við ræðum hér frumvarp um breytingu á raforkulögum, forgangsorku. Ég vil byrja á því að þakka hv. þm. Jóni Gunnarssyni fyrir hans góðu ræðu hér á undan. Ég vil byrja á að fara í gegnum vinnu sem var kynnt haustið 2020, vinnu sem fór fram í tengslum við gerð orkustefnu til ársins 2050, Með leyfi forseta, ætla ég að lesa inngang þess skjals. Það ber að hafa það í huga að allir átta þingflokkar þingsins komu að þessari vinnu og þessu góða skjali sem orkustefnan var. Þessi vinna tók um eitt og hálft eða tvö ár. Í skjalinu segir:

„Í skjali þessu er sett fram tillaga að langtímaorkustefnu fyrir Ísland til ársins 2050.

Orka varðar alla Íslendinga og kemur daglega við sögu í lífi landsmanna. Aðgengi að orku, jafnt varma, rafmagni og eldsneyti, er hluti af almennum lífsgæðum almennings og jafnframt forsenda þess að hana megi nýta sem aflgjafa til að knýja hjól atvinnulífsins. Verðmætasköpun af endurnýjanlegum orkuauðlindum er þannig ein af undirstöðum lífskjara á Íslandi. Orkuöryggi og tryggt orkuframboð er grundvallarþáttur í þjóðaröryggi Íslands. Orkuskipti, þar sem jarðefnaeldsneyti víkur fyrir endurnýjanlegum orkugjöfum, eru nauðsynleg til að vinna gegn loftslagsvánni sem er ein af stærstu áskorunum sem mannkynið stendur frammi fyrir.

Með langtímaorkustefnu er stefnt að því að gæta hagsmuna núverandi sem komandi kynslóða. Þar er sjálfbær þróun höfð að leiðarljósi, sem endurspeglar jafnvægi milli efnahagslegra, samfélagslegra og umhverfislegra þátta. Stefnan er uppbyggð með framtíðarsýn, leiðarljósum og meginmarkmiðum. Þá eru settar fram undirstöður sem mynda grundvöll stefnunnar. Þar er horft til allrar virðiskeðju orkunnar, frá auðlind til notanda.“

Afhendingaröryggi og gæði flutningskerfisins – Frammistöðuskýrsla 2015,Þetta er ekki nýtt vandamál sem við erum að ræða hér. Það hefur margoft verið varað við því. Landsnet í skýrslu 2017 varaði mjög við því hvaða staða væri að koma upp og í hvað stefndi á næstu árum. Það verður að segjast eins og er að það sem Landsnet var að vara við fyrir fimm, sex, sjö árum er veruleiki sem er að skapast og við erum að kynnast núna. Í skýrslu Landsnets frá 2017, sem ber heitið segir m.a. um áhrif veikrar byggðalínu á afhendingaröryggi:

„Orsök margra truflana í flutningskerfinu hér á landi má rekja til þess hversu takmörkuð flutningsgeta byggðalínunnar er orðin, enda liðið á fjórða áratug frá því að lokið var við lagningu þessarar 132 kW hringtengingar frá Brennimel í Hvalfirði, norður og austur um land og suður í Sigöldu.“

Það er nákvæmlega þetta, það eru að verða 50 ár síðan þessi lína var byggð upp þegar við vorum að hefja stóriðju á Íslandi og byggðalínuhringurinn verður raunverulega til í tengslum við það verkefni og var gríðarlega mikilvægt verkefni og hefur verið það síðustu áratugi. En við erum farin að sjá á undanförnum árum og sérstaklega í aðventustorminum, veðrinu sem gekk yfir landið í desember 2019, mikilvægi þess að endurbyggja þessa línu. Þær framkvæmdir eru komnar af stað og Kröflulína 3 er komin frá Fljótsdalsstöð upp í Kröflu og Hólasandslína 3 er komin frá Kröflu til Akureyrar en það er eftir að framkvæma frá Akureyri og í Hvalfjörðinn, þ.e. Blöndulína 3 og Holtavörðulína 1 og 3, og svo er Suðurnesjalína frá Hafnarfirði og út á Reykjanestá.

Af hverju tala ég um þetta? Vegna þess að þetta er lykilatriði til að nýta græna orku á Íslandi. Hér í máli áðan var farið yfir virkjanir og að framleiða orkuna sem er náttúrlega mikilvægt en það er líka mikilvægt að hafa flutningskerfi á bak við virkjanirnar. Það eru þær, flutningslínurnar, sem skapa öflugt kerfi til að flytja orku á milli svæða, sem er kjarninn, lykillinn að grænni orkuframtíð á Íslandi, nýta endurnýjanlega orkugjafa og skapa það öryggi sem við þurfum á að halda nú þegar við stefnum að því að raforkuvæða landið og hætta að nýta olíu og bensín. Við ætlum að nýta rafmagn, raforku, rafvæða landið. Lykillinn að því er flutningskerfið.

Það sem við erum að upplifa núna varðandi lónin höfum við upplifað núna á síðustu árum og nú hefur Landsvirkjun gefið það út að það verði líka vandræði núna í vetur með lónin. Það er akkúrat þetta öfluga flutningskerfi sem hefði getað hjálpað okkur í þessu ástandi. Það var sérstaklega tekið fram í fyrravetur, veturinn 2021/2022, að væntanlega hefði öflugt flutningskerfi, ef það hefði verið komið upp, það sem verið er að byggja upp núna, komið í veg fyrir þá erfiðu stöðu nánast að fullu leyti sem skapaðist þann vetur. Það sem Landsnet var að vara okkur við 2017 og fleiri er bara vaxandi vandamál og mun stóraukast á næstu árum og mun gera það úr því sem komið er vegna þess að það er engin ný orka á leiðinni alveg á næstunni, miðað við hvernig gangurinn hefur verið í þessum þingsal og úti í samfélaginu við að koma þessum verkefnum af stað. Það hefur lítið verið gert síðan að Fljótsdalsstöð var tekin í notkun 30. nóvember 2007. Á morgun eru 16 ár síðan að hún var tekin í notkun. Jú, jú, það er búið að stækka Búrfell, það er komin virkjun sem við köllum Búrfell 2. Þeistareykjavirkjun hefur líka verið tekin í notkun á þessum tíma. Á þessum 15 árum eru þetta tvær, þrjár framkvæmdir sem hafa farið af stað.

Stærsta einstaka vandamálið akkúrat núna er hversu veikt flutningskerfi raforku er. Það er fulllestað og tengingin á milli norður- og suðursvæðisins er gríðarlega stórt vandamál sem hefur gjörsamlega verið — ja, þessu hefur ekkert verið sinnt. Það hefur ekki verið mikil athygli á þessu máli í pólitíkinni eða stjórnsýslunni, sem er algjört lykilatriði. Það hefur verið lítill áhugi og þetta er allt að koma í bakið á okkur núna.

Eins og ég sagði áðan þá eru orkuskiptin, rafvæðing landsins og mikilvægi flutningskerfis raforku og áfallaþol þess kerfis þjóðaröryggismál. Ef þetta kerfi stendur sig ekki, þegar við ætlum að hætta að nota bensín og dísil og annað jarðefnaeldsneyti eins og stefnt er að innan fárra ára og við ætlum að treysta fullkomlega á þetta kerfi, þá veit ég ekki hvað við ætlum að gera, miðað við þær hugmyndir og hvernig þessi umræða er í pólitíkinni sem snýr að flutningskerfinu. Það hefur raunverulega verið unnið gegn því að klára þær framkvæmdir á undanförnum árum. Við erum búin að sjá þetta, það hefur verið umræða í 15–20 ár. Við þekkjum þetta fyrir norðan. Það var ekki hægt að stinga pylsuvagni í samband í göngugötunni á Akureyri lengi vel. Það varð mikil breyting núna þegar Kröflulína 3 kom og Hólasandslína 3 en það þarf að gera betur.

Ég vil síðan taka undir það sem kom fram í ræðu áðan um mikilvægi þess að við styrkjum orkuöflun á norðanverðu landinu, sem er reyndar mjög mikil í dag vegna þess að frá Blöndu og í Fljótsdalsstöð er uppsett afl yfir 1.000 MW sem er svipað og Landsvirkjun er að framleiða í Tungná og Þjórsá og Soginu. Þetta eru mjög álíka tölur en það verður að tengja þarna á milli. Það sem við erum að kynnast akkúrat núna með jarðhræringum og slíkum hlutum, sjáum áhættumatið, þá skiptir gríðarlega miklu máli að laga þessa stöðu. Það hefur líka komið fram, eins og ég kom inn á áðan og var í umræðunni hér í kvöld, hver vatnsstaða lónanna er. Það kemur á óvart hvað þetta virðist vera að gerast síendurtekið núna, stutt á milli. Þá er það nákvæmlega flutningskerfi raforku sem er í lykilhlutverki til að laga svona stöðu þegar hún kemur upp, hámarka orkunýtni og hámarka þessa mikilvægu auðlind sem við eigum sem er orka, raforka.

Það hafa ákveðnir hlutir gengið í gegn. Rammaáætlun 3 náðist hér í gegn fyrir einu og hálfu ári og á sama tíma fór í gegnum þingið frumvarp um aflaukningu virkjana í Þjórsá. Þetta eru mjög mikilvæg mál eins og aflaukning virkjana, það að eiga við afltoppana, þótt það sé kannski ekki verið að framleiða mikið fleiri gígavattstundir yfir árið þá er þetta til þess að fara í gegnum afltoppana sem að einhverju leyti má segja að sé mál svolítið tengt flutningskerfinu en síðan er þetta samspil vatnsafls og vindafls og það er nauðsynlegt að hafa þetta afl í kerfinu. Við væntum þess að á næstu misserum og vonandi á nýju ári komi fram löggjöf um vindorku sem verður gríðarlega mikilvægt og stórt verkefni í þessu samspili vatnsafls, jarðvarma og vindorku með öflugu flutningskerfi og síðan að rammaáætlun 4 fari að koma þar sem er inni stærsti hluti af öllum þeim vindorkukostum sem hefur verið sóst eftir og búið er að meta mikið af þeim. Þetta þarf að koma. Við eigum miklu meiri kost á að koma framkvæmdum áfram í vindorkunni hratt og vel þegar það kemst vonandi á beinu brautina þó að það sé talað um, miðað við kerfið eins og það er byggt upp hjá okkur núna, að það sé samt sjö, átta ára ferli að koma upp vindorkuveri.

Rétt í lokin, frú forseti. Það hefur ríkt ákveðið stórt stopp í raforkumálum þjóðarinnar á undanförnum árum. Það hefur gengið hægt hjá okkur. Það sem við erum að ræða hér snýr raunverulega að samkeppnishæfni landsins. Þetta snýst um góð lífskjör á Íslandi. Það hefur verið gæfa okkar Íslendinga síðustu 100 ár að rafvæða samfélagið, virkja vatnsaflið, nýta heita vatnið og svo eru þeir möguleikar núna sem snúa að vindorkunni. Við megum ekki vera kærulaus eða líta á þetta allt sem einhvern sjálfsagðan hlut. Það þarf að taka ákvarðanir sem snúa að þessu. — Ég hef lokið máli mínu, frú forseti.

###

Herra forseti. Þetta er fín umræða. Í stefnunni á bls. 9, undir áherslu B.5, hef ég þá trú að þetta sé töluvert meiri útfærsla en í fyrri landsskipulagsstefnu á því sem snýr annars vegar að fjarskiptamannvirkjunum og raforkumannvirkjunum og flutningskerfinu. Það er kannski komin síðan betri löggjöf á bak við þetta eins og með raflínufrumvarpinu sem var nýlega samþykkt og síðan fjarskiptafrumvarpinu varðandi aðgengi að sendum fyrir ljósleiðarasambandið t.d. um lönd. Ég komst ekki að því atriði í fyrri ræðu að símasambandið er ekki nægilega gott víða. Ég held að það séu um 55 staðir sem er verið að skoða núna á landsvísu að reyna að bæta þar fjarskiptasambandið. Síðan eru alltaf meiri og meiri kröfur um gagnaflutning og til þess að reka 5G og vera með þennan mikla gagnaflutning þá þurfa að vera ljósleiðarar að sendunum. Og það er ekki bara það heldur þurfa þeir að vera miklu þéttar  en var með gömlu kerfin, 2G, 3G og 4G. Við vorum að fást við þetta í fjarskiptalögunum, að komast um lönd með ljósleiðarana. Þetta er gríðarlega mikilvægt til framtíðar litið, að 5G-væða svæði á landsbyggðinni og þjóðveg 1, sem ég held að menn séu helst að einbeita sér að og fjölförnustu vegunum. Þarna þarf sannarlega að fara í stórt átak. Við sem keyrum mikið um t.d. Norðausturkjördæmi, á ferðum okkar um kjördæmið, finnum fyrir því að sambandið slitnar æðivíða á leiðinni þar sem er farið um og við þingmenn sem keyrum mest um kjördæmið erum farin að þekkja hvar sambandið mun slitna og hvar slitnar tvisvar upp þessa brekku og slíkt. Það er mikið öryggismál að það sé gengið í þetta.

Sá sem hér stendur hefur mikið talað fyrir því að byggja upp Kjalveg og stofnvegina fjóra á hálendinu. Ég held að það sé nauðsynlegt ef við ætlum að fara í alvöruorkuskipti að þetta svæði sé með bundnu slitlagi til þess að rafmagnsbílar geti farið um. Þeir gera aðrar kröfur almennt eins og þeir eru hannaðir í dag, held ég, kannski viðkvæmari fyrir holóttum vegum, ég veit það ekki en það er svona tilfinningin. Ég held að enginn sé að tala um þýska hraðbraut eins og hv. þingmaður á undan mér kom inn á, Orri Páll Jóhannsson, hann talaði um þýska hraðbraut á hálendinu. Ég held að það sé enginn þar. En það má sjálfsagt bæta úr þessum samgönguleiðum og viðhorfin sem snúa að þessu hafa verið að breytast mjög, maður finnur fyrir því bæði norðan og sunnan lands að það er mikill áhugi á þessu atriði sem snýr að því að tengja uppsveitir Suðurlands við Norðvestur- og Norðausturland. Ég hef sjálfur skrifað töluvert um þetta og hef tekið þátt í verkefnum þar sem fengist er við þessi mál og ég er sannfærður um að þetta er gríðarlega stórt og mikið byggðamál og atvinnumál. Þetta snýr líka að þessu  lykilatriði sem er betri dreifing ferðamanna, að það séu skapaðar forsendur fyrir því að ferðamenn komist víðar og dreifist betur um landið. Þetta er hluti líka af orkuskiptunum, að stytta leiðir. Það er áhugavert að sjá hvernig það mun þróast en ég held að það sé gríðarlega mikilvægt að það samtal sé líka tekið. Ég finn í það minnsta fyrir mjög auknum áhuga á því beggja megin, norðan og sunnan lands, það eru fleiri farnir að átta sig á því hversu mikið þetta getur gert í því sem snýr að dreifingu ferðamanna. Við erum stöðugt að vinna að því og það hefur lengi verið talað um Ísland allt árið en sá sem hér stendur hefur talað í tíu ár um allt Ísland allt árið, það eigi að vera það sem við tölum fyrir og þetta sé einn þáttur í orkuskiptum og styrkingu byggðarlaganna beggja megin, norðan og sunnan lands.

###

Herra forseti. Við ræðum þetta plagg, sem er tillaga til þingsályktunar um landsskipulagsstefnu fyrir árin 2024–2038 ásamt fimm ára aðgerðaáætlun fyrir árin 2024–2028. Svo að því sé haldið til haga þá held ég að vægi þessarar vinnu muni aukast í framtíðinni og eins og ég kom inn á í andsvari áðan við hæstv. ráðherra þá held ég að með tíð og tíma muni það fara hjá okkur eins og öðrum Evrópuþjóðum og þótt víðar væri leitað út fyrir Evrópu að það verði sett sérstök þjóðaröryggislöggjöf á Íslandi sem snýr að þessum mikilvægu innviðum ásamt fleiru sem varðar öryggishagsmuni Íslands.

Þegar ég sat hérna fór ég að velta fyrir mér síðustu árum og hvað við höfum verið að fást við. Förum bara aftur til desember 2019 og óveðursins á Norður- og Austurlandi þar sem stór hluti af flutningskerfi raforku skemmist eða laskast það mikið að það liggur niðri í töluvert langan tíma, eins og á Dalvík, ég held að þar hafi verið orkulaust í sex, sjö daga og varðskipið keyrði á olíu til að framleiða orku. Þá fóru flutningskerfi raforku mjög illa, fjarskiptakerfin fóru mjög illa. Síðan hefur verið gerð mikil gangskör í þeim málum og átakshópur, starfshópur vann mikið verk í því og áfram hefur verið unnið mikið í þeim málum. Síðan erum við með heimsfaraldur Covid-19 skömmu síðar, í mars 2020, innrás Rússlands í Úkraínu 24. febrúar 2022, þar sem við fórum að ræða fjölþáttaógnir, netöryggismálin, veikleika í fjarskiptakerfum og mikilvæga innviði í sjó eins og fjarskiptastrengi og landtökustaði þeirra. Eitt af því fyrsta sem ég hugsaði með ástandið í Grindavík var hvað hefði gerst ef við hefðum farið gömlu leiðina sem var áætluð fyrst varðandi fjarskiptastrenginn IRIS, þá hefði landtakan verið á svipuðum slóðum og þar sem mest gekk á 10. nóvember í Grindavík. Síðan var hann færður til Þorlákshafnar, ég þekki ekki söguna, hvort það var af tilviljun eða hvort hugsað var til þessara þátta. Síðan er þetta ástand núna í Grindavík og síðan má líta til Vestmannaeyja og þess sem snýr núna að kalda vatninu, rafstrengjunum fjarskiptastrengjum. Það er kannski dæmi um það hvað þarf lítið að gerast, eitt tiltölulega sérstakt slys og það fer mjög illa eins og ástandið sýnir sem hefur skapast þar.

Það sem ég hef kallað eftir í landsskipulagsstefnunni,  þótt þetta sé góð viðbót frá fyrstu landsskipulagsstefnunni, er að auka það að skilgreina öryggisinnviði í landinu, innviði sem snúa að þjóðaröryggishagsmunum landsins. Það eru þessir grunninnviðir samfélagsins, mikilvægir samfélagslegir innviðir sem varða þjóðaröryggi, sem ég held að verði lykilumræða um í framhaldinu. Vonandi tökum við góða umræðu um þetta í nefndinni en við þurfum virkilega að fara að vinna að þessu, hvernig þessir hagsmunir verða tryggðir innan íslenskrar stjórnsýslu út frá ábyrgð og málefnasviði ráðuneyta og íslenskri löggjöf. Við höfum verið að taka slík skref, eins og ég benti á áðan í andsvörum, varðandi fjarskiptalög, raforkukerfin og flutningskerfin, raflínufrumvarpið fyrir stuttu síðan og vegalög og annað, það eru komin inn ákveðin ákvæði sem ættu að ýta undir þessa þróun og við erum að sjá  skref sem snúa að þessu tekin víðs vegar í löggjöfinni, en ég held að við þurfum að samþætta þetta betur og taka þetta í eitt plagg og þar verði endastöðin. Það þarf að skilgreina hvaða grunninnviðir íslensks samfélags eiga að vera skilgreindir sem mikilvægir með tilliti til þjóðaröryggishagsmuna. Í samgöngukerfinu eru það vegir, brýr, ferjur, flugvellir og slíkt með sama hætti og Svíar gera með Riksintresse og eins og hæstv. ráðherra kom inn á varðandi Finna, hvernig þeir takast á við þessi mál. Þar ættu líka að vera helstu þættir raforkukerfisins eins og virkjanir, flutnings- og dreifikerfið, afhendingaröryggi raforku, varaafl og stýringar og hvernig þessir innviðir eru skilgreindir út frá þjóðaröryggishagsmunum.

Við getum síðan farið mjög ítarlega í einstaka þætti en það þarf að vera á hreinu í löggjöf hverjir bera ábyrgð á samfélagslegum innviðum, svo sem flug- og vegasamgöngum, afhendingaröryggi raforku og virkni fjarskiptakerfa á landsvísu. Það er líka mikilvægt atriði sem kemur þá einmitt inn á landsskipulagsstefnu að skoða stöðu helstu grunninnviða íslensks samfélags sem varða þjóðaröryggismál gagnvart skipulagsmálum og hvernig þeir eru tryggðir í löggjöf og, eins og hv. þm. Bryndís Haraldsdóttir kom inn á, hvort landsskipulagsstefnan eigi að vera efsta útgáfan fyrir allt landið. Síðan erum við með svæðisskipulag, aðalskipulag og deiliskipulag. En þetta eru hlutir sem ég held að sé mjög mikilvægt að skoða hvernig eigi að fara með. Útgangspunkturinn er spurningin um hvort ekki sé nauðsynlegt að það sé skilgreint í landsskipulagsstefnu hvaða innviðir landsins teljast til grunninnviða samfélagsins, samanber nýsamþykkta þjóðaröryggisstefnu, og séu mikilvægir út frá þjóðaröryggi landsmanna, eins og ég kom inn á; samgönguinnviðir, raforku- og fjarskiptakerfi.

Ég hef í gegnum árin bent á, og það eru örugglega orðin tíu ár síðan ég byrjaði að ræða þessi mál í bæjarstjórn Akureyrar, hvernig Svíar fara með þessi mál hjá sér með Riksintresse og hvernig almennt er staðið að þessum málum í Evrópu varðandi samgöngumannvirki, vegsamgöngur, brýr, vegi o.s.frv. Svíar eru t.d. með 30 af 100 flugvöllum undir hugtakinu Riksintresse hjá sér, en hugtakið nær yfir þeirra helstu grunninnviði og það er slík löggjöf sem ég held að þyrfti að búa til eða framkvæma hér á Íslandi og vinna að því að hún verði til sem allra fyrst. Riksintresse hjá Svíunum nær yfir orkumannvirkin, flutningskerfin, þeir eru með brýr, lestarteina og alla sína grunninnviði og það er allt skilgreint, þetta hefur ákveðna stöðu í landinu og skýrt hvernig staðið er að málum, það megi ekki veikja þessa öryggishagsmuni.

Í nýrri samgönguáætlun sem við erum einmitt að fjalla um núna er einmitt gengið fram í því að tryggja öryggi og fækka slysum sem er kannski svona leiðarljósið í þeirri áætlun. Hún fellur þannig í sjálfu sér líka að þessum sjónarmiðum sem við erum að ræða hér. Það eru ákvæði í vegalögum sem ná alveg aftur til 2007, ef ég man það allt rétt, og þar í 2. mgr. 28. gr. er sérstaklega komið inn á þennan þátt. Það sem stendur í löggjöfinni, með leyfi forseta, ef ég les það upp:

„Ákveða skal legu þjóðvega í skipulagi að fenginni tillögu Vegagerðarinnar að höfðu samráði Vegagerðarinnar og skipulagsyfirvalda. Fallist sveitarfélag ekki á tillögu Vegagerðarinnar skal það rökstyðja það sérstaklega. Þó er sveitarfélagi óheimilt að víkja frá tillögu Vegagerðarinnar ef það leiðir til minna umferðaröryggis en tillagan felur í sér.“

Þetta er 16 ára gömul löggjöf. Þarna er komið inn á öryggið þannig að við getum tínt margt til sem snýr að þessu.

Það mætti líka koma inn á það hér hvort það hafi verið metið hvort sú landsskipulagsstefna sem hér er lögð fram sé mögulega íþyngjandi fyrir minni sveitarfélög. Svo mætti aðeins skoða, sem á náttúrlega almennt við þegar við erum að vinna okkar störf hérna við löggjöfina og setja lög, hvort það væri ekki gott að hafa orðskýringar og að þær séu nægilega skýrar, um t.d. huglæg orðatiltæki eins og búsetufrelsi og vistvænn ferðamáti, til þess að það sé enginn vafi á því um hvað er verið að tala þegar ákveðin hugtök eru notuð.

Það er síðan mjög gleðilegt, eins og hefur komið fram hér hjá fleiri hv. þingmönnum, að hér er farið að ræða um vindorkuna sem ég held að sé gríðarlega mikilvæg og mjög mikilvægt að það sé farið að minnast á hana í landsskipulaginu.

Ég vil að lokum ítreka enn og aftur mikilvægi þess að við skilgreinum þá innviði sem varða þjóðaröryggishagsmuni Íslands, þ.e. grunninnviði samfélagsins og mikilvæga samfélagslega innviði sem varða þjóðaröryggi og hvernig þeir hagsmunir eru tryggðir innan íslenskrar stjórnsýslu út frá ábyrgð og málefnasviði ráðuneyta og íslenskri löggjöf. — Ég hef lokið máli mínu, herra forseti.

###

Herra forseti. Það er eiginlega nákvæmlega málið eins og hæstv. ráðherra kemur inn á með Finnana og við getum farið nánast hringinn í Evrópu og meðal annarra Norðurlanda, við getum tekið löggjöfina í Svíþjóð, löggjöf Norðmanna og síðan vítt og breitt. Það eru skilst mér bara þrjú, fjögur lönd í Evrópu sem eru ekki með löggjöf sem snýr að þessum mikilvægu innviðum, þjóðhagslega mikilvægum innviðum. Þau lönd eru örfá. Í Svíþjóð eru þeir með Riksintresse, það er um flugvallarkerfið þeirra, þar eru 30 af 100 flugvöllum í Svíþjóð undir. Norðmenn eru með nýja löggjöf þar sem var verið að herða á þessu. Þetta held ég að sé raunverulega umræðan sem við þurfum að taka og þróa því að þegar menn hafa verið kannski ekki alveg sammála manni í þessu þá hefur helst verið bent á landsskipulagsstefnuna. Þetta er gríðarlega mikilvægt og í því ástandi sem við höfum séð skapast á Íslandi, t.d. í óveðrinu í desember 2019 og svo allt sem er búið að ganga á, innrás í Úkraínu núna, þá erum við og hljótum að vera komin á allt annan stað, þó ekki væri nema bara með rafvæðingu landsins og ef við ætlum að treysta flutningskerfi raforku og ætlum að treysta á græna orku þá verðum við að taka skref sem snúa að því að tryggja þessa innviði.

###

Herra forseti. Landsskipulagsstefna er plagg sem er í þróun og annað skipti sem við tökum hana til efnislegrar meðferðar. Ég vil kannski halda áfram með nákvæmlega það sem hv. þm. Bryndís Haraldsdóttir kom inn á hér á undan, uppbyggingu þjóðhagslega mikilvægra innviða, sem er punktur 3 undir lykilviðfangsefnum, og fjalla kannski um það í ræðu minni á eftir. En það er þetta samhengi landsskipulagsstefnu við þjóðaröryggismál og helstu innviði landsins. Við samþykktum hérna í lok febrúar viðbætur við þjóðaröryggisstefnuna sem var samþykkt, minnir mig, í mars, apríl 2016 og hún snýr nákvæmlega að þessu. Þetta er stutt stefnuplagg, í 12 liðum, en í tölulið 7 segir í stefnunni, ef ég les það upp, með leyfi forseta:

„Að stuðlað verði að vernd og órofa virkni mikilvægra innviða og styrkingu áfallaþols samfélagsins gagnvart hvers kyns ógnum. Lögð verði áhersla á að tryggja skilvirkan og samhæfðan viðbúnað og viðbrögð til þess að takast á við afleiðingar hvers kyns ógna við líf og heilsu fólks, umhverfi, eignir og innviði. Tekið verði mið af ógnum sem tengjast loftslagsbreytingum, náttúruhamförum, fæðu- og matvælaöryggi, heilbrigðisöryggi og farsóttum.“

Það er víða komið við í stefnunni. Við höfum verið að taka á þessu á síðustu árum og byrjuðum kannski með vegalögum 2007 varðandi umferðaröryggi, sveitarfélög áttu að taka tillit til þess, og inn í fjarskiptalög á síðustu árum hafa líka verið tekin ákvæði sem snúa einmitt að svona öryggi og í loftferðalögunum sem við erum nýbúin að taka fyrir eru ákveðin ákvæði sem snúa að öryggishagsmunum. Síðan eru raforkulögin, flutningskerfi raforku og raflínufrumvarpið sem við erum nýbúin að fjalla um. Með landsskipulagið þá hefur verið talað um það skref að það eigi að huga að svoleiðis þjóðaröryggishagsmunum, en er kannski komin ástæða til að við förum að skoða þjóðaröryggislöggjöf eins og önnur þjóðríki í allri Evrópu, nánast öll, eru með, löggjöf um helstu innviði til að tryggja þá og samfélagslega þætti sem tengjast þeim?

###

Frú forseti. Við ræðum hér munnlega skýrslu umhverfis-, orku- og loftslagsráðherra um markmið Íslands vegna COP28. Mig langar að byrjað á að ræða og taka upp það sem m.a. hv. þm. Þorbjörg Sigríður Gunnlaugsdóttir kom inn á hér í sinni ræðu hér á undan, um mikilvægi öflugs flutningskerfis raforku hér á landi og ef markmið okkar í loftslagsmálum eiga að nást um að ná takmarkinu um kolefnishlutlaust Íslands eftir nokkur ár, jú, tíminn líður mjög hratt, þá verður þetta öfluga flutningskerfi raforku í lykilhlutverki með orkunýtni og hvernig allt kerfið á að fúnkera. Því er það lykilverkefni til að ná þessum markmiðum að hraða og ljúka við sem allra fyrst að endurbyggja flutningskerfi raforku landsins. Í því samhengi er ég að tala bæði fyrir uppbyggingu hins svokallaða byggðalínuhrings og svæðisbundna kerfisins í einstökum landshlutum. Síðan megum við ekki gleyma mikilvægi dreifikerfis í þessu samhengi sem hefur verið mikið unnið að frá 1995. Það gleymist  oft hversu stór þessi mál eru og mikilvægt  að þau gangi hratt og vel.

Nokkur orð hér um orkunýtni og flutningskerfið. Það leikur lykilhlutverk í að bæta nýtingu endurnýjanlegrar raforku sem er framleidd hér á landi í dag. Einnig er mikilvægt að nýta glatvarma betur en við gerum. Það er í rauninni þörf á þjóðarátaki í þessum málum.

Rafvæðing Íslands. Við gerum okkur háleit markmið um að rafvæða Ísland og nýta  innlenda orkugjafa til að knýja áfram samfélagið okkar og eins og áður þá gegnir  flutningskerfið algjöru lykilhlutverki og er kjarninn í að þessi rafvæðing gangi upp. Þess vegna þurfum við að gera miklu betur í því sem snýr að þessu. Ég hef lagt fram þingsályktunartillögu um að hraða sem mest því sem hægt er að gera varðandi uppbyggingu í þessum málum. Suðurnesjalína 2 er einmitt gott dæmi um mikilvægi þess að við hröðum þessum ferlum til að tryggja öryggismál þjóðarinnar.

Það hefur komið fram, og kom fram í máli hæstv. ráðherra hér áðan, mikilvægi þess að við förum að styrkja hitaveitukerfin og leita að heitu vatni. Við höfum ekki gert mikið af því um langa hríð, 15–20 ár, og við eigum að gera miklu betur þar, bæði til að tryggja núverandi hitaveitu og -kerfi landsins og líka til að finna heitt vatn á köldum svæðum landsins. Hæstv. ráðherra hefur einmitt nýlega kynnt verkefni sem snúa að þeim málum.

Við höfum síðan betri tækifæri en flestar þjóðir til að standa okkur í grænni orkuframleiðslu, hvort sem er í vatnsafli, jarðvarma eða vindorku, með öflugu kerfi og eigum að nýta þessa samkeppnishæfni sem landið hefur upp á bjóða og þá fjárhagslegu stöðu sem bætir raunverulega alla lífsafkomu almennings í þessu landi.

Á kjörtímabilinu hefur ýmislegt verið gert. Rammaáætlun 3 var samþykkt í fyrravor. Í þinginu hefur verið samþykkt frumvarp um aflaukningu vegna virkjana í Þjórsá og á Tungnaársvæðinu. Einnig samþykktum við mál varðandi varmadælurnar hér í þingsal í fyrra, átak í jarðhitaleit og síðan Suðurnesjalínu 2, sem er að komast á skrið núna.

Ég vil  rétt í lokin nefna að mér fannst svolítið frjálslega farið með hluti hérna hjá hv. þm. Eyjólfi Ármannssyni áðan varðandi hugmyndafræðina á bak við kerfið, sem sagt á bak við upprunaábyrgðir sem eru raunverulega bara fjárhagsleg tækifæri fyrir Ísland, íslensk fyrirtæki og íslenskt samfélag til að skapa tekjur, en  ýta undir græna orkuframleiðslu í heiminum.  Ég held að það sé full þörf á að við förum í að kynna okkur þetta mun betur og í samfélaginu og taka góða umræðu   um þetta.  En okkar skilaboð á COP28 eru fyrst og fremst: Meiri græna orkuframleiðslu á Íslandi.  Þar getum við staðið okkur og við eigum að gera miklu betur en við  höfum gert hér í þessum þingsal á undanförnum árum.

Forseti minnir á að búið er að semja um ræðutíma og biður hv. þingmann að virða ræðutímann.

###

Ég mæli fyrir tillögu til þingsályktunar um millilandaflug um Hornafjarðarflugvöll. Á málinu er fyrsti flutningsmaður hv. þm. Vilhjálmur Árnason. Hv. þingmenn Ásthildur Lóa Þórsdóttir, Njáll Trausti Friðbertsson og Ásmundur Friðriksson eru líka málinu. Fyrsti flutningsmaður gat því miður ekki verið hér í dag, dagurinn tekinn í Grindavík, þannig að ég tók að mér að mæla fyrir þessu máli.

Málið snýst um að Alþingi álykti að fela innviðaráðherra að skoða hvort á Hornafjarðarflugvelli sé nægjanlegur búnaður og aðstaða til að hægt sé að sinna þaðan millilandaflugi með minni farþegaflugvélum og vélum í ferjuflugi sem núna hafa heimild til þess að fljúga um völlinn.

Í greinargerð kemur fram að tillaga þessi hefur verið flutt áður, síðast á 153. löggjafarþingi, en ekki náð fram að ganga.

Hornafjarðarflugvöllur gegnir mikilvægu hlutverki í samgöngukerfi landsins. Mikilvægt er að skoða áframhaldandi rekstur og uppbyggingu á svæðinu til hagsbóta fyrir heimamenn og atvinnulífið. Ljóst er að staðsetning vallarins býður upp á mikla möguleika til aukinnar umferðar ferðamanna, sérstaklega í kjölfar tilkomu Vatnajökulsþjóðgarðs. Til að svo megi verða er nauðsynlegt að skoða hvort til staðar sé nægjanlegur búnaður og aðstaða til að hægt sé að sinna þaðan millilandaflugi.

Í janúar 2008 unnu Flugstoðir greinargerð að beiðni sveitarstjórna og annarra hagsmunaaðila til að kanna möguleika á að gera flugvellina á Ísafirði, í Vestmannaeyjum og á Höfn að millilandaflugvöllum, til hvaða ráðstafana þyrfti að grípa til að slíkt gæti orðið að veruleika og hver kostnaðurinn við breytingar af þessu tagi gæti orðið. Í greinargerðinni kemur fram að gera þurfi endurbætur á öryggis- og eftirlitsþáttum á umræddum flugvöllum þannig að hægt verði að taka á móti minni farþegaflugvélum í millilandaflugi og vélum í ferjuflugi. Í greinargerðinni eru möguleikar og kostnaðaráhrif þessara ráðstafana metin en í aðalatriðum eru þrjár reglugerðir sem taka þarf tillit til. Gera þarf breytingar á viðauka 1 við reglugerð nr. 866/2017, um för yfir landamæri, með síðari breytingum, og bæta Hornafjarðarflugvelli við lista yfir skilgreindar landamærastöðvar. Auk þess þarf að uppfylla skilyrði reglugerðar nr. 75/2016, um kröfur og stjórnsýslumeðferð er varða flugvelli samkvæmt reglugerð Evrópuþingsins og ráðsins nr. 216/2008, með síðari breytingum, vegna mannvirkja og vegna öryggisstjórnunarkerfis og flugvallarskírteinis og skilyrði reglugerðar nr. 750/2016, um flugvernd, með síðari breytingum.

Við vinnslu tillögu til þingsályktunar um fjögurra ára samgönguáætlun fyrir árin 2015– 2018 sagði þáverandi meiri hluti umhverfis- og samgöngunefndar í nefndaráliti vert að skoða að veita minni vélum í millilandaflugi heimild til að lenda, m.a. á Hornafirði. Það gæti hjálpað mikið til við dreifingu ferðamanna auk þess að minnka álag á Keflavíkurflugvelli og auka öryggi í flugi yfir landið. Þá áréttaði þáverandi meiri hluti umhverfis- og samgöngunefndar málefni Hornafjarðarflugvallar í áliti sínu við vinnslu tillögu til þingsályktunar um fimm ára samgönguáætlun fyrir árin 2019–2023 og tillögu til þingsályktunar um samgönguáætlun fyrir árin 2019–2033. Sagði meiri hlutinn að veita ætti minni vélum í millilandaflugi heimild til að lenda á Hornafirði. Slíkt gæti hjálpað mikið til við dreifingu ferðamanna auk þess sem það minnkar álag á Keflavíkurflugvelli og eykur öryggi í flugi eins og rannsóknarnefnd samgönguslysa hefur bent á í skýrslum sínum. Það kom sem sagt fram í skýrslum sem tengdust 149. löggjafarþingi, þskj. 879 og 172. og 173. máli.

Flutningsmenn leggja áherslu á mikilvægi þess að ráðist verði sem fyrst í að skoða hvort á Hornafjarðarflugvelli sé nægjanlegur búnaður og aðstaða til að hægt sé að sinna þaðan millilandaflugi með minni farþegaflugvélum og vélum í ferjuflugi til að treysta enn frekar atvinnulíf í Hornafirði og nágrenni og stuðla að frekari uppbyggingu og vexti Vatnajökulsþjóðgarðs.

###

[Hlátur í þingsal.]Frú forseti. Eitt skemmtilegasta andsvar sem ég hef fengið.     Og svaraðu nú, segir frú forseti, svaraðu nú. Auðvitað hefur það gríðarlega mikið að segja með ráðherrana og  samgönguráðherra, innviðaráðherra eða hvað viljum kalla það í dag, hefur náttúrlega mikið vægi í landsbyggðarkjördæmunum. Við sjáum það svo sem alveg í gegnum tíðina hvar hefur verið framkvæmt hverju sinni. Það er rétt að þegar Halldór Blöndal var samgönguráðherra — ég man ekki, 1991, 1994 eða 1995, þetta var  fyrir um 30 árum — hafði það gríðarleg áhrif á margar af þeim framkvæmdum þar sem við erum að fara um í dag og þar voru teknar mjög margar stórar ákvarðanir. Hins vegar varðandi ráðherradóm og annað eða að vera hér í þinginu þá er líka hægt að hafa gríðarleg áhrif sem þingmaður á réttum stöðum með réttan málflutning og vera í málunum, að koma þeim áfram. Þá tek ég sem dæmi að það er bara  einn ráðherra í sjálfu sér sem er að beita sér í samgöngumálum og tala fyrir þeim. Þetta er ekki fjölskipað vald þannig að ráðherra er yfirleitt ekki að  skipta sér af því hvað næsti hæstv. ráðherra gerir með sína málaflokka. Þannig að ég myndi aldrei tala niður hinn almenna þingmann sem hefur þekkingu á að koma málum á framfæri og berjast í þeim, að þau nái framgöngu. Reynslan hér í gegnum tíðina er kannski sú hvað það tekur oft óralangan tíma  að ná framgöngu í málum en allt einhvern veginn puðast þetta áfram. Þetta gengur hægt og rólega, en þetta getur tekið tvö, þrjú, fjögur, fimm ár og jafnvel lengur frá því að hugmynd kemur fram og síðan þarf að tala fyrir henni og ná framgangi og  málin hafa svo sem verið að detta inn.

###

Frú forseti. Ég þakka hv. þingmanni fyrir andsvarið. Ný samgönguáætlun    gengur mikið út á umferðaröryggi, eins og hv. þingmaður veit sem situr    ásamt mér í umhverfis- og samgöngunefnd. Ný samgönguáætlun gengur mikið út á öryggi í umferð, á sjó og á flugvöllum.    Öryggishugtakið er raunverulega mjög leiðandi.     Það eru tvö hugtök sem hafa    kannski verið mest notuð yfir slys í umferðinni. Annars vegar hefur bara    verið talað um fjölda óhappa óháð umferðarmagni. Þetta hefur svolítið    verið í umræðunni á Íslandi en almennt þar sem er verið að bera saman umferðaröryggi og slysatíðni, þar sem er bæði verið að taka tillit til óhappa og slysa í    umferðinni, hafa nú, held ég, flestir hugsað þetta þannig að taka    milljón ekna kílómetra til að fá einhver tölfræðileg viðmið,    gera þetta  hlutlægara til að meta umferðarhlutann í því.    Mér finnst það vera mjög rétt leið. Auðvitað getur líka bara verið    gríðarleg umferð á ákveðnum svæðum og það getur verið    mjög hagkvæmt og mikilvægt að fá þá vegi  fram. En það er líka mikilvægt    að hafa hina leiðina sem sýnir raunverulega  þegar hver    og einn er að keyra á vegunum hvað sá kafli er hættulegur. Maður getur bara fundið það hjá sjálfum sér hvar þessir kaflar eru, eins og ég    kom inn á í þessu máli varðandi planleguna, blindhæðir, beygjur og annað,    breidd vegarins, öryggissvæði fyrir utan, sem hefur mikið að segja. En þetta    er nákvæmlega sama og það sem hv. þingmaður talaði um þegar ég er að tala um    Húnavallaleiðina, sem er hættulegasti kaflinn á milli Akureyrar og Reykjavíkur. Það er akkúrat þessi Húnavallaleið þar sem á að taka út versta kaflann í umferðinni    og fækka slysum um tíu, tólf á ári. Það er mikilvægt að    halda þessu öllu til haga.

###

Frú forseti. Ég mæli fyrir tillögu til þingsályktunar um uppbyggingu Suðurfjarðavegar. Ásamt mér eru á tillögunni hv. þingmenn Berglind Harpa Svavarsdóttir, Vilhjálmur Árnason og Ásmundur Friðriksson. Ályktunin gengur út á að Alþingi ályktar að fela innviðaráðherra að flýta uppbyggingu Suðurfjarðavegar, þ.e. þjóðvegar 1, frá Reyðarfirði til Breiðdalsvíkur, á austursvæði í samgönguáætlun. Hönnun og útboði á uppbyggingu vegarkaflans verði flýtt og fari fram á yfirstandandi kjörtímabili.

Í greinargerð kemur fram að þingsályktunartillaga þessi hafi áður verið lögð fram á 152. og 153. löggjafarþingi.

Með sameiningu sveitarfélaga í Fjarðabyggð, nú síðast Breiðdalsvík sem sameinaðist Fjarðabyggð árið 2018, telst Suðurfjarðavegur þjóðvegur í þéttbýli. Með kraftmikilli uppbyggingu atvinnulífsins á undanförnum árum hefur umferð aukist á svæðinu, m.a. vegna skóla-, þjónustu- og atvinnusóknar innan sameinaðs sveitarfélags, ferðaþjónustu og síðast en ekki síst stórfelldra vöruflutninga til og frá höfnum svæðisins vegna álframleiðslu, öflugs sjávarútvegs og laxeldis, svo að dæmi séu nefnd.

Ljóst er að Suðurfjarðavegur er mikill farartálmi með hættulegum vegarköflum og þremur einbreiðum brúm, þar með talið brúnni yfir Sléttuá í Reyðarfirði sem er umferðarþyngsta einbreiða brúin á Austurlandi. Vegarkaflinn milli Fáskrúðsfjarðar og Stöðvarfjarðar þykir sérlega hættulegur með mörgum blindhæðum og kröppum beygjum og er auk þess að mestu leyti utan þjónustusvæðis farsímasambands. Suðurfjarðavegur er 33,7 km langur.

Kaflinn milli Fáskrúðsfjarðar og Breiðdalsvíkur hefur verið metinn áhættumesti vegarkafli landsins í áraraðir í skýrslum EuroRAP um öryggi vega. Í skýrslum EuroRAP er horft til þess hvar flest alvarleg slys verða miðað við umferðarþunga, þ.e. látnir og alvarlega slasaðir á hverja milljón ekna kílómetra. Þá er kaflinn metinn einnar stjörnu vegur af fimm mögulegum í öryggisskoðun EuroRAP, sem metur öryggi vegarins og öryggissvæðisins sem fylgir veginum.

Á undanförnum árum hafa orðið alvarleg slys á þessum kafla. Í ljósi þess hve hættulegur vegarkaflinn er og með tilliti til ört vaxandi umferðarþunga, m.a. þungaflutninga, þarf að setja Suðurfjarðaveg í forgang í samgönguáætlun.

Það komu inn umsagnir til hæstv. umhverfis- og samgöngunefndar við málið í fyrra. Í umsögn Fjarðabyggðar, sem tekur heils hugar undir þingsályktunartillöguna, kemur fram að Suðurfjarðavegur sé hluti af hringveginum og eina samgönguæð á landi um Fjarðabyggð sunnanverða. Veginn ætti því að skilgreina sem þjóðveg í þéttbýli. Umferð á svæðinu hafi aukist verulega, m.a. vegna sameiningar sveitarfélaga, aukins umfangs ferðaþjónustu og vöruflutninga vegna álframleiðslu, sjávarútvegs og laxeldis, svo að dæmi séu tekin.

Enn fremur kemur fram í umsögn Fjarðabyggðar, með leyfi forseta:

„Sameinað og víðfeðmt sveitarfélag eins og Fjarðabyggð á mikið undir greiðum og öruggum samgöngum. Skóla-, þjónustu- og atvinnusókn innan Fjarðabyggðar líður verulega fyrir þær hindranir sem ástand vegarins veldur en hann er engan veginn fallinn til þess að teljast öruggur eða greið samgönguleið. Kaflinn milli Fáskrúðsfjarðar og Breiðdalsvíkur er metinn áhættumesti vegarkafli landsins í skýrslum EuroRAP um öryggi vega eða einnar stjörnu vegur af fimm mögulegum. Hættulegir vegarkaflar með einbreiðum brúm, þar með talið brúnni yfir Sléttuá á Reyðarfirði sem er umferðarþyngsta einbreiða brúin á Austurlandi. Vegarkaflinn milli Fáskrúðsfjarðar og Stöðvarfjarðar er sérlega hættulegur með mörgum blindhæðum og kröppum beygjum. Á undanförnum árum hafa orðið alvarleg slys á þessum kafla.“

Síðan kom líka umsögn frá Vegagerðinni í fyrra. Með leyfi forseta ætla ég rétt að lesa upp úr henni þar sem eftirfarandi kemur fram:

„Vegagerðin tekur undir mikilvægi þess að endurbyggja Suðurfjarðaveg milli Reyðarfjarðar og Breiðdalsvíkur. Núverandi vegur er á mörgum stöðum með lélega hæðar- og planlegu og með heilli miðlínu vegna skertrar vegsýnar. Breidd slitlags er almennt um 6,5 m breitt en með litlum öryggissvæðum utan vegar. Slysatíðni sem mæld er í fjölda slysa á hverja milljón ekna kílómetra hefur farið lækkandi á undanförnum árum á þjóðvegakerfinu. Árið 2021 var slysatíðni á þjóðvegum í dreifbýli sem eru í umsjón Vegagerðarinnar 0,49 slys fyrir hverja milljón ekna kílómetra.“

Tafla fylgir  umsögn Vegagerðarinnar  og þar er einmitt bent á að almennt á þjóðvegi 1 séu 0,49 slys eða óhöpp á hverja milljón ekna kílómetra, en á þessum kafla  á Suðurfjarðavegi er þessi slysatíðni 1,07 að meðaltali fyrir árin 2017–2021, þótt það sé rétt að taka fram að það er mjög ánægjulegt hversu vel hefur gengið að lækka slysatíðnina á undanförnum árum eins og við þekkjum. En eins og frú forseti þekkir úr sinni heimasveit þá er mikilvægt að fá þessar vegbætur í gegn.

Ef við förum í þá samgönguáætlun sem mælt hefur verið fyrir og var í samráðsgátt í sumar og er núna í umhverfis- og samgöngunefnd þá var á tímabili nýrrar samgönguáætlunar gert ráð fyrir framkvæmdafé upp á 7,5 milljarð kr. í þessa framkvæmd en það er fyrir seinni hluta framkvæmdarinnar. Á því sem við myndum kalla fyrsta hlutann, sem er eiginlega framkvæmdaáætlun næstu fimm ár, hitt er á seinni hlutanum, tíu árunum þar á eftir, þá er gert ráð fyrir framkvæmdum við Suðurfjarðaveg í botni Reyðarfjarðar, við Sléttuána og brúna þar, upp á 670 milljónir kr. 2027 og síðan aftur 630 milljónir kr. 2028. Síðan í öðrum og þriðja áfanga framlagðrar samgönguáætlunar árin 2024–2038, í seinni hlutanum, eru þetta væntanlega um 6,3 milljarðar kr. í þessa framkvæmd.

Þetta er bara mikilvægt mál. Samgöngur á svæðinu eiga mikið undir þessu. Við sem höfum keyrt þennan veg, sérstaklega í sunnanverðum Fáskrúðsfirði — eins og virðulegur forseti þekkir er það einkar hættulegur vegur og maður finnur það bara þegar maður keyrir þarna um að þetta er ekki nægilega góð staða. Ég vona að þetta fari sem best fram og við náum að flýta sem mest framkvæmdum við þessa mikilvægu framkvæmd.

###

Frú forseti. Ég vil byrja á að þakka hv. þm. Kristrúnu Frostadóttur fyrir að óska eftir þessari sérstöku umræðu í dag. Málefni Landhelgisgæslunnar hafa lengi verið þeim sem hér stendur hugleikin og ánægjulegt að heyra stuðning Samfylkingarinnar við það mál sem ég hef lengi talað fyrir.

Það var stór dagur í nóvember fyrir tveimur árum þegar nýjasta varðskip okkar, Freyja, kom í fyrsta skipti til heimahafnar á Siglufirði. Með komu Freyju voru stigin stór og mikilvæg skref í því að efla björgunargetu Landhelgisgæslunnar á hafsvæðinu í kringum Ísland. Hér er mikilvægt að hafa í huga að í skýrslu forsætisráðherra um mat þjóðaröryggisráðs á ástandi og horfum í þjóðaröryggismálum, sem kom út á síðasta ári, kom fram að nauðsynlegt væri að leggja mat á viðbragðsgetu Landhelgisgæslunnar og gera ráðstafanir til þess að tryggja betri vöktun. Jú, svæðið í kringum Ísland er stórt, 1,9 milljónir ferkílómetra, 19 sinnum stærra en Ísland.

Þegar varnarliðið yfirgaf Ísland árið 2006 dró verulega úr björgunargetu hér á landi með þyrlum en á sínum tíma voru fimm þyrlur staðsettar á Keflavíkurflugvelli. Það hefur verið mikil vinna lögð í að styrkja þetta viðbragð. Þetta hefur verið stórt verkefni. Vélakostur hefur verið bættur og flugáhöfnum hefur fjölgað og ekki er langt síðan sjöttu áhöfninni var bætt við í tengslum við þyrlureksturinn. Í dag eru þannig, að mig minnir, tvær áhafnir til taks tvo þriðju hluta ársins. Með því að tryggja starfsemi sjöundu áhafnarinnar yrði þetta hlutfall 95%. Það á að vera eitt af höfuðmarkmiðum íslenskra stjórnvalda að tryggja þessa starfsemi, tryggja öllum landsmönnum og sjómönnum á hafsvæðinu í kringum landið fyrsta flokks þjónustu. Ég hef fulla trú á því að góð niðurstaða náist í tengslum við fjármögnun Gæslunnar bæði til skamms tíma og til lengri tíma í tengslum við vinnu dómsmálaráðuneytis, fjármálaráðuneytis og fjárlaganefndar við fjárlög fyrir árið 2024 og fjármálaáætlun fyrir árin 2025–2029 sem við tökumst á við þegar líður að vori.

Ég vil vara við svona popúlisma eins og hljómar hér, við þurfum að …: Nei. Við þurfum að tala um þessi mál af þekkingu og þegar fyrrum pólitíkusar sem hafa stjórnað þessu landi eru með einhverjar bollaleggingar um að illa hafi verið staðið að málum þá þurfa menn aðeins að hugsa sinn gang.

… í fjárlagaafgreiðslunni.Ég vil þakka Samfylkingunni kærlega fyrir stuðning við málið, að menn séu komnir á þennan vagn, að styrkja það að þyrla Gæslunnar verði staðsett á Akureyri. Já. Bara takk kærlega fyrir stuðninginn við málið.

Frú forseti. Ég hef lokið máli mínu.

Forseti vill minna á að ræðutíminn er tvær mínútur og það eiga ekki að vera frammíköll úr sal.

###

Herra forseti. Ég mæli fyrir tillögu til þingsályktunar um að heiðra minningu þeirra Íslendinga sem fórust í seinni heimsstyrjöldinni. Ásamt þeim sem hér stendur eru á málinu hv. þingmenn Óli Björn Kárason, Birgir Þórarinsson, Ásmundur Friðriksson, Jón Gunnarsson, Oddný G. Harðardóttir, Þórunn Sveinbjarnardóttir, Bjarkey Olsen Gunnarsdóttir, Þorgerður Katrín Gunnarsdóttir, Guðmundur Ingi Kristinsson, Dagbjört Hákonardóttir, Ásthildur Lóa Þórsdóttir, Eyjólfur Ármannsson, Inga Sæland, Jakob Frímann Magnússon og Tómas A. Tómasson.

Alþingi ályktar að fela ríkisstjórninni að setja annars vegar fram áætlun um að heiðra á varanlegan hátt minningu þeirra Íslendinga sem fórust í seinni heimsstyrjöldinni og hins vegar áætlun um undirbúning minningarathafnar sem fram fari árið 2025. Ríkisstjórnin hafi samráð við sérfræðinga við gerð áætlananna sem verði bornar undir Alþingi í formi þingsályktunartillögu eigi síðar en í apríl 2024.

Þessi þingsályktunartillaga hefur verið lögð fram fjórum sinnum áður og því er hún hér lögð fram í fimmta sinn. Hún er lögð fram að nýju lítið breytt.

Þrátt fyrir herleysi Íslands fóru Íslendingar ekki varhluta af því mannfalli sem átök seinni heimsstyrjaldarinnar höfðu í för með sér. Siglingar voru landinu lífsnauðsyn því að flytja þurfti afurðir landsins út og birgja landið að hvers kyns nauðsynjum á stríðsárunum. Þá jókst verðmæti og mikilvægi útflutnings sjávarafurða gríðarlega. Jafnframt leiddi herseta Breta og síðar Bandaríkjamanna til þess að íslensk skip voru að einhverju leyti í þjónustu þeirra og skiptu miklu máli í baráttunni fyrir frelsi Evrópu og heimsins alls. Mikilvægi íslenska skipaflotans fólst þó ekki síst í útflutningi á afurðum landsins. Siglingar á hafsvæðinu í kringum Ísland voru því tíðar og má rekja megnið af mannfalli Íslendinga á stríðsárunum til árekstra og árása á íslenska skipaflotann þar þótt allnokkur íslensk skip hafi farist langt frá Íslandsströndum.

Við Íslendingar og bandamenn allir stöndum í þakkarskuld við þá sem lögðu líf sitt að veði í þessum siglingum fullkomlega meðvitaðir um áhættuna. Fórnir þeirra sem fórust voru miklar og er löngu tímabært að heiðra minningu þeirra líkt og lagt er til í þingsályktunartillögu þessari. Flutningsmenn telja viðeigandi að Alþingi samþykki að heiðra varanlega minningu þeirra sem fórust og að sérstök minningarathöfn verði haldin árið 2025 þegar þess verður minnst að 80 ár eru frá því að seinni heimsstyrjöldinni lauk.

Ísland í hers höndumVirkið í norðri IIIFyrir liggja heimildir um þann fjölda Íslendinga sem lést á stríðsárunum þótt heildartalan ráðist nokkuð af því hvað er álitið flokkast undir fall af völdum stríðsátaka. Í sumum tilvikum skortir upplýsingar um ástæður þess að skip fórust. Þó liggja fyrir tilgátur sérfræðinga sem hafa rannsakað þessa sögu og skráð heimildir. Má þar nefna Þór Whitehead sem gaf út verkið árið 2002. Gunnar M. Magnúss tók saman verkið sem var endurútgefið með breytingum og viðbótum árið 1984 af Helga Haukssyni. Þar er yfirlit yfir alla Íslendinga sem létust af völdum stríðs. Af þessum heimildum má álykta að í það minnsta 153 Íslendingar hafi látist vegna árása á skip sem þeir voru á eða árekstra skipanna við tundurdufl. Um er að ræða íslensk skip og erlend skip sem höfðu íslenska skipverja um borð. Þetta eru 0,13% af íbúafjölda hér á landi miðað við manntal í lok árs 1940, en þá voru 121.474 íbúar á Íslandi. Þessu til viðbótar fórust 58 á tveimur skipum, Sviða og Max Pemberton, sem líkur standa til að hafi tengst árekstrum við tundurdufl. Einnig er gert ráð fyrir þeim sem féllu á Íslandi á stríðsárunum fyrir hendi bandarískra hermanna. Heildarfjöldi Íslendinga sem féll af völdum stríðsátaka var því um 211 eða 0,17% af íbúafjölda landsins í lok árs 1940. Það er áhugavert að skoða þessar tölur í samanburði við hlutfallslegt mannfall annarra þjóða. Lauslegar tölur til samanburðar sýna að sem hlutfall af heildarfjölda íbúa er þetta sambærilegt mannfalli Dana og mun meira en mannfall Svía. Bandaríkin misstu um 0,2% af heildarfólksfjölda sínum í stríðinu, Kanada missti 0,4%, Bretland 0,7% og Frakkland 1,5%.

Virkið í norðri IIIEins og áður hefur komið fram eru nokkuð góðar heimildir til um þá Íslendinga sem féllu af völdum stríðsátaka. Þetta hefur þó ekki verið fullrannsakað og vera má að þessar tölur breytist eitthvað við frekari rannsóknir fræðimanna á skráðum orsökum dauðsfalla á þessum viðsjárverðu tímum. Í ritinu eru þeir Íslendingar sem heimildir eru til um að hafi látist af völdum stríðsins taldir upp og fylgir sá ítarlegi listi greinargerðinni með þingsályktunartillögunni. Hann er hægt að nálgast á vef Alþingis.

Herra forseti. Ekki er fyrir að fara neinum varanlegum minnisvarða um alla þá Íslendinga sem taldir eru upp á lista þessum en minnismerki hafa verið um þá sem hafa látist á einstaka skipum. Um tíma var minnismerki á Sjóminjasafninu um þá sem fórust með Dettifossi og Goðafossi og upplýsingaspjöld á vegum Faxaflóahafna við Miðbakka í Reykjavík með yfirliti yfir öll skip sem farist hafa við Íslandsstrendur, m.a. á stríðsárunum. Í einhverjum tilfellum eru grafreitir erlendra manna sem fórust við Ísland sérstaklega merktir. Það er því löngu tímabært að skipa þeim sem létu lífið í seinni heimsstyrjöldinni varanlegan sess í sögu þjóðarinnar.

Með hvaða hætti slíkt verður best gert skal nánar útfært af ríkisstjórn í samráði við sérfræðinga sem starfa t.d. á sviði sagn- eða safnafræði. Víða í Evrópu, til að mynda í Frakklandi, hafa minnismerki um fallna verið reist í þeim bæjum sem viðkomandi einstaklingar voru frá, t.d. við kirkjur eða í kirkjugörðum. Einnig hefur verið farin sú leið að reisa styttu eða listaverk sem minnisvarða þar sem nöfn allra þeirra sem létust eru talin upp, eins og gert er á Víetnam-minnismerkinu í Washington D.C. Loks hafa margar þjóðir farið þá leið að tileinka árlega sérstakan dag minningu þessa fólks.

Að lokum, herra forseti, tel ég þetta mikilvægt mál og þarft. Ég vonast til þess að það fái framgöngu hér í þinginu og legg til að það gangi til hv. allsherjar- og menntamálanefndar.

###

Frú forseti. Ég vildi hlaupa upp í pontu Alþingis og taka undir þessa þingsályktunartillögu og mikilvæg er hún. Sjálfur er ég á þessari fínu þingsályktunartillögu um þyrlupall á Heimaey. Það skiptir máli. Vestmannaeyingar treysta gríðarlega mikið á sjúkraflug og það er mikill fjöldi fluttur með flugvélum nú þegar. Eins og kemur fram í greinargerð málsins, þegar veður eru válynd og ekki er hægt að lenda hefðbundnum flugvélum vegna skyggns eða skýjahæðar, þá hefur oft þurft að fá aðstoð frá Landhelgisgæslunni og þyrlu á vegum Gæslunnar. Þess vegna skiptir mjög miklu máli, eins og kemur fram í greinargerðinni, að það sé ekki verið að nota vegi í bænum undir þessa starfsemi, að lenda þyrlunni þar sem er ekkert vel verndað svæði endilega í kringum lendingarstaðinn eða þar sem lent er. Hér er rætt um að það sé sérstakur þyrlupallur í Vestmannaeyjum í nágrenni við bæinn eða í bænum sem er þá sérmerktur með ljósum. Annað sem er líka mikilvægt hér og kemur fram í greinargerðinni er varðandi gervihnattaleiðsögu, GPS og EGNOS, sem sá sem hér stendur hefur talað mikið fyrir að nái yfir Ísland allt. Það nær inn á hluta austurhluta landsins en er ekki komið inn á vesturhlutann. Það skiptir miklu máli. Það gerir að verkum að það er hægt að fljúga aðflug inn á þyrlupallinn og fá aðstoð við að lenda í verri veðrum og skýjahæð. Þannig að ég vildi bara rétt hlaupa hér upp í pontu Alþingis og taka undir það sem hér kemur fram í þessari fínu þingsályktunartillögu. Ég tek undir orð framsögumanns, sem hefur margoft borið þetta mál upp í þinginu, væntanlega núna í fimmta skiptið eða svo, að það fái framgöngu í sumar vegna þess að þetta er heilmikið öryggismál fyrir Vestmannaeyjar og þá sem heimsækja Eyjar.

###

Herra forseti. Þetta er bara hárrétt. Varðandi gagnaöflunina þá kem ég aftur inn á mikilvægi þess að átta sig á þessu mikilvægi gjaldeyristekna í ferðaþjónustunni og flugrekstrinum sem fellur undir þennan lið, hvaða efnahagsáhrif þetta hefur raunverulega á íslenskt samfélag varðandi krónuna og slíka þætti. Það væri mjög margt fróðlegt hægt að skoða þar. Þegar við erum að reyna að hámarka tekjur samfélagsins af ferðaþjónustunni og gera hana sem arðbærasta og arðsamasta þá er mikilvægt að það séu gerðar grunnathuganir og rannsóknir, að reyna einmitt að átta sig á samhengi hlutanna, hvernig hlutirnir virka í okkar hagkerfi sem snúa að þessu.

Svo vil ég náttúrlega nefna eitt verkefni, svo maður komi því nú að hér, varðandi þjóðhagslegan ábata íslensks samfélags, sem er að skoða það að nýta betur ákveðin svæði í íslenskri ferðaþjónustu, efla getu þeirra með betri dreifileiðum og betri samgöngum þannig að þau myndu nýtast allt árið eins og á Vestfjörðum, Norðurlandi vestra, Norðurlandi eystra og Austurlandi. Þar myndu liggja stærstu tækifærin til að ná einmitt fram þessum þjóðhagslega ábata samfélagsins með að nýta þá innviði sem nú þegar hefur verið fjárfest í, í staðinn fyrir að vera alltaf að byggja nýtt og nýtt hér á suðvesturhorninu, bæta þar í ferðamannastrauminn þar sem nýtingin er náttúrlega á mörgum innviðum orðin 100%, má segja. Hér áður fyrr var talað um Ísland allt árið en í um tíu ár þá hef ég alltaf sagt að mottóið eigi að vera: Allt Ísland, allt árið. Það á að vera grunnstefið. Við þurfum, í gegnum tölfræði og rannsóknir, að ýta undir þessa þróun og gera þetta sem allra best.

###

Herra forseti. Sá sem hér stendur hefur mikinn áhuga á ferðaþjónustu og hagrænum þáttum hennar. Lokaverkefnið mitt í viðskiptafræði snerist um tekjugrunn íslenskrar ferðaþjónustu. Það var fyrir bráðum 20 árum síðan og það var varla nokkur áhugi í landinu á þessu málefni. Ég var svo heppinn að Seðlabankinn og Hagstofa Íslands unnu fyrir mig gögn fyrir lokaverkefni mitt vegna þess að þær stofnanir sáu áhugaverða vinkla á því sem ég var að hugsa um.

Ég verð að taka undir margt gott sem er í þessu máli. Við þurfum virkilega að efla hagrænar rannsóknir sérstaklega, ég vil vekja sérstaklega athygli á því, miðað við umfang ferðaþjónustu á Íslandi, gjaldeyristekjur og í samhengi hlutanna. Þegar þetta var sem mest árið 2018, minnir mig, voru tekjur af ferðaþjónustunni 42% af gjaldeyristekjum Íslendinga, þegar flugið og ferðaþjónustan innan lands var tekin með og erlendir ferðamenn. Þetta eru gríðarlega stórar tölur. Á þessu ári verður þetta væntanlega yfir 30%, ég held að það hafi verið 25% í fyrra, sambærilegar tölur, og verður væntanlega í kringum 8% af landsframleiðslu á þessu ári, var 7,5% af landsframleiðslu í fyrra. Þetta er á svipuðum nótum og sjávarútvegurinn í hagtölum fyrir Ísland. Þannig að ég fagna þessu.

Er þá ekki alveg ljóst, eins og ég skil hv. þingmann sem ber fram tillöguna, að hér er ekki verið að breyta neitt varðandi Rannsóknarmiðstöð ferðamála, hvernig hún er byggð upp og hver staðsetning hennar er á Akureyri og í Reykjavík? Höfuðstöðvarnar eru á Akureyri og hafa verið lengi. Sá sem hér stendur hefur meira að segja unnið verkefni undir þessari ágætu stofnun. Hvernig sér hv. þingmaður þetta? Er það ekki fyrst og fremst að það sé til fjármagn til rannsókna? Það voru áhugaverður tölur varðandi Tækniþróunarsjóð, og ef hv. þingmaður gæti kannski útskýrt aðeins betur tölurnar um Austurland, ég náði því ekki alveg.

###

Herra forseti. Ja, þetta er kannski einhver míníútgáfa af einmitt því sem við erum að gera á höfuðborgarsvæðinu. Við höfum verið með ýmsar hugmyndir í PPP-verkefnum og slíku, það er raunverulega að fjárfestar hafi aðkomu að málum. Og auðvitað verður að vera samningur um hvernig standa eigi að málum áður en farið er í verkefni. Við erum ekki að tala um að hér sé opinn reikningur um aðkomu ríkisins. Það er vilji í landinu í dag nú þegar til þess að koma að svona verkefnum, inn í framkvæmdir. Þannig að ég held að það sé bara fullkomlega kominn tími til þess — fullkomlega kominn tími til þess — að við nýtum okkur þau tækifæri og skoðum hvaða möguleikar eru í þeirri stöðu sem slíkt skapar. Eins og með Skógarströndina, við vitum það bæði tvö, sá sem hér stendur og hv. þingmaður, að t.d. fyrir flæði ferðaþjónustu af Snæfellsnesinu og yfir í Dalina og síðan áfram á Vestfirðina er náttúrlega hamlandi að hafa þennan slæma veg, eins og við þekkjum á Skógarströndinni í dag. Hann er satt að segja oft og tíðum alveg ferlegur, ferlega lélegur, en það  skapast ýmsir möguleikar. Þess vegna verður að nýta þá möguleika og skoða vel hvort þetta sé eitthvað sem hægt er að byggja á. Og af hverju ekki að láta reyna á þetta, hvort þetta sé möguleiki? Maður heyrir  um að hér séu fjárfestar að fjárfesta í innviðum á Íslandi sem eru tilbúnir að koma að málum og skoða þetta ígrundað. En  lykilatriðið sem við hljótum þá að vera sammála um, ég og hv. þingmaður, er að  þegar farið er af stað  þá séu forsendurnar skýrar, á hvaða forsendum  við erum að fara í verkefnið og byggja á því. Það má ekki vera þannig að hér sé einhver opinn reikningur  þar sem menn sækja í opinbert fé,   í ríkissjóð um að  redda alltaf hlutum eftir á. Þannig að ég sé ekkert nema mjög gott og aukavalmöguleika með þessu verkefni sem við þurfum svo sannarlega á að halda í innviðauppbyggingu á Íslandi vegna þess að  þar er af nógu að taka.  Meira af því síðar.

###

Herra forseti. Ég þakka hv. þingmanni fyrir andsvarið. Hér er verið að bjóða upp á leið til þess einmitt að auka möguleika og valfrelsi í að koma hlutum áfram. Hér er ekki ákveðið hvort framlag ríkisins eigi að vera 10, 20, 30, 40, 50 eða 60%, eða hvað það er, og hvað umferðin ætti að greiða stóran hluta. Það er raunverulega bara viðskiptaáætlun fyrir hvern veg til að vinna með og það eru  ýmis tækifæri sem tengjast því. Ef við segjum að  50%  væri framlag ríkisins og síðan 50% á móti  þá yrði það náttúrlega  viðkomandi  áætlunar fyrir þá framkvæmd, viðskiptaáætlunar eða hvað við myndum vilja kalla það, að standa undir því. Þannig að það þarf að meta það fyrir hvert og eitt verkefni.

Við erum náttúrlega hérna á höfuborgarsvæðinu. Ég reikna með að hv. þingmaður sé sammála mér, segjum varðandi samgönguframkvæmdir á svæðinu, að það er enn þá verið að fást svolítið við hvernig við eigum að fjármagna hlutina. En ríkið er náttúrlega samt að bera góðan hluta af því, það endar væntanlega þannig.

Ef við tökum borgarlínuna inn í þetta og þessi kostnaðarhlutföll — þetta er eiginlega bara nákvæmlega sama leið og er verið að hugsa um þar en það þarf alltaf að vera einhver veruleiki á bak við. Ég reikna með að í þessum dæmum myndum við  kannski vilja hafa annað en við sjáum í ákveðnum verkefnum hér á höfuðborgarsvæðinu sem  ríkið er að fara í, að það yrðu væntanlega alltaf góðar rekstraráætlanir bak við framkvæmdirnar. Það sem er að gerast á Íslandi er að mjög víða eru ferðamenn orðnir svo stór hluti af umferðinni. Auðvitað horfum við til þess möguleika að skapa  gott aðgengi að ákveðnum svæðum með þeirri umferð sem í dag er væntanlega komin yfir 20% af eknum kílómetrum í landinu í gegnum ferðamennina og þessa 30.000 bílaleigubíla. Þannig að hér erum við að tala um ákveðna framtíð sem er bara veruleiki á Íslandi og við gætum unnið miklu betur með en við gerum í dag.

###

Herra forseti. Ég mæli hér fyrir frumvarpi til laga um breytingu á lögum um samvinnuverkefni um samgönguframkvæmdir, nr. 80/2020, (samfélagsvegir). Ásamt mér eru á frumvarpinu hv. þingmenn Ásmundur Friðriksson, Birgir Þórarinsson, Diljá Mist Einarsdóttir, Jón Gunnarsson, Óli Björn Kárason, Teitur Björn Einarsson og Vilhjálmur Árnason.

„Við 1. gr. laganna bætist ný málsgrein, svohljóðandi:

Sveitarfélagi er heimilt að standa fyrir stofnun félags um tiltekna vegaframkvæmd og rekstur með einkaaðilum eða félagasamtökum. Félagið getur fengið framlag af samgönguáætlun, að hluta eða öllu leyti, að uppfylltum eftirfarandi skilyrðum:

a.   að fyrirhuguð vegaframkvæmd sé á samgönguáætlun til 15 ára,“ — samþykktri samgönguáætlun til næstu 15 ára —

„b.   að áhugasamir fjárfestar, og sveitarfélög hafi þau áhuga, leggi til stofnframlag,

c.   að félagið stundi ekki aðra starfsemi en samkvæmt lögum þessum,

d.   að fyrir liggi kostnaður við viðhald og rekstur vegarins.“

Frumvarp þetta var áður lagt fram á 153. löggjafarþingi og var Haraldur Benediktsson þá fyrsti flutningsmaður. Í frumvarpinu er lögð til breyting á lögum nr. 80/2020, um samvinnuverkefni um samgönguframkvæmdir. Á grunni þeirra laga er leitast við að flýta verkefnum með því að taka upp veggjöld og leita fjármagns bæði innan samgönguáætlunar og fjármögnunar innviða, utan hefðbundinnar fjármögnunar af fjárlögum. Frá þeim tíma hafa yfirvöld samgöngumála unnið að undirbúningi nokkurra stórverkefna á stofnvegum landsins. Frumvarp þetta felur í sér heimild fyrir sveitarfélög til þess að stofna samgöngufélög um ákveðnar samgönguframkvæmdir sem eru á samgönguáætlun til næstu 15 ára og flýta þannig uppbyggingu þeirra.

Með lögum nr. 81/2020 var heimiluð stofnun opinbers hlutafélags um uppbyggingu samgönguinnviða á höfuðborgarsvæðinu. Þar gerðu sveitarfélög á höfuðborgarsvæðinu samkomulag um uppbyggingu samgöngumannvirkja og fjármögnun þeirra. Sveitarfélögin leggja þar fram hluta fjármagns, en meginhlutverk þeirra er að vinna að skipulagsmálum þeirra framkvæmda og annarra framkvæmda sem falla undir lög nr. 80/2020, um samvinnuverkefni um samgönguframkvæmdir. Ríkið leggur fram verðmætt byggingarland, til viðbótar við framlög af samgönguáætlun. Þá er gert ráð fyrir innheimtu veggjalda til að standa straum af byggingu mannvirkja.

Meginreglan hin seinni ár hefur verið að samgöngumannvirki eru byggð á kostnað ríkisins og forgangsröðun verkefna byggist á samgönguáætlun. Samgönguáætlun er þingsályktun Alþingis og felur í sér áherslur stjórnvalda í byggingu mannvirkja, vegagerð, höfnum og flugvöllum. Samgönguáætlun er til 15 ára en er endurskoðuð reglulega á Alþingi.

Ekkert í framangreindum lögum gefur aftur á móti minni framkvæmdum í dreifðum byggðum gaum; tengivegum, hálendisvegum eða öðrum stofnvegum sem þarfnast endurbóta. Frumvarp þetta bætir úr því og byggist í öllum aðalatriðum á þeirri meginhugsun sem þar er lögð til grundvallar og gerir ráð fyrir framlögum ríkis til framkvæmda, innheimtu veggjalda og hlutverki sveitarfélaga sem fara með skipulagsvald á hverjum stað. Þó er rétt að taka hér fram að ekki er í frumvarpi þessu ákvæði um framlög sveitarfélaga til uppbyggingar. Slík framlög eru þó ekki á nokkurn hátt útilokuð eða að framlög vegna sölu eigna ríkisins geti ekki orðið hluti af fjármögnun framkvæmda sem byggð eru á þessari heimildargrein.

Frumvarp þetta gerir ráð fyrir að sveitarfélög hafi forystu um stofnun samgöngufélaga sem geri samninga við ríkið um byggingu samgöngumannvirkja. Nauðsynlegt er að tryggja stöðu sveitarfélaga við aðkomu að stofnun slíkra félaga, þar sem þau fara með skipulagsvald og hafa þannig besta möguleika á að stýra þróun byggðar, auk þess sem þau eru best til þess fallin að gæta hagsmuna íbúa sinna.

Brýn nauðsyn er að leita nýrra leiða til bæta vegi á Íslandi. Lög um samvinnuverkefni um samgönguframkvæmdir og samningur um framkvæmdir á höfuðborgarsvæðinu endurspegla það. Nokkur landshlutasamtök sveitarfélaga hafa á undanförnum árum rætt og ályktað um innviðafjárfestingar og hafa vegamál þar verið efst á blaði. Ljóst er því að úrbóta er þörf. Raunar má segja að þörfin fyrir að bæta búsetuskilyrði fólks sé forgangsmál um samkeppnishæfni einstakra byggðarlaga. Auka þarf öryggi vegfarenda, sér í lagi þegar búist er við vaxandi fjölda ferðamanna, og þá eru samgönguframkvæmdir ekki síst til þess fallnar að styrkja og efla jafnrétti. Rannsóknir á áhrifum framkvæmda í vegagerð hafa leitt í ljós slíkar vísbendingar. Betri samgöngur byggja undir sókn til bættra lífskjara og stuðla að eflingu byggðar.

Með slíkri samgönguframkvæmd má ætla að umferð muni aukast mikið í kjölfar endurbóta, en það sýnir reynslan af þeim samgöngubótum sem gerðar hafa verið. Flutningsmenn frumvarpsins vilja og benda á að með því að vega saman innheimtu veggjalda og flýta framkvæmdum skapast mögulega þær forsendur fyrir ríkisvaldið að í sumum tilfellum fari ekki allt fyrirhugað framlag til viðkomandi vegagerðar, svo sem samgönguáætlun hefur markað, heldur að innheimta veggjalda létti á þeirri fjármögnun. Með því móti telja flutningsmenn að hraða megi endurbótum og uppbyggingu annarra vega í viðkomandi byggðarlagi sem ekki hafa sömu forsendur. Samningaleiðin um samgöngufélög getur því flýtt öðrum framkvæmdum sem enn styður við eflingu byggðarinnar. Með því má fjölga þeim kílómetrum sem lagðir verða og nýta fjármuni hins opinbera á sem bestan hátt. Þá er hér ekki rætt um önnur áhrif af slíkum framkvæmdum til eflingar byggð. Horfa má til þess að slíkar framkvæmdir verði veruleg lyftistöng á framkvæmdatíma fyrir efnahagslegan styrk svæðisins sem er afar jákvætt. Á það má einnig benda að oftast er um að ræða framkvæmdir á þeim svæðum sem eru „efnahagslega kaldari“ en þau verkefni sem eru í samgöngusáttmála höfuðborgarsvæðis og talin eru upp í lögum um samvinnuverkefni um samgönguframkvæmdir.

Aðeins um mikilvægi lagasetningarinnar, þá má koma inn á að aðstæður í dreifðum byggðum endurspegla mikla þörf fyrir hraðari uppbyggingu samgöngumannvirkja. Búhátta- og þjóðfélagsbreytingar undanfarinna ára hafa gjörbreytt aðstæðum íbúa dreifðra byggða. Á hverjum degi þarf fólk að nýta sér vegi landsins til að komast á milli staða. Uppbygging og umsjá þessara mikilvægu innviða er í höndum hins opinbera og þar hefur hvert byggðarlag sinna hagsmuna að gæta. Ríkið ber ábyrgð á þjóðvegum en sveitarfélögin bera ábyrgð á öðrum vegum innan marka sveitarfélagsins. Takmörkuð úrræði hafa verið til umbóta fyrir heimamenn til að bregðast við slæmu ástandi á vegum. Því þarf að nýta fleiri úrræði til uppbyggingar í stað þess að bíða áratugum saman eftir endurbótum á oft mjög illa förnum vegum.

Víðs vegar um sveitir má finna tengivegi og/eða stofnvegi í mjög slæmu ástandi, sem hafa þegar verulega mikla umferð að áningarstöðum ferðamanna. Um þessa vegi eru og daglega keyrð leik- og grunnskólabörn, íbúar aka til og frá vinnu, fyrirtæki og bú flytja aðföng o.s.frv. Með stóraukinni fjölgun ferðamanna hefur umferð um marga þessara vega aukist til muna með tilheyrandi sliti og álagi á vegina. Þessir vegir eru því samfélögum mjög mikilvægir og má í raun nefna þá samfélagsvegi. Meginefni frumvarpsins er að opna leið til að samfélögin á hverjum stað geti flýtt endurbótum þeirra vega. Samfélagsvegir vísa þá til þess að samfélag á hverjum stað tekur frumkvæði að gerð þeirra, til hagsbóta fyrir búsetu og byggð, en ekki síst til að gera aðkomu og upplifun ferðamanna betri.

Kjarni hugmyndarinnar að baki frumvarpinu er að færa heimamönnum verkfæri til að taka málin í sínar hendur og bíða ekki eftir því að röðin komi að þeim í að bæta búsetuskilyrði sín. Að baki frumvarpinu liggja einnig hugmyndir um að byggja upp nútímalega vegi til að stuðla að auknu öryggi vegfarenda og ekki síst til að taka móti vaxandi fjölda ferðamanna, án þess að umferð þeirra valdi íbúum og bændum vandræðum. Stjórnvöld hafa samþykkt sáttmála á höfuðborgarsvæðinu og Alþingi samþykkt lög um samvinnuverkefni um samgönguframkvæmdir. Þær aðgerðir snúa fyrst og fremst að stofnvegakerfinu. Frumvarpið lýtur að því að opna á sambærilega nálgun fyrir malarvegi í sveitum að frumkvæði sveitarfélaga.

Með samþykkt frumvarpsins geta sveitarfélög sjálf stuðlað að flýtingu á vegaframkvæmdum umtalsvert án þess að það feli í sér aukin ríkisútgjöld eða rask á samþykktum samgönguáætlunum. Framkvæmdin yrði þá fjármögnuð annars vegar með stofnframlagi frá áhugasömum fjárfestum og hins vegar með lántöku. Að framkvæmdinni lokinni er félaginu heimilt að innheimta veggjald fyrir akstur um veginn og á móti myndi ríkið skuldbinda sig til að „kaupa“ sig inn í félagið með framlagi sem ríkið hefði hvort eð er lagt til við uppbyggingu vegarins samkvæmt samgönguáætlun. Framlag ríkisins má greiða á því ári sem ákveðið hefur verið að ráðast í tiltekna framkvæmd samkvæmt samgönguáætlun eða dreifa yfir tímabil, t.d. 10–15 ár, og í lok þess tímabils verður félagið lagt niður og vegurinn afhentur ríkinu. Þau samgöngufélög sem stofnsett yrðu á grundvelli frumvarpsins eru bundin við þær vegaframkvæmdir sem um er samið og er ekki ætlað að starfa að því loknu.

Með vaxandi fjölda ferðamanna hefur og skapast vaxandi þörf fyrir vel byggða áningarstaði og upplýsingamiðlun. Því er mikilvægt að hluti af framkvæmdum sem farið er í sé að tryggja trausta umgjörð um öryggi fólks og tryggja jákvæðari upplifun af landinu. Verulega aukin umferð er að auki til þess fallin að leita annarra leiða við fjármögnun framkvæmda, með beinum notkunargjöldum. Líkt og kveðið er á um í sáttmála um framkvæmdir á höfuðborgarsvæðinu og við samvinnuverkefni í vegagerð er gert ráð fyrir því að notendur greiði gjöld með beinum hætti. Samgöngufélög um samfélagsvegi eru því fjárfesting í sterkari innviðum ferðaþjónustu á Íslandi og stuðla að jákvæðri upplifun þeirra, að frekari dreifingu þeirra um landið og auka aðdráttarafl viðkomandi svæðis, auk þess sem slíkar framkvæmdir bæta aðgengi allra að landinu og náttúru þess.

Flutningsmenn frumvarpsins telja mikla þörf á framangreindri lagabreytingu, enda hafi nýleg dæmi, svo sem lagning ljósleiðara um sveitir, sýnt að heimamenn séu best til þess fallnir að skilgreina sínar eigin þarfir og setja fram góðar hugmyndir að hagkvæmum lausnum.

Ég vil aðeins  reifa þetta mál og viðbrögð á síðasta þingi þegar það var flutt af þáverandi hv. þm. Haraldi Benediktssyni. Þá kom málið fyrir umhverfis- og samgöngunefnd og  komu að mig minnir, hæstv. forseti, sjö umsagnir og voru þær mjög jákvæðar í garð verkefnisins. Í þessu samhengi höfum við heyrt umræðu eins og með veg um Skógarströnd, Vatnsnesveg og Bárðardal eystri, sem dæmi, og örugglega ýmsar fleiri hugmyndir um hvernig hægt væri að standa að málum til að bæta úr. En þetta er nýr möguleiki sem hér er boðaður með þessari breytingu á lögunum og meira valfrelsi um hvernig hægt er að standa að málum til að koma góðum málum hraðar fram, með fólki með búsetu á viðkomandi svæðum og sveitarfélögum, þannig að það er margt jákvætt sem mælir með að þetta verði samþykkt, þetta ágæta frumvarp.

Ég hef lokið máli mínu.

###

Herra forseti. Fyrir tæpum tveimur vikum flutti ég þingsályktunartillögu um mikilvægi þess að flýta uppbyggingu flutningskerfis raforku, þ.e. háspennta raforkukerfi landsins. Óveðrið í desember 2019, sem oft er talað um sem aðventustorminn, vakti mikla athygli á mikilvægi þess að hér á landi sé áfallaþolið flutningskerfi raforku og það sama gildir auðvitað um dreifikerfið. Hér er auðvitað verið að tala um hringtenginguna sem nú er unnið að að endurbyggja og styrkja og einnig er rétt að líta til háspenntu raforkulínanna sem byggja upp svæðisbundnu kerfin. Í fréttaflutningi þessa dagana sjáum við mikilvægi þess að farið verði sem fyrst í framkvæmdir í raforkukerfinu. Mikilvægi Suðurnesjalínu 2 kemur upp í hugann í tengslum við eldsumbrot á Reykjanesi. Önnur frétt af uppsetningu olíuketils í fiskimjölsverksmiðju á Austfjörðum sýnir fram á mikilvægi þess að byggja upp svæðisbundna flutningskerfið á Austurlandi.

Síðan er rétt að minnast á mikilvægi þess sem er kannski uppistaðan í því að byggja upp öflugt áfallaþolið raforkukerfi um allt land: Öflugt raforkukerfi er forsenda þess að hér á landi náist markmið um minni útblástur á Íslandi. Það er auðvitað hreint og beint stórt efnahagsmál á Íslandi þar sem stefnt er að að nota innlenda orkugjafa sem allra mest og spara gjaldeyri til kaupa á erlendum orkugjöfum. Öflugt flutningskerfi er lykilatriðið í þeirri framtíðarsýn að rafvæða íslenskt samfélag. Það ætti öllum að vera ljóst sem sitja hér í þessum sal að öflugt áreiðanlegt flutningskerfi raforku er grunnforsenda fyrir orkuskiptum hér á landi. Kjarninn í því að nýta endurnýjanlega orkugjafa hér á landi er að hér sé öflugt raforkukerfi sem gildir bæði um flutningskerfi raforku og dreifikerfi. Lykilatriði og í raun þjóðaröryggismál er að flýta því sem allra mest að tengja saman virkjanir landsins, byggja upp áfallaþolið raforkukerfi og nýta betur græna orku landsins.

###

Virðulegi forseti. Ég mæli hér fyrir tillögu til þingsályktunar um að flýta uppbyggingu flutningskerfis raforku. Ásamt mér eru sjö hv. þingmenn Sjálfstæðisflokksins á málinu, þeir Vilhjálmur Árnason, Teitur Björn Einarsson, Ásmundur Friðriksson, Birgir Þórarinsson, Berglind Harpa Svavarsdóttir, Óli Björn Kárason og Jón Gunnarsson.

Málið snýst um að Alþingi álykti að fela umhverfis-, orku- og loftslagsráðherra að flýta uppbyggingu flutningskerfis raforku, nánar tiltekið Blöndulínu 3, Holtavörðulínu 1, Holtavörðulínu 3 og Suðurnesjalínu 2, með það að markmiði að draga úr sóun, truflun og flutningstapi flutningskerfisins og stuðla þannig að bættu afhendingaröryggi og orkunýtni.

Þingsályktunartillaga þessi er endurflutt frá 153. löggjafarþingi óbreytt.

Flutningskerfi raforku er hluti af grunninnviðum samfélagsins og ein af mikilvægari forsendum fjölbreyttrar atvinnu- og byggðaþróunar. Brýnt er að flýta frekari uppbyggingu flutningskerfis raforku, ekki síst til að bæta afhendingaröryggi í einstökum landshlutum, auka um leið samkeppnishæfni og ryðja þannig braut grænni iðnaðaruppbyggingu og orkuskiptum. Með tilkomu þeirrar uppbyggingar greiðist úr flöskuhálsi í flutningskerfinu sem mun bæta nýtingu virkjana landsins og minnka rennsli um yfirfall lóna með tilheyrandi orkutapi. Þannig verður hægt að nýta raforkukerfi þjóðarinnar, sem byggir á endurnýjanlegum orkugjöfum, enn betur en gert er í dag. Í fyrravor kom upp sú staða að orkuskerðing varð vegna slæmrar vatnsstöðu í uppistöðulónum og því var þúsundum lítra af olíu brennt til að anna eftirspurn, t.d. í fiskimjölsverksmiðjum. Á hverju ári tapast raforka sem nemur rafmagnsnotkun hundrað þúsund heimila þar sem flutningskerfi raforku er fullnýtt og ekkert svigrúm er til að bregðast við sveiflum. Með öflugra flutningskerfi raforku minnkar flutningstap, dregið er úr sóun og bætt afhendingaröryggi er tryggt. Það kemur einnig í veg fyrir að fyrirtæki keyri á dísilvaraaflstöðvum, sér í lagi þegar rafmagn fer af í vondum veðrum.

Í kjölfar óveðursins í desember árið 2019 var settur á fót átakshópur stjórnvalda um úrbætur á innviðum. Í skýrslu átakshópsins kom fram að styrking meginflutningskerfis og svæðisflutningskerfis raforku væri meðal þeirra ráðstafana sem til framtíðar væru mikilvægastar og raunhæfastar til að tryggja betur afhendingaröryggi raforku og koma í veg fyrir truflanir eins og urðu í óveðrinu. Helstu flöskuhálsar kerfisins væru tafir í leyfisveitingarferli fyrirhugaðra framkvæmda Landsnets sem og tafir vegna undirbúnings framkvæmda í svæðisbundna flutningskerfinu. Því væri nauðsynlegt að gera Landsneti kleift, með aukinni skilvirkni í regluverki leyfisveitinga, að komast í þær framkvæmdir sem eru í tíu  ára kerfisáætlun fyrirtækisins og flýta mikilvægum framkvæmdum sem eru á langtímaáætlun.

Í sáttmála um ríkisstjórnarsamstarf Framsóknarflokks, Sjálfstæðisflokks og Vinstrihreyfingarinnar – græns framboðs koma fram markmið í orkuskiptum og um kolefnishlutleysi. Öflugra flutningskerfi raforku er undirstaða orkuskiptanna og forsenda þess að hægt sé að miðla orku á milli landshluta til að nýta endurnýjanlega orkugjafa sem gegna grundvallarhlutverki í baráttunni gegn loftslagsvánni. Brýnt er að orkukerfið sé heilsteypt og áfallaþolið og tengi allt landið svo að hægt sé að miðla á milli svæða og nýta þannig betur græna orku landsins í virkjunum sem fyrir eru. Enn fremur kemur þar fram að horfa verði til lagabreytinga til að tryggja skilvirkari málsmeðferð innviðaframkvæmda á borð við flutningskerfi raforku. Á Íslandi stefnir í aflskort á næstu árum og má búast við því að tímabil aflskerðingar á mestu álagstímum verði viðvarandi næstu árin ef uppbyggingu raforkukerfisins verður ekki flýtt.

Í skýrslu á vegum Landsnets um töpuð tækifæri vegna takmarkana í flutningskerfinu kemur fram að samfélagslegur kostnaður vegna seinkunar þriggja verkefna, sem hafa sótt um tengingu við flutningskerfið og Landsnet hefur þurft að hafna á undanförnum árum vegna takmarkaðrar flutningsgetu, hafi numið milljörðum króna ár hvert. Fram kemur að ráðast þurfi í viðamiklar framkvæmdir með það að markmiði að styrkja flutningskerfið og auka afhendingargetu milli landshluta. Að mati Landsnets hefðu 25–30 verkefni sem tekin hafa verið saman orðið að veruleika ef flutningskerfi raforku hefði verið sterkara. Þau dæmi sem tekin eru í skýrslunni gefa til kynna að raforkusala hafi tapað tugum milljarða króna vegna þess að flutningskerfi raforku er ekki nógu sterkt hér á landi. Þá kemur einnig fram að sum þessara verkefna snúi að vetnisframleiðslu og að það sé óheppilegt að takmörkuð geta flutningskerfisins standi í vegi fyrir getu Íslands til að ná loftslagsmarkmiðum og efnahagslegri uppbyggingu.

Í skjalinu með þingsályktunartillögunni koma fram nokkrar kostnaðartölur yfir þær helstu línur sem við erum að fjalla um hér og eru tilgreind verkefni, þ.e. Blöndulína 3, sem tengir Rangárvelli við Akureyri og Blönduvirkjun, Holtavörðulína 1 og Holtavörðulína 3, sem tengja Blöndu til suðurs að Grundartanga, og síðan Suðurnesjalína 2, frá Hafnarfirði til Suðurnesja. Þetta eru stórar og miklar framkvæmdir og mikilvægt að farið verði í þær sem allra fyrst.

Að öllu framangreindu virtu er því ljóst að flýta þarf uppbyggingu flutningskerfis raforku, nánar tiltekið Blöndulínu 3, Holtavörðulínu 1, Holtavörðulínu 3 og Suðurnesjalínu 2, til þess að stuðla að bættu afhendingaröryggi og orkunýtni en einnig til að ná fram markmiðum í orkuskiptum. Það mun auka álag á flutningskerfi raforku sem eykur enn fremur á nauðsyn uppbyggingar flutningskerfis raforku. Það verði gert til að tryggja raforkuöryggi og afhendingaröryggi grundvallarinnviða enda er raforkukerfið og tryggt orkuframboð grundvallarþáttur í þjóðaröryggi og lífæð margra nauðsynlegra innviða.

Frú forseti. Öflugt flutningskerfi raforku er hjarta orkuskiptanna. Mikilvægt er að sá skilningur sé til staðar hér í þingsal sem og annars staðar í samfélaginu, algjört lykilatriði. Þá er ég að tala um hringtenginguna, það sem við þekkjum í dag sem byggðalínuna í kringum landið sem var reist fyrir um 50 árum, hálfri öld, og er í endurnýjun. Þetta mál er tengt því að hraða þeirri uppbyggingu. Nú þegar er búið að tengja frá Fljótsdalsstöð til Akureyrar um Kröflulínu 3. Síðan eru þessar þrjár línur á milli Blöndu og Grundartanga og síðan aftur frá Hafnarfirði og út á Reykjanestá, Suðurnesjalína 2. Þetta eru þær framkvæmdir sem hér er rætt um. Því vil ég ítreka að öflugt flutningskerfi háspennta kerfisins er hjartað í rafvæðingu samfélagsins. Að því er stefnt og við ætlum að rafvæða íslenskt samfélag á næstu árum. Ef markmiðið um kolefnishlutleysi í landinu 2040 á að nást þá ætti öllum að vera ljóst að hringtengingin er höfuðatriði.

Það er síðan gríðarlega mikilvægt að gleyma ekki einstökum svæðum í þessu samhengi. Eins og ég minntist á á þetta líka við um ákveðnar framkvæmdir í svæðisbundna kerfinu eins og á norðausturhorni landsins. Þar er rétt að horfa til erfiðrar stöðu í Langanesbyggð og mikilvægt að hið fyrsta sé farið í framkvæmdir við að byggja upp öflugri flutningslínur á raforku milli Kópaskers eða Kelduhverfis og Þórshafnar. Hér er um grundvallarmál að ræða í tengslum við samkeppnishæfni byggðarlagsins. Síðan í framhaldi af því þarf að klára ytri hringinn á norðausturhorninu með því að tengja frá Þórshöfn til Vopnafjarðar þannig að allur ytri hringurinn sé með öflugu kerfi og þá öflugu svæðisbundnu flutningskerfi raforku. Sú framkvæmd er býsna mikil og stór og framkvæmdakostnaður við þessar tvær línur er sjálfsagt í dag hátt í 10 milljarðar. Vonandi verður farið í það sem allra fyrst. Það er unnið hörðum höndum að því að koma þeim verkefnum áfram, byrja með að fara úr Kelduhverfi eða Kópaskeri yfir til Þórshafnar. Næsti áfangi yrði að tengja frá Þórshöfn til Vopnafjarðar.

Það er síðan annað svæði sem er tengt svæðisbundna kerfinu og má benda á í þessu samhengi en það er Vestfjarðalína. Hún styrkir veika stöðu á Vestfjörðum, sem við þekkjum flest, og er annars dæmi um svæðisbundna kerfið, þ.e. að leggja 100 km línu, Vestfjarðalínu, frá Hrútatungu og til Vestfjarða, þ.e. Mjólkárvirkjunar.

Umræðan um þessi mál er alltaf mikilvæg og ítreka ég að ef það eiga að nást markmið um kolefnishlutleysi árið 2040 og rafvæðingu íslensks samfélags þá þurfa þessi mál að ganga hratt og vel fyrir sig. — Ég hef lokið máli mínu, frú forseti.

###

Virðulegi forseti. Það fór fram góð umræða um tillögu til þingsályktunar um fasta starfsstöð þyrlu Landhelgisgæslunnar á Akureyri hér í þingsal í gær, jákvæð og uppbyggileg umræða um mikilvægt mál sem varðar grundvallaröryggishagsmuni á þeim landsvæðum sem liggja fjærst höfuðborgarsvæðinu. Það er víðtækur stuðningur við málið hér á þingi. Ásamt þeim sem hér stendur eru 16 þingmenn á málinu. Þingsályktunartillagan gengur út á að fela dómsmálaráðherra að beita sér fyrir því að Landhelgisgæslan komi upp fastri starfsstöð fyrir eina af þyrlum sínum á Akureyri í samstarfi við hagaðila þar.

Í nýrri rannsókn sem Björn Gunnarsson, yfirlæknir á sjúkrahúsinu á Akureyri og dósent við Háskólann á Akureyri, og fleiri hafa unnið kemur fram að besta leiðin til að efla björgunargetuna heilt yfir á landi sé að staðsetja þyrlu á Akureyri til viðbótar við þyrlu á Reykjavíkurflugvelli. Þyrlur eru öflug björgunartæki sem geta flýtt fyrir björgun úr erfiðum aðstæðum og í mörgum tilfellum geta þær verið eini kosturinn til bjargar. Í slíkum tilfellum getur stuttur viðbragðstími skipt sköpum og því mikilvægt að staðsetja þyrlur á fleiri en einum stað á landinu, m.a. í þeim tilgangi að stytta tíma til björgunar. Sama gildir um sjúkraflutning á einstaklingum með lífshættuleg veikindi eða áverka, oft af vettvangi alvarlegra slysa. Þar er mikilvægt að geta brugðist skjótt við, koma með sérhæfða aðstoð á staðinn og geta flutt veika eða slasaða á viðeigandi sjúkrastofnun innan þeirra tímamarka sem nauðsynlegt er. Mikilvægt er að á austurhluta landsins sé boðið upp á sömu þjónustu eins og við þekkjum í dag á vesturhluta landsins þar sem þjónustuhlutverkið er allt miklu betra og ekki hægt með neinum hætti að bera saman vestur- og austurhluta landsins í tengslum við þjónustustigið sem er veitt í dag. Úr þessu þarf að bæta sem allra fyrst.

###

Herra forseti. Þeim sem hér stendur er mjög annt um rekstur Landhelgisgæslunnar. Gegnum mitt starf til 30 ára hef ég séð mörg góð verk vera unnin af hálfu þeirrar stofnunar og hef tekið þátt í ýmsu sem hefur komið upp þar. Ég sagði líka áðan að það er mikilvægt að fá það fram í 2. umræðu eftir á að giska fimm vikur, þá kemur í ljós svona stóra myndin að mestu, hvernig verður farið með fjárlögin fyrir næsta ár. Þess vegna vil ég bara bíða með að svara nákvæmlega og svara frekar þá, þegar við erum að fást við fjárlögin hér í þessum sal, hvernig verður farið með þetta mál. En eins og ég kom inn á þá er mér annt um þennan rekstur, tel hann gríðarlega mikilvægan og hann þarf að styrkja. Það þarf að horfa til lengri framtíðar. Í greinargerð málsins kemur fram að heimurinn er að breytast og við þurfum að taka þátt í ákveðnum hlutum og í gegnum borgaralega þjónustu getum við helst komið að öryggis- og varnarmálum á okkar svæði. Þetta er gríðarlegt verkefni í Norður-Atlantshafi að halda uppi leit og björgun á hafsvæði sem er næstum 20 sinnum stærra en Ísland og við erum að stýra því héðan. Mér finnst að við eigum að vinna með nágrannaþjóðum okkar, Dönum, Norðmönnum, og öðrum Norðurlöndum og vinaþjóðum innan Atlantshafsbandalagsins að því að styrkja þetta viðbragð. Þannig að mín skoðun er alveg ljós á því hvert ég vil fara með þetta en ég ætla ekki að fara að ræða einstakar krónur eða milljónir hér fyrr en maður sér að þessu unnið í gegnum fjárlög og fjárlagaumræðuna.

###

Herra forseti. Ég held líka að í umræðu í þinginu þurfi að koma fram að hæstv. dómsmálaráðherra, sem tók við embætti fyrir um þremur mánuðum síðan og er rétt að setja sig inn í málaflokkinn, hefur lýst eindregnum stuðningi við Landhelgisgæsluna og mikilvægi stofnunarinnar. Ég held að það efist enginn um það og mikilvægi hennar. Þegar er verið að skipuleggja hluti til lengri tíma og vinna með þá er mikilvægt, og ég kannski kom inn á það hér áðan, að leyfa málunum aðeins að anda. Það þarf að fjármagna þau og við notum fjármálaáætlun yfirleitt til þess hverju sinni, hún kemur fram í marsmánuði á hverju ári og við hugsum til fimm ára í henni. Hvaða skrefum er hægt að ná fram í gegnum hana á næstu misserum til þess að ná þessu markmiði? Svo það sé líka alveg á hreinu þá er, eins og kom kannski fram áðan, bent á í greinargerð málsins að tveir af flugstjórum Landhelgisgæslunnar á þyrlunum búa í Eyjafirði. Það sem þyrfti að gerast er að það þyrfti að tryggja aðra — sem sagt, viðkomandi þyrftu að manna þyrlurnar en það eru tveir flugstjórar nú þegar í Eyjafirði og búa þar. Það er gríðarlegur styrkur í því. En svo er bent á í málinu að það eru svo margar aðrar breytur sem við höfum í kringum Akureyrarflugvöll; innviði, flugvirkja, sjúkraflutningafólk, lækna af sjúkrahúsinu og aðra sem hafa reynslu af svona starfsemi. Það er grundvallaratriði. Þess vegna er verið að tala um Akureyri þó að það hafi komið einmitt fram í þessari grein sem er verið að vinna, eða rannsókn, að það er líka góð staðsetning landfræðilega og getur þjónustað flesta. En erum við ekki sammála um að það tekur tíma að koma svona hlutum áfram í gegnum hið háa Alþingi og fjárveitingar?

###

Herra forseti. Það er farið vítt yfir í ræðu minni, sem var nú töluvert löng, og það var víða komið við hérna þegar við vorum að ræða fjárlögin í 1. umræðu í haust. Það klárar enginn öll málefni þar í einni ræðu, um fjárlög ríkisins. Þar er af mörgu að taka. Það er með nákvæmlega sama hætti  og í síðustu viku þegar við vorum að ræða samgöngustefnuna. Það er ekki hægt að komast yfir plaggið í stuttum ræðum. Ég bendi kannski á að núna um næstu mánaðamót  verður farið að rukka inn varaflugvallargjaldið. Það eru fimm ár síðan skýrslan var lögð fram í stýrihópi sem ég stýrði og skilaði af sér í nóvember 2018. Ég kom líka inn á hér í fyrra  andsvari áðan að ef þetta gengi vel —  ég vona svo sannarlega að málið gangi vel í gegn hér í vetur en ég er kannski ekki að gera mér  vonir, bara einn, tveir og þrír, að í fjárlögum eftir tvo mánuði verði bara búið að klára mál sem eru rétt að fara í umfjöllun í þinginu. Ég kalla  hins vegar eftir því  að hæstv. dómsmálaráðherra taki fast utan um málið varðandi stefnumótandi þætti þannig að það sé komin meiri framtíðarsýn á hvernig við sjáum þetta hérna lengdar.

Það var tekið gríðarlega stórt skref með að staðsetja Freyju á Siglufirði, mjög stórt skref í rekstri Gæslunnar og öryggis í landinu. En 2. umræða í fjárlögunum er eftir, ja, ég myndi segja rúman mánuð, ég hugsa að það séu svona fimm, sex vikur í það. Eigum við ekki að sjá hvernig sú umræða rætist og vinna fjárlaganefndar? En ég er ekki að koma með það hér að hóta einhverju eins og  að ganga gegn fjárlögunum á þessum tímapunkti. Þetta er bara vinna sem er og við í pólitík þurfum stundum að hafa smá þolinmæði til að vinna verkin og ná þeim fram. Og það getur þá tekið lengri tíma  en tvær, þrjár vikur eða fjórar.

###

Herra forseti. Sá sem hér stendur situr líka í fjárlaganefnd. Ég vonast til að þetta mál sem hér er lagt fram fari í gegnum þingið  á þessum þingvetri og ég vona svo sannarlega að það geti komið inn í fjármálaáætlunina, sem kemur þá fram í mars, með einhverjum hætti, hvernig sjáum við fyrir það okkur. Hér er líka kallað, eins og ég nefndi í ræðu minni, eftir frekari stefnumótun, hvernig við ætlum til að sinna þessum málum. Og svo það sé skýrt þá er hér ekki  talað um að bæta við þyrlum heldur að færa eina af þremur björgunarþyrlum Landhelgisgæslunnar norður til Akureyrar og skapa henni aðstöðu þar og nýta  a.m.k. eina af þeim áhöfnum sem eru nú þegar   inni í rekstrarkostnaði Gæslunnar. Málið snýst um að bæta þá við sjöundu áhöfninni, eins og ég kom inn á  rétt áðan. Þá værum við að tala um 400–500 milljónir sem þetta myndi kosta til viðbótar við þann rekstur sem við sjáum í dag og svo væri einskiptiskostnaður í byggingu á nýju flugskýli eða aðgengi að flugskýlum á Akureyrarflugvelli, sem ég tel reyndar líka vera ágætismöguleika. Og auðvitað er líka hægt að byggja   nýtt flughlað á Akureyri ef þannig háttar til og áhugi er á.

Hæstv. dómsmálaráðherra er fullljóst  að það eru erfiðleikar í rekstri Gæslunnar og við sem sitjum hér á þingi og höfum verið í fjárlaganefnd í gegnum árin höfum náttúrlega margoft orðið þess áskynja.

Í ræðu minni hér áðan minntist ég á að ég hef kallað eftir því að þessi  stefna sé mótuð. Að mínu viti er það grundvallarmál að íslenska landhelgisgæslan sé fjármögnuð og að við séum með á hreinu hvaða þjónustu við viljum fá og ég held að það sé of litlu fjármagni varið til hennar í dag. Mín persónulega skoðun liggur þar vegna þess að þetta er gríðarlega mikilvæg stofnun fyrir   okkur Íslendinga.

###

Herra forseti. Við ræðum hér tillögu til þingsályktunar um fasta starfsstöð þyrlu Landhelgisgæslunnar á Akureyri. Ásamt mér eru flutningsmenn málsins hv. þingmenn Ásmundur Friðriksson, Berglind Harpa Svavarsdóttir, Birgir Þórarinsson, Bjarkey Olsen Gunnarsdóttir, Bjarni Jónsson, Bryndís Haraldsdóttir, Inga Sæland, Ingibjörg Isaksen, Jakob Frímann Magnússon, Jódís Skúladóttir, Líneik Anna Sævarsdóttir, Logi Einarsson, Óli Björn Kárason, Vilhjálmur Árnason, Þorgerður Katrín Gunnarsdóttir og Þórarinn Ingi Pétursson.

Þingsályktunartillagan snýr að því að Alþingi álykti að fela dómsmálaráðherra að beita sér fyrir því að Landhelgisgæslan komi upp fastri starfsstöð fyrir eina af þyrlum sínum á Akureyri í samstarfi við hagaðila á Akureyri. Með þessari tillögu er lagt til að ein af þyrlum Landhelgisgæslunnar hafi starfsstöð á Akureyri allt árið um kring. Auk þess sem Akureyri er miðsvæðis á landinu er augljós tenging við sjúkraflug í landinu sem er staðsett á Akureyri. Þar geta læknar á Akureyri mannað hluta þyrluáhafnar eins og nú er reyndin í tengslum við sjúkraflugið. Í þessu samhengi er rétt að benda á að í fjölmiðlum hefur komið fram að tveir af sex þyrluflugstjórum Gæslunnar búa fyrir norðan.

Talið er að árlegur rekstrarkostnaður þyrlu á Akureyri sé um 500 millj. kr. og að uppbygging flugskýlis á Akureyrarflugvelli kosti 200–300 millj. kr. Nú þegar eru til staðar flugvirkjar sem geta sinnt viðhaldi auk þess sem starfsmenn á heilbrigðisstofnunum, slökkviliði og fleiri geta nýst í rekstur þyrlu á Akureyri og starfsemi hennar. Hlutfall þyrluflugs hefur verið um 15% af heildarsjúkraflugi í landinu. Mýflug hefur sinnt um 85% af sjúkrafluginu með sínum tveimur flugvélum.

Fjarlægðirnar eru miklar og það sem hefur sýnt sig er að rekstur þyrlu á höfuðborgarsvæðinu hefur illa nýst á austurhluta landsins. Eins og við þekkjum eru fjarlægðir miklar og veðuraðstæður með þeim hætti að til að sinna sjúkraflutningum á austurhluta landsins með sjúkraþyrlum í þeim tilfellum þar sem erfitt er að koma sjúkraflugi við yrði nauðsynlegt að staðsetja þyrlu á svæðinu.

Það er ekki langt síðan sjöttu þyrluáhöfninni var bætt við hjá Landhelgisgæslunni sem þýðir að það eru tvær áhafnir á vakt um tvo þriðju hluta ársins. Með því að bæta við sjöundu þyrluáhöfninni væru tvær áhafnir til reiðu 95% af árinu. Það er mikilvægt skref sem nauðsynlegt er að stíga til að efla björgunargetu þyrluflugsveita Landhelgisgæslunnar.

Það er ekki skynsamlegt, ef við ræðum áhættudreifingu, að hafa öll eggin í sömu körfunni þegar kemur að eldsvoða, vatnstjóni og öðrum mögulegum skakkaföllum þar sem þyrlurnar eru geymdar og að hafa allar þyrlurnar fastar á sama veðurfarssvæðinu er óskynsamlegt. Að hafa þyrlur eingöngu staðsettar í Reykjavík dreifir illa þjónustu. Sérstaklega er það afleitt fyrir Norður- og Austurland og hafsvæðið þar út af eins og sjá má á mynd sem fylgir þingsályktunartillögunni. Með þyrlu í Reykjavík og á Akureyri mætti ná til allra landshluta á þyrlu á innan við 90 mínútum á venjulegum degi og myndi björgunarviðbragð á norður- og austurmiðum styrkjast verulega.

Aðeins um það sem hefur verið ályktað og skýrslur og umræðu um þetta málefni á síðustu árum. Þar hafa m.a. komið fram þau sjónarmið að hafa þyrlu á Akureyri og t.d. benti vinnuhópur um skipulag sjúkraflutninga og bráðaþjónustu utan spítala á Norðurlandi árið 2009 á þann veikleika sem felst í því að allar björgunarþyrlur þjóðarinnar séu staðsettar í Reykjavík. Annar verkefnahópur um endurskipulagningu sjúkraflutninga taldi árið 2012 að stefna ætti að því að sjúkraflug með þyrlum og flugvélum yrði bæði á Akureyri og í Reykjavík.

Þegar byggja átti upp þyrluflota Landhelgisgæslunnar við brottför varnarliðsins 2006 ályktuðu ýmis samtök og stofnanir um að skynsamlegt væri að hafa fleiri en eina starfsstöð á landinu fyrir björgunarþyrlurnar til að stytta björgunartíma. Landspítalinn í Reykjavík benti á að í ljósi mikilvægis jöfnunar á heilbrigðisþjónustu landsmanna skyldi þyrla vera staðsett á Akureyri. Félag skipstjórnarmanna og Sjómannasamband Íslands tóku m.a. undir það. Landsþing Slysavarnafélagsins Landsbjargar hvatti einnig til þess að tryggja staðsetningu björgunarþyrlu annars staðar en á suðvesturhorninu. Samtök útgerðarmanna vildu þyrlu á landsbyggðinni til að auka öryggi og margfalda þjónustugetu. Segja má að rökin að baki þessum ályktunum gildi enn þann dag í dag. Undanfarið hefur hafa aðalvarðstjóri lögreglunnar á Akureyri og forstjóri Sjúkrahússins á Akureyri tjáð sig um mikilvægi þess að þyrla Landhelgisgæslunnar verði staðsett á Akureyri.

Í sumar var staðsett þyrla á Akureyri um verslunarmannahelgina og Fiskidagshelgina og það sýndi sig þær tvær helgar hversu mikilvægt var að hafa þyrlu á svæðinu og það var mikið að gera þessar tvær helgar. Þess má geta líka að þetta getur valdið jákvæðum ytri áhrifum sem við hugsum kannski ekki einu sinni um daglega. En það hefur verið bent á að hreyfanleiki sérsveitarinnar, sem er staðsett á Akureyri, væri betri og myndi einnig styðja við sjúkralið og lögreglu á svæðinu.

Það kemur einnig fram kafli um Atlantshafsbandalagið og meiri áherslu á viðveru af hálfu bandalagsins í norðanverðu Norður-Atlantshafi til að efla styrk bandalagsins á norðurslóðum. Að mati flutningsmanna þessarar þingsályktunartillögu er eðlilegt að líta til þess að á næstu árum efli íslenska ríkið getu sína til að sinna leit og björgun á hafsvæðinu í kringum Ísland. Nú þegar mikilvægi norðurslóða er að aukast er rétt að líta til þess hvernig hægt væri að styrkja þessa starfsemi hér á landi og þá jafnvel í samstarfi við vinaþjóðir innan Atlantshafsbandalagsins. Hér er rétt að líta til þess að Danir hyggjast í þessu skyni verja 1,5 milljörðum danskra króna eða um 30 milljörðum íslenskra króna. Þar er m.a. horft til þess að endurnýja þau fjögur varðskip sem þeir hafa haldið úti á Norður-Atlantshafi. Í skýrslu forsætisráðherra um mat þjóðaröryggisráðs á ástandi og horfum í þjóðaröryggismálum sem kom út á síðasta ári kom fram að nauðsynlegt væri að leggja mat á viðbragðsgetu Landhelgisgæslunnar og gera ráðstafanir til þess að tryggja betur vöktun. Svæðið sem Landhelgisgæslan ber ábyrgð á spannar 1,9 milljónir ferkílómetra. Svæðið er 19 sinnum stærra en Ísland.

Aðeins um að byggja upp aukna björgunargetu: Þá telja flutningsmenn skynsamlegt að efla leitar- og björgunargetu á norðausturhluta landsins með því að staðsetja varanlega björgunarþyrlu á Akureyri líkt og þekkist á höfuðborgarsvæðinu. Freyja, með heimahöfn á Siglufirði, var stórt skref í að efla björgunargetu Landhelgisgæslunnar og þá sérstaklega á hafsvæðinu norðan og austan við Ísland. Nú er rétt að líta til þess að staðsetja varanlega þyrlu á Akureyri og byggja upp öfluga starfsstöð á Norðurlandi.

Þegar varnarliðið yfirgaf Ísland árið 2006 dró verulega úr björgunargetu hér á landi með þyrlum. Á sínum tíma voru fimm þyrlur staðsettar á Keflavíkurflugvelli. Það hefur verið mikil vinna lögð í að styrkja þetta viðbragð. Flutningsmenn telja skynsamlegt að efla björgunargetu þyrlusveitar Landhelgisgæslunnar á Norður- og Austurlandi og hafsvæðinu þar út af með því að staðsetja björgunarþyrlu varanlega á Akureyri í góðri samvinnu við vinaþjóðir okkar. Skynsamlegt væri og í anda opinberrar stefnumörkunar og byggðafestu að byggja upp leitar- og björgunargetu á norðurslóðum við Eyjafjörð. Þar er hægt að staðsetja sjúkra- og björgunarþyrlu og væri gott framhald af staðsetningu Freyju á Siglufirði.

Ég vil bæta aðeins við einu atriði sem kannski er ekki mikil umræða um í greinargerðinni en á það hefur verið bent að undanförnu og lítillega komið inn á það í greinargerð málsins og það er sérsveitin á Akureyri. Ég minntist aðeins á að það gæti falist ýmislegt jákvætt í því að staðsetja þyrlu á Akureyri sem er ekki farið í ítarlega í greinargerð þingsályktunartillögunnar. Það er stuttlega minnst á sérsveit lögreglunnar þar en það er rétt að leggja áherslu á það að þyrla á Akureyri myndi bæta viðbragð sérsveitarinnar um allt land. Það myndi stytta viðbragð sveitarinnar á þeim svæðum sem eru lengst frá höfuðborginni. Hér er rétt að hafa í huga að í dag er til öflugt viðbragð í sjúkrafluginu, það er með flugvélum, og hefur samnýting á því við flutning sérsveitar þegar sannað gildi sitt. Búið er að tryggja aukið viðbragð sérsveitar frá Akureyri með fjölgun sérsveitarmanna með starfsstöð þar. Þyrla staðsett á Akureyri myndi enn frekar styðja við það viðbragð og tryggja flutning sérsveitar í útköll með sem skemmstum hætti út um allt land. Þegar koma til alvarlegir, lífshættulegir áverkar á fólki er mikið rætt um mikilvægi þess að veita slösuðum sérhæfða lífsbjargandi aðstoð á um klukkustund til að auka lífslíkur og batahorfur umtalsvert. Í því samhengi verður sérsveit að miða við að geta komist um sem stærstan hluta landsins innan þess tíma til að tryggja að ástand sé þannig að hægt sé að koma slösuðum til aðstoðar. Í dag er það best gert með flugi frá Akureyri.

Herra forseti. Í kjördæmavikunni fyrir hálfum mánuði síðan fengu þingmenn Norðausturkjördæmis kynningu hjá Birni Gunnarssyni, yfirlækni sjúkraflugs á Akureyri. Hér er reyndar einnig rétt að benda á viðtal við Björn á vef Ríkisútvarpsins 22. september síðastliðinn, þar sem bent er á að það sé brýnt að staðsetja sjúkraþyrlu á Norður- og Austurlandi. Í rannsókn sem hann og fleiri unnu, þar sem notast var við flókin stærðfræðilíkön og stuðst við tölur um íbúaþéttni og fjölda forgangsútkalla til að finna bestu bækistöð til viðbótar við þá þyrlu sem staðsett er í Reykjavík, kom í ljós að Akureyri væri besti staðurinn með það í huga að ná sem bestri þekjun á landinu miðað við tvær bækistöðvar. Auk þess hefur Akureyri gott bakland sem þarf fyrir slíkan rekstur, þ.e. þessa innviði sem ég ræddi um hér að framan. Það er því rökrétt fyrsta skref að staðsetja sjúkra- og björgunarþyrlu á Akureyri. Í rannsókninni sem hér er vitnað í kemur fram að ef nýrri bækistöð yrði bætt við á Akureyri væri hægt að ná yfir 94% af landi miðað við 60 mínútna viðbragðstíma og rúmlega 88% ef þyrlan yrði staðsett á Egilsstöðum. Björn Gunnarsson yfirlæknir skorar á stjórnvöld að skoða þessa kosti og það sé hvorki góð né sanngjörn lausn að staðsetja allar sjúkraflutningaþyrlur á suðvesturhorninu.

Það væri góður bragur að því að dómsmálaráðuneytið, sem fer með málefni Landhelgisgæslunnar, færi í vinnu í tengslum við hvernig framtíðarsýnin á að líta út í tengslum við þennan mikilvæga rekstur sem þyrlusveit Landhelgisgæslunnar er. Hér er spurning hvort ekki þurfi að vera aðkoma á vegum heilbrigðisráðuneytisins sem fer með sjúkraflutninga í landinu. Það er mikilvægt að á austurhluta landsins sé boðið upp á sömu þjónustu og við þekkjum í dag á vesturhluta landsins, þar sem þjónustuhlutverkið er allt miklu betra og ekki hægt með neinum hætti að bera saman vestur- og austurhluta landsins í tengslum við þjónustustigið sem er veitt.

Herra forseti. Að lokum vil ég segja þetta: Þyrlur eru öflugt björgunartæki og geta flýtt fyrir björgun úr erfiðum aðstæðum og í mörgum tilfellum getur það verið eini kosturinn til bjargar. Í slíkum tilfellum getur stuttur viðbragðstími skipt sköpum og því mikilvægt að staðsetja þyrlur á fleiri en einum stað á landinu, m.a. í þeim tilgangi að stytta tímann til björgunar. Þetta er bara sama og gildir um sjúkraflutninga á einstaklingum með lífshættuleg veikindi eða áverka, oft af vettvangi alvarlegra slysa. Þar er mikilvægt að geta brugðist skjótt við, koma með sérhæfða aðstoð á staðinn og geta flutt veika eða slasaða á viðeigandi sjúkrastofnun innan þeirra takmarka sem nauðsynlegt er.

Ég reikna með að málið, herra forseti, gangi til hæstv. allsherjar- og menntamálanefndar og vonast til að það fái góða umfjöllun þar í vetur. Málið er stórt og brýnt og það er af nógu að taka í því og mig grunar að það séu margir sem hafi áhuga á að senda hæstv. nefnd umsagnir um þetta stóra og mikilvæga mál.

###

Herra forseti. Þróun í íslensku fiskeldi hefur verið mikil og hröð á síðastliðnum áratug og má segja að alger umskipti hafi átt sér stað. Fiskeldi í sjó hefur farið frá því að vera atvinnugrein sem nánast var búið að afskrifa sem raunhæfan valkost við íslenskar aðstæður yfir í að vera sú grein sem margir horfa til sem helsta vaxtartækifæris í matvælaútflutningi til næstu áratuga. Laxeldisfyrirtæki sem stunda sjókvíaeldi eru nú starfrækt bæði á Vestfjörðum og Austfjörðum. Þessi fyrirtæki hafa náð umtalsverðum árangri í framleiðslu á stuttum tíma og skapað ný tækifæri og störf á þessum svæðum. Frá upphafi hafa aðgerðir til að draga úr umhverfisáhættu fiskeldis verið ofarlega á blaði, líkt og kom fram í skýrslu starfshóps sjávarútvegs- og landbúnaðarráðherra frá árinu 2017, en þar segir að ákvarðanir stjórnvalda um framtíð fiskeldis skuli grundvallast á vísindalegum rannsóknum, eldistilraunum og vöktun í ám þannig að atvinnugreinin verði í sem mestri sátt við umhverfið.

Þær slysasleppingar sem urðu í Patreksfirði eru alvarlegar og fordæmalausar í því magni sem um ræðir. Þetta er alvarlegt tjón fyrir fyrirtækið og ákveðið áfall fyrir samfélagið fyrir vestan og greinina í heild, eitthvað sem við verðum að draga lærdóm af og tryggja í samstarfi við greinina hvernig við getum búið til umgjörð sem lágmarkar þessa áhættu. Það mætti til að mynda horfa á kröfur varðandi myndavélakerfi, tíðni eftirlitsköfunar o.fl., en gleymum því ekki að slysasleppingar geta alltaf átt sér stað. Það er beinlínis gert ráð fyrir þeirri áhættu í áhættumatinu.

Ég ætla ekki að standa hér og gera lítið úr áhættunni eða slysasleppingum en ég vil biðja þingheim um að nálgast þessa umræðu út frá staðreyndum, hagsmunum vistkerfisins í heild og ekki síst þeirra samfélaga sem eiga mikilla hagsmuna að gæta og hafa gert vel í að byggja upp þessa grein sem skapar hundruð starfa í landsbyggðunum öllum til heilla.



###

Herra forseti. Ég vil byrja á að þakka málshefjanda fyrir þessa umræðu. Hún er þörf. Í þessari umræðu er m.a. spurt hvernig sé hægt að stuðla að betri dreifingu ferðamanna um landið og ég hyggst þá fyrst og fremst einbeita mér að þeirri spurningu. Í því samhengi vil ég minnast á tvennt sem gæti stuðlað að betri dreifingu erlendra ferðamanna um allt landið; annars vegar að styrkja nýjar gáttir inn í landið, þ.e. er um alþjóðaflugvellina Akureyri og Egilsstaði. Það hafa verið stigin skref til að styrkja báða flugvellina og þær framkvæmdir munu halda áfram á næstu árum. Þá munu skapast möguleikar sem stuðla að betri dreifingu erlendra ferðamanna um allt landið og yfir allt árið.

Hins vegar langar mig að minnast á mikilvægi þess að byggja upp stofnvegina um hálendi landsins. Í þessu samhengi tel ég rétt að horfa fyrst til þess að byggja upp nýjan Kjalveg sem gæti nýst í 7–8 mánuði á ári. Kjalvegur gæti breytt miklu í tengslum við dreifingu erlendra ferðamanna betur um landið og sérstaklega á svæði sem ber ekki marga ferðamenn í dag. Hér ber að hafa í huga að mjög stór hluti þeirra erlendu ferðamanna sem sækja Ísland heim koma við hjá Geysi og Gullfossi. Ég held að ég muni rétt að í könnunum Ferðamálastofu komi fram að 70–80% ferðamanna komi þar við. Nýr Kjalvegur, sem ég tel að hægt væri að fjármagna með einkaframkvæmd, gæti bætt og skapað forsendur og stuðlað að betri dreifingu erlendra ferðamanna um Vestfirði, Norðurland og Austurland. Við þekkjum að ferðamenn á bílaleigubílum vilja keyra hringleiðir. Með nýjum Kjalvegi verða til nýjar hringleiðir sem ættu að styrkja ferðaþjónustuna í landinu og einstök landsvæði. Það er mikill þjóðhagslegur ábati fólginn í því að nýta betur þær fjárfestingar vítt og breitt um landið sem nú þegar eru til staðar og eru vannýttar. Allt Ísland, allt árið.

###

Frú forseti. Mig langaði að koma í aðra ræðu og rétt ræða um það sem ég náði rétt að minnast á áðan, sem er í samgönguáætluninni undir Markmið um hagkvæmar samgöngur, atriði 3.1, menntun í flugi og flugtengdum greinum. Þar stendur, með leyfi forseta:

„Skoðaðir verði kostir þess að menntun í flugi og flugtengdum greinum verði hluti af opinberu menntakerfi og stuðlað að rannsóknum og kennslu háskólasamfélagsins.“

Eins og við vitum er flugið á Ísland bara sérstakt fyrirbæri í hinum vestræna heimi og er hvergi stærra í efnahagslífi nokkurs vestræns lands og er náttúrlega líka síðan undirstaðan í ferðaþjónustunni sem er mjög stór í okkar umhverfi, hefur verið um 8% í landsframleiðslunni, fyrir utan Covid-árin, og síðan flugið ofan á það. Það er dýrt að læra flug. Það hafa komið fram tölur núna um að þetta séu svona 14, 15 milljónir og fagna ég því að í samgönguáætlun sé minnst á þennan þátt vegna þess að það er gríðarlega mikilvægt að við komum þessu í einhvern þann farveg að það verði eðlileg endurnýjun og fjölgun. Þó að 0,4% af vinnuafli á Íslandi sé menntaðir atvinnuflugmenn — sem er náttúrlega ótrúleg tala, einn af hverjum 220 þegar ég skoðaði þetta fyrir tveim, þrem árum, þetta þekkist ekki nokkurs staðar annars staðar — þá þarf líka að viðhalda þessum hópi. Miðað við þær hugmyndir sem hafa verið hér í flugrekstri á Íslandi hjá þeim flugrekendum sem eru að fljúga um Keflavíkurflugvöll sem tengimiðstöð og tengja Bandaríkin og Evrópu saman, ætli það séu þá ekki öðru hvorum megin við 50 vélar í dag í farþegaflugi, svo náttúrlega líka í fraktinni. Því fagna ég því að það komi fram í þessu plaggi þessi áhersla, sem kom hérna fyrst fram í flugstefnunni fyrir ekki svo löngu síðan. Ég vil hvetja hæstv. ráðherra til allra góðra verka til að koma þessu í einhvern farveg. Væntanlega tengist það líka menntamálum þjóðarinnar, hvernig við getum gert enn betur í þessum þætti.

Ég ætla ekki að angra forseta með að halda áfram með önnur atriði sem ekki var farið í áðan. Ég vildi bara koma þessum punkti að.

###

Frú forseti. Nú ræðum við nýja samgönguáætlun fyrir árin 2024–2038. Ég ætla kannski bara að byrja á að ræða varaflugvallargjaldið sem er nú búið að vera mér hjartans mál síðan ég kom á þing fyrir sjö árum. Þetta er raunverulega það eina í kerfinu sem er fjármagnað að fullu, virðist vera,  og gjaldið verður tekið núna eftir næstu mánaðamót. Gamla varaflugvallargjaldið var lagt af í maí 2011. Þá hrundi fjármögnun flugvallakerfis landsins þannig að það hefur verið verulega vanfjármagnað og mikil samgönguskuld eða innviðaskuld, sérstaklega hjá flugvöllum landsins, orðin til síðan þá, hefur orðið til mikið vandamál. Nýtt varaflugvallargjald er í grunninn flugöryggismál, gengur út á það.

Það sem vekur nokkra athygli hjá mér í þessari samgönguáætlun eru  aðflugsljósin fyrir Reykjavíkurflugvöll, Akureyrarflugvöll og Egilsstaðaflugvöll, hversu seint þau koma fram miðað við að þetta ætti að vera algjört forgangsflugöryggismál. Í Reykjavík er gert ráð fyrir aðflugsljósunum við Skerjafjörðinn til lendingar í Öskjuhlíðinni, 100 milljónir 2027. Á Akureyri er gert ráð fyrir að aðflugsljósum og á Egilsstaðaflugvelli líka á tímabili 2 í áætluninni. Að mínu viti er þetta klárlega mikilvægt flugöryggismál.

Síðan vil ég benda á hversu seint framkvæmdirnar á Egilsstaðaflugvelli koma til. Í framkvæmdahlutanum fyrstu fimm árin er gert ráð fyrir 1.450 milljónum í Egilsstaðaflugvöll og ég tel að það ætti að fara hraðar í það. Það er gríðarlega mikilvægt flugöryggismál að byggja hratt upp á Egilsstöðum og þá sérstaklega akstursbraut við norðurenda flugbrautarinnar, þessa lúppu sem hefur verið talað um og gæti þá tekið fjórar, fimm, sex vélar. Það væri mikið flugöryggismál. Miðað við fjármögnun kerfisins sem kemur í gegnum varaflugvallargjaldið held ég að hægt sé að gera töluvert meira. Það væri frábært ef hæstv. ráðherra gæti komið aðeins inn á það af hverju við erum ekki að nýta meira af því sem mun koma í gegnum varaflugvallargjaldið í fyrsta hluta áætlunarinnar. Við sjáum að á fyrstu fimm árunum er þetta frá 214 milljónum og upp í, þegar mest lætur, 1.085 milljónir eða rúman milljarð. Við gætum kannski reiknað með að það gætu komið inn 1.400–1.600 milljónir í gegnum varaflugvallargjaldið. Þetta eru miklar og mikilvægar framkvæmdir sem þarf að fara í á Egilsstöðum og við þurfum að leiðrétta þessa innviðaskuld sem hefur orðið til í flugvallakerfinu. Það er auðvitað, eins og kemur fram í samgönguáætluninni, gríðarlega mikilvægt til þess að styrkja og viðhalda öflugri tengimiðstöð á Keflavíkurvelli að varaflugvallakerfið byggist upp og fjármagni sé varið til þessara hluta sem gert er ráð fyrir með varaflugvallargjaldinu.

Mig langar síðan aðeins að hlaupa á því sem hefur verið mikið rætt hér í dag og það eru brýrnar yfir Skjálfandafljót, sérstaklega sú gamla á norðausturvegi, vegi nr. 85. Það er brú sem var tekin í notkun 1935, það styttist í að hún verði aldargömul. Henni hefur hrakað gríðarlega hratt núna á undanförnum misserum og það er mikilvægt að ná henni sem fyrst fram og að sveitarfélagið klári náttúrlega sinn skipulagshluta og hefji og klári samtalið við landeigendur um þá framkvæmd og legu fyrir vegstæði. Það er einnig, eins og kom fram hér í dag, mikilvægt að brúin á Jökulsá á Fjöllum á þjóðvegi 1 — henni er raunverulega að seinka um tvo áratugi. Þegar Holuhraunsgosið kemur 2014, ef ég man rétt, fór mikil endurskoðun fram varðandi brúna og hún var færð til, sett upp á kletta til þess að hún myndi þola stærri flóð og mér skilst að hönnun á því verki sé langt komin. Þetta er gríðarlega mikilvægt til þess að tengja saman Norður- og Austurland. Núna í kjördæmaviku í síðustu viku komu fram í máli sveitarstjórnarmanna á Norðurlandi miklar áhyggjur af neðri brúnni, sem sagt brúnni sem er neðar í ánni, við Ásbyrgi. Hún sé mjög illa farin og það sé nauðsynlegt að huga að því að koma henni inn á áætlun, hún er ekki í neinum áætlunum í dag.

Varðandi það að gera átak í því að stytta ferðatíma þá ætti það að mínu viti að vera hv. þingmanns sem stendur hér að kalla eftir átaki í að stytta ferðatímann milli Eyjafjarðar og höfuðborgarsvæðisins. Það myndi auðvitað nýtast um allt norður og austur um allt land. Það er vitanlega líka mikið umferðaröryggismál. Húnavallaleið í einkaframkvæmd er einn af mörgum liðum í því að stytta ferðatíma á milli Eyjafjarðar og Reykjavíkur eða höfuðborgarsvæðisins og auðvitað líka frá Egilsstöðum, þ.e. frá Austurlandi um norðurleiðina. Með tiltölulega einföldum hætti er hægt að stytta leiðina um 40 mínútur í heildina með Húnavallaleiðinni, Vindheimaleið í Skagafirði, laga veginn aðeins til við Borgarnes, en þar er komið skipulag sveitarfélagsins og unnið að því að koma umferðinni út úr bænum með þjóðvegi 1, og síðan Sundabrautinni. Með þessu er hægt að stytta aksturstímann á milli um 40 mínútur, sem er umtalsvert.

Þingskjal um Húnavallaleið kom inn í þingið í gær og það sem þingmálið snýst raunverulega um er að koma þessu verkefni inn í samgönguáætlun. Verkefnið var tekið út úr samgönguáætlun fyrir um áratug síðan eftir að hafa verið þar í einhver tíu ár, og einfaldlega óskiljanlegt hvernig staðið var að því eins og við mörg þekkjum.

Þetta er arðsamasta verkefnið sem hægt er að finna í landinu í vegaframkvæmd, 20–27%. En eins og kemur fram í áherslupunktum í samgönguáætluninni þá snýst það náttúrlega líka um fækkun slysa og óhappa. Þetta verkefni er arðsamt og stenst raunverulega allt sem samgönguáætlun gengur út á. Í áherslupunktum í samgönguáætlun kemur fram í kaflanum Markmið um greiðari samgöngur:

„Samgöngur verði áreiðanlegar, samgönguleiðir færar og ferðatími jafn og fyrirsjáanlegur. Jafnframt verði hreyfanleiki fólks og vöru aukinn með styttingu ferðatíma …“

Þar stendur einnig í kaflanum Markmið um öruggar samgöngur:

„Dregið verði úr slysum í samgöngum og leitað leiða til að draga úr afleiðingum þeirra slysa sem verða.“

Það er áhersla á þetta. Það er líka eitt af áhersluatriðum í samgönguáætlun, í kaflanum um markmið um hagkvæmar samgöngur:

„Samgöngur verði sem hagkvæmastar fyrir notendur, fjárfesting í samgönguinnviðum stuðli að þjóðhagslegri arðsemi og samgöngur styðji við efnahagslega þróun og velsæld þjóðarinnar.“

Þetta allt styður Húnavallaleið við, allt sem hér stendur. Það á reyndar líka við um annað verkefni sem er nýr Kjalvegur, sem er einn af fjórum stofnvegum yfir hálendið. Nýr Kjalvegur í einkaframkvæmd myndi hafa gríðarlega þýðingu fyrir Suður- og Norðurland og tengja þessi svæði saman. Nú á tímum þegar hér eru um 30.000 bílaleigubílar í landinu, kannski 6.000 í langtímaleigu og 24.000 á vegum landsins og þetta er 25% umferðinni, þá ættum við að sjá hversu mikilvægt það er að dreifa umferð bílaleigubíla með betri hætti. Þá gætum við kannski farið að tala um Ísland allt árið, sem ætti að vera mikilvægt fyrir okkur.

Varðandi einstök verkefni þá hefur komið fram að það verður farið í Bárðardalsveg á næstu árum, fyrsta áfanga þar, 3–4 kílómetrar. Það verður ánægjulegt því að þetta hefur tafist of mikið á síðustu árum og verkefnið var fært til. Við eigum eftir að huga að Útkinninni og hér hefur verið minnst á Dalsmynni. Það er þó ánægjulegt að í áætluninni er talað um að klára bundið slitlag í Svarfaðardal inn í dalsbotninn þar. Svo er Brekknaheiði á næstu árum. Þegar hún verður kláruð innan þriggja ára verður búið að klára hringinn alla leið út fyrir norðausturhornið sem verður mjög mikilvæg bót, eins og við þekkjum sem höfum keyrt Langanesströndina, síðan sú leið kom til. Öxi og Suðurfjarðarvegur, það eru gríðarlega mikilvæg verkefni. Svo þekkjum við jarðgangaáætlun, hvaða verkefni eru komin þar. Svo eru það Grímseyjar- og Hríseyjarferjurnar, endurnýjun á þeim. Það ætti að vera tiltölulega einfalt með Hríseyjarferjuna að koma henni yfir í rafmagn og er mikilvægt verkefni.

Síðasti punkturinn sem ég ætla rétt að hlaupa á, sem mér finnst góður en enginn hefur minnst á hér, er menntun í flugi og flugtengdum greinum.  Það er sérstakur áherslupunktur í flugstefnunni og það er eitthvað sem við þurfum virkilega að leggja áherslu á á næstu misserum.

###

Herra forseti. Ég vildi aðeins ræða við hv. þingmann um brúna yfir Jökulsá á Fjöllum. Hún er inni í áætluninni og allar aðrar brýr á þjóðvegi 1. Auðvitað voru það mikil vonbrigði 2014 þegar gaus í Holuhrauni, þegar gosið kom, því það var að koma að framkvæmdunum og svo fór Bárðarbunga að minna á sig og það gæti orðið mikið flóð í Jökulsá á Fjöllum. Hönnunarforsendur breyttust við það og mig minnir að 30.000–40.000 m³ flóð hafi verið svona viðmiðið eftir það, hvað brúin þyrfti að þola, færa hana upp á kletta og annað. En auðvitað hefði maður gjarnan viljað sjá hana koma miklu fyrr inn vegna þess að fyrir tenginguna milli Norður- og Austurlands er hún gríðarlega mikilvæg og það hefur kannski fengið allt of litla athygli almennt ef hún gefur sig með einhverjum hætti. Við vorum saman í kjördæmavikunni og þekkjum gömlu brúna, neðri, við Ásbyrgi, nú eru komnar fram miklar áhyggjur af henni líka. Þannig að þetta er stórt verkefni og mikilvægt að koma þessu á koppinn. 20 ára seinkun út af Holuhraunsgosinu er náttúrlega slæmur hlutur en ég vildi bara rétt koma þessu að.

###

Herra forseti. Ég þakka hv. þingmanni fyrir andsvarið. Hv. þingmaður er kunnur fyrir einmitt þetta, að ræða kostnaðarmat og kostnaðar- og ábatagreiningar og slíkt. Það er alveg rétt að ef við skoðum þetta sögulega þá væri áhugavert að skoða bara fjárlögin í töluvert langan tíma. Það er oft farið, eða örugglega oftast nær ef við myndum skoða þetta með varfærnum hætti, í málin, í hvernig afkoman er metin og slíkt. En þetta er mögulega staðurinn til að fara með vönduðum hætti um mál og við getum verið sammála um að það hefur oft vantað töluvert upp á að kostnaðarmat í löggjöfinni, í frumvörpum og öðru, hafi komið nægilega vel út sögulega miðað við lögin sem eru samþykkt. Í gegnum lög um opinber fjármál þá erum við eitthvað að reyna að bæta þetta. Ég tek undir það, maður hefur oft gert athugasemdir við hagspár og annað, að þriðja og fjórða, eða fjórða og fimmta a.m.k., jafnvel þriðja, eru eiginlega alltaf þessi 2,4% í hagvöxt. Þessi leitni kemur oft fram þar. Það er örugglega bara mjög erfitt að spá fyrir um hagvöxt og annað í þessu umhverfi. Íslenska hagkerfið er ótrúlega þróttmikið miðað við það sem við erum að sjá t.d. í Evrópu. Ég sagði frá því í minni ræðu að það hefur fjölgað í Evrópu um 2% frá aldamótum en 41% á Íslandi. Síðustu 18 mánuði fjölgaði um 1.000 manns á mánuði í landinu. Ef það er ekki eitthvað sem getur bjagað myndina — þrýstingur, hagvöxtur og allt sem er í gangi — þetta er á allt öðrum stað en við þekkjum í nágrannalöndunum á svo mörgum sviðum. Þannig að þetta verður allt örugglega mjög erfitt út frá þessum efnahagsmálum.

###

Herra forseti. Ég þakka hv. þingmanni fyrir andsvarið. Þetta var svolítið opið. Þetta var mjög opið. Þegar við erum að fást við fjárlögin og ríkisfjármálin þá náttúrlega verður þetta að vera svolítið hlutlægt. Við erum að fást við tölfræði og tölur sem er þá hægt að lesa í einhverju samhengi hlutanna yfir eitthvert tímabil. Auðvitað höfum við verið saman, ég og hv. þingmaður, í fjárlaganefnd, ég var þar í mörg ár áður en ég fór í utanríkismálanefnd og er svo kominn aftur til baka. Hv. þingmaður hefur einmitt verið duglegur að kalla eftir því að það séu búnar til tölur, hlutlægar tölur yfir sem flesta hluti, sem er eðlilegt. Ég vek athygli á því að í þessum fjárlögum er verið að taka inn undir vaxtakostnaðinn einmitt lífeyrisskuldbindingar, framtíðarskuldbindingar, sem hefur ekki verið gert áður þannig að það er verið að stíga svolítið skref í átt að því — já, já, og þau eru mörg — sem hv. þingmaður hefur mikið verið að ræða á undanförnum árum. Við hljótum bara í okkar störfum hér að vera að reyna að ná utan um þau eins og kerfið er núna, þetta system, regluverkið á bak við það sem við erum að fást við, og reyna að finna út úr því hvernig best er að standa að þessu.

Að mörgu leyti hefur margt jákvætt gerst. Nú erum við að fást við erfiða hluti sem koma í gegnum heimsfaraldurinn og stríð í Úkraínu og þar á undan meira að segja WOW air fyrir heimsfaraldurinn, þetta voru sérstök ár þarna mörg í röð. Við erum að reyna að ná þessu jafnvægi á nýjan leik og það gengur ótrúlega hratt. Það sem við höfðum kannski áhyggjur af í mars 2020 þegar ég var þá í fjárlaganefnd var einmitt að finna hvernig ætti í rauninni að lenda þessu ástandi, við áttum nú fróðlega fundi þá. En ég held að að mörgu leyti hafi aðgerðin sem var farið í gegnum fjármálaáætlun 2021–2025 — það hefur margt gengið mjög vel eftir sem við ætluðum þá. Þá bendi ég kannski á að það var reiknað með 1000 milljarða halla á ríkissjóði í þeirri ríkisfjármálaáætlun, fyrir það tímabil, en hann varð mörg hundruð milljörðum lægri miðað við hverju var spáð þar.

###

Herra forseti. Við hv. þingmaður höfum örugglega tekist á við og verið samherjar varðandi fjárveitingar ríkisins til menningarmála á landsbyggðinni í okkar fyrri störfum í bæjarstjórn Akureyrar. Þá var það náttúrlega þannig að Þjóðleikhúsið, Sinfónían, og allt, voru raunverulega að taka fjármagnið. Þannig að hlutfallslega var mjög takmarkað, meira að segja miðað við mannfjölda, sem fór út á landsbyggðina. Það hefur nást einhver árangur eins og menningarsamningurinn. Já, það hefur skánað frá því sem var fyrir einhverjum árum. En þetta, held ég, verður eilíf barátta nákvæmlega um þetta og það er bara það sem við erum að fást við. Það er rétt hjá hv. þingmanni, a.m.k. þegar ég var í fjárlaganefnd síðast, nú er ég kominn inn í hana aftur, þegar maður var í fjárlaganefnd þá var þetta svolítið barátta landsbyggðar við að reyna að ná einhverju meira til menningarmála á landsbyggðinni. En mér sýnist nú að það séu fjárveitingar til uppbyggingar á menningarhúsi t.d. á Sauðárkróki, man ég, þannig að það er verið að setja einhverja peninga í það. En varðandi menningarmálin, þar erum við samherjar í því að reyna að tala fyrir því að ná meiru.

Varðandi gistináttaskattinn. Ég kom aðeins inn á hann í minni ræðu. Nú kemur hann aftur inn um áramótin og það þarf að ná bara meira jafnræði á milli þess hvaða gistieiningar eru notaðar, eins og ég kom inn á í ræðu minni. Varðandi Framkvæmdasjóð ferðamannastaða þá er mögulega eitthvað verið að lækka þar en það verður að taka það fram að umræðan hérna 2016, 2017, 2018 var um kúk og piss í ferðaþjónustu. Það er búið að gera ótrúlega mikið á síðustu árum og leggja miklar og háar upphæðir í þetta, þannig að við erum ekki að heyra sömu viðbrögðin í ferðaþjónustunni. Við sjáum að það er komið töluvert af góðum og öflugum stöðum sem hafa verið byggðir upp. En auðvitað þarf að halda áfram að gera betur. Þetta verður allt tekið fyrir í nefndinni núna á næstu þremur mánuðum í vinnu hennar.

###

Herra forseti. Ég þakka hv. þingmanni andsvarið. Ég lét hafa eftir mér á mbl.is fyrir rúmri viku að mér hugnaðist náttúrlega illa þessi sameign fyrir norðan á Akureyri. Það er bara af þeirri gildu ástæðu að það er mikilvægt að hafa tvær stofnanir í bænum og undirstöðustofnanir í samfélaginu. Nú erum við að fara í þessa vinnu í fjárlögunum. Við erum rétt að byrja, það er verið að kynna frumvarpið og við erum rétt að hefja þetta ferli þannig að auðvitað eigum við að fara í nánari vinnu og umræðu um þessi mál. En það er alveg ljóst að mér hugnast ekki að í sameiginlega heimabæ okkar hv. þingmanns sé farið í þessar aðgerðir. Það er ljóst og ég held, eins og ég hef látið hafa af eftir mér með þetta mál, að það stuðli að meiri einsleitni í okkar samfélagi að hafa ekki þessa báða öflugu valkosti sem eru til staðar hvor á sínu sviði, sem hafa reynst okkur gríðarlega vel.

Það er svo sem ekkert meira að segja um það, að svo stöddu, fyrir utan það náttúrlega að við Akureyringar leggjum mikla áherslu á og við teljum okkur búa í skólabæ og ég efast um að Háskólinn á Akureyri væri þar nema af því við erum með þessa tvo öfluga framhaldsskóla í bænum. En ég held að það verði frekar farið nánar í fjárlagavinnunni varðandi fjármagn og annað. Ég er ekki með þessar tölur hérna hjá mér, hvernig þær standa nákvæmlega. Mér fannst rangt staðið að þessu máli svo það sé sagt hér og með skiljanlegum hætti.

###

Frú forseti. Við ræðum um fjárlög ársins 2024. Ég vil byrja á að líta nokkur ár til baka áður en heimsfaraldur gerði vart við sig í samfélaginu. Líklega hefði enginn getað ímyndað sér árið 2019 að fjárlagafrumvarp ársins 2024 liti svona út. Það sá enginn árið 2019 hvað var í vændum á næstu árum. Ríkissjóður stóð mjög vel. Skuldir voru lágar og lækkuðu ár frá ári og við vorum að lækka tekjuskatt og tryggingagjald. Við vorum að ráðast í hvetjandi aðgerðir til orkuskipta, styðja við húsnæðismál og efla nýsköpun og rannsóknarstarf. Góð staða ríkisfjármálanna gaf tækifæri til þess að ráðast í kröftuga uppbyggingu, m.a. nýs Landspítala og fjölgun hjúkrunarrýma sem var búið að fjármagna. Við vorum að lengja fæðingarorlofið úr níu mánuðum í tíu. Ríkið var rekið á pari. Svo kom heimsfaraldur. Við ákváðum að standa með fólkinu í landinu og gera frekar meira en minna. Þegar horft er í baksýnisspegilinn var það rétt ákvörðun. Gerðum við of mikið? Það kann vel að vera á einhverju sviði, það er bara hægt að segja til um það eftir á hvað var hæfilega mikið. Hvað hefði gerst ef við hefðum gert of lítið? Lítil fjölskyldufyrirtæki um allt land hefðu þurft að leggja upp laupana, atvinnuleysi væri líklega talsvert og lífskjör mun verri. Viðskipta- og ráðningarsambönd hefðu tapast í meira mæli og eignirnar sem litli maðurinn byggði upp væru að safnast á fáar hendur. Það hefði verið samfélaginu mjög dýrt að fara í gegnum svipaðar afleiðingar af efnahagsáföllum heimsfaraldurs eins og áttu sér stað í kjölfar bankahrunsins.

En þetta gátum við vegna þess að ríkissjóður stóð vel. Þangað þurfum við að komast aftur og þangað stefnum við. Fólk getur deilt um hversu hratt það gengur. Ég væri til í að sjá það gerast hraðar og vona að fjárlaganefnd sammælist um að nota haustið í að leita leiða til þess. En það eru margir þættir sem þarf að hafa í huga og ólík sjónarmið sem þarf að leiða saman. Í mínum huga er það samt alveg skýrt að við stefnum í rétta átt. Við erum m.a. að flýta upptöku fjármálareglna því hér gengur mun betur en við bjuggumst við. Afkoma ríkissjóðs er talsvert betri en búist var við á síðasta ári. Við misstum ekki dampinn í nauðsynlegum innviðafjárfestingum, t.d. í nýjum Landspítala. Við erum að setja 50 milljarða, já, 50.000 milljónir í fjárfestingu í nýja Landspítalanum á næstu tveimur árum. Líkt og var kynnt í fjármálaáætlun sjáum við áform um lækkun launakostnaðar annars staðar en í framlínustarfsemi en þar er ekki gerð krafa um hagræðingu. Við sjáum áform um hagkvæmari innkaup og lækkun ferðakostnaðar. Ég hef áður sagt að þetta séu mikilvæg verkefni og vonandi það sem koma skal næstu ár með aukinni tækni sem getur sinnt opinberri þjónustu og með fjarfundum sem geta leyst af ferðalög. Það er mikilvægt að við tökum innkaup ríkisins í gegn og að allir leggist á eitt í þeim efnum. En fólk gerir ekki alltaf bara það sem því er sagt, því miður. Fólk bregst við hvötum. Í nefndaráliti meiri hluta fjárlaganefndar um fjármálaáætlun 2024–2028 minntumst við á að það þyrfti að skoða ábatakerfið fyrir opinbera aðila til að hagræða í sínum rekstri, m.a. með bættum innkaupum. Ég tel að við ættum að taka þetta mál á næsta stig nú í haust og sjá hvort við getum ekki skapað hvata fyrir starfsfólk ríkisins til að hagræða enn meira en boðað er.

Ég sagði hér í vor að fjármálaáætlunin væri þak en ekki gólf, það má nota minna en fjárheimildir ársins segja til um. Það er því miður almennt ekki raunin og ég held að við þurfum að hugsa um það umhverfi sem við sköpum með regluverkinu. Eðlilega hafa fjárheimildir verið skertar þegar stofnunum tekst að halda útgjöldum lægri en fjárheimildum en umræðan er sú að sérstök ástæða þess að útgjöld fara yfirleitt upp í fjárheimildir eða yfir þær sé til þess að skerðing berist ekki á næsta ári. Þarna er verið að bregðast við hvötum því menn vita ekki hvort næsta ár gangi jafn vel og reksturinn verði jafn góður. Því er eytt meira en minna því það er heimild til þess.

Ég tel okkur þurfa að snúa við þessari þróun svo að stofnanir og starfsfólk þeirra njóti ávinnings þess að sýna ráðdeild í ríkisrekstrinum. Með því að njóta þess á eigin skinni er líklegra að árangur náist, samfélaginu til heilla. Útfærslan á slíku ábatakerfi þarf að vera vönduð til að koma í veg fyrir misnotkun. Ég mun leggja til við nefndina að við tökum málið upp á fundum okkar í haust. Þá vil ég ítreka að ég á við hagræðingu á gjaldahliðinni. Ég er ekki að hvetja til aukinnar tekjusóknar opinberra aðila til þess að bæta afkomuna.

Ræðum um hvað er að gerast. Það er gríðarlega ánægjulegt að sjá fjölgun heimsókna á island.is og fleiri verkefni verða að veruleika. Þetta mun spara pening, spara fjármagn og bæta þjónustu. Til að mynda er áætlað að stafrænar þinglýsingar muni spara samfélaginu 1,6 milljarða árlega, já, 1.600 milljónir. Dæmin hafa sem betur fer sannað það margoft að hægt er að gera meira fyrir minna þó að margir trúi enn mýtunni um að lægri fjárframlög þýði verri þjónustu og hærri fjárframlög þýði betri þjónustu.

Skattar og gjöld bifreiða hafa lækkað mikið undanfarin ár en þó hefur ekki verið jafnt gefið í þeim efnum. Notkun rafmagnsbíla hefur skilað talsvert minni sköttum í ríkissjóð en notkun annarra bíla og verða samkvæmt frumvarpinu tekin skref í þá átt að deila kostnaðinum betur. Til stendur að einfalda kerfið og gera það sanngjarnara með því að notendur greiði fyrir akstur. Markmiðið er að standa áfram fyrir metnaðarfullri uppbyggingu samhliða nauðsynlegu viðhaldi vegakerfisins. Ítrekað er í frumvarpinu að gjaldtaka verður þó þannig að hagkvæmara verði að eiga rafmagnsbíla en aðra bíla sem er jákvætt. Efnahagslegi þátturinn við notkun rafmagnsbíla er sá að eldsneytið er framleitt innan lands. Það þarf ekki að nota dýrmætan gjaldeyri til að knýja þá áfram.

Fleiri leiðir eru færar til þess að byggja upp vegakerfið en gjöld á bifreiðar og mun ég á þessu þingi endurflytja mál sem flutt var af Haraldi Benediktssyni á síðasta löggjafarþingi. Málið hefur verið kallað frumvarp um samfélagsvegi í umræðunni. Lagt er til að sveitarfélög geti flýtt verkefni samgönguáætlunar með stofnun sérstakra félaga sem fjármagna sig utan hefðbundinnar fjármögnunar af fjárlögum. Með því að vega saman innheimtu veggjalda og flýta framkvæmdum skapast mögulega þær forsendur fyrir ríkisvaldið að í sumum tilfellum fari ekki allt fyrirhugað framlag til viðkomandi vegagerðar sem samgönguáætlun hefur markað heldur létti innheimta veggjalda á þeirri fjármögnun. Meira um það mál síðar. En ég tel rétt að við horfum á fleiri leiðir til þess að einkaframtakið geti létt undir með ríkissjóði í innviðauppbyggingu til að flýta nauðsynlegum lífskjarabótum fyrir fólkið í landinu.

Þá hef ég einnig lagt fram þingsályktunartillögu um uppbyggingu Kjalvegar, fjármagnaðan af einkaaðilum og rekinn með veggjöldum. Slík framkvæmd yrði lyftistöng fyrir ferðaþjónustu beggja megin hálendis og fyrir landsbyggðina alla.

Og talandi um ferðaþjónustuna, eina stærstu útflutningsgrein þjóðarinnar: Það stefnir í að gjaldeyristekjur vegna ferðaþjónustu verði á pari við sjávarútveginn og stóriðjuna samanlagt á þessu ári eins og var fyrir heimsfaraldur. Í fjárlagafrumvarpinu er lagt til að gistináttaskatturinn sé innleiddur á ný og nái nú einnig til fljótandi gistieininga, þ.e. skemmtiferðaskipa. Í ferðaþjónustu líkt og í öðrum atvinnugreinum er nauðsynlegt að samkeppnisstaða aðila sé jöfn. Gæta verður þess að opinber rekstrarumgjörð mismuni hvorki fyrirtækjum né rekstrarformum. Ferðamálaráðherra hefur skipað starfshóp um samkeppnishæfni og verðmætasköpun sem er falið að skoða m.a. gjaldtöku af ferðaþjónustu og ég bind vonir við að starfshópurinn skili niðurstöðum sínum áður en við afgreiðum þetta frumvarp. Flestum sem hafa kynnt sér málið hlýtur að vera ljóst að betri aðgangsstýring að ferðamannastöðum er nauðsynleg. Gistináttaskattur er ekki aðgangsstýring að náttúruauðlindunum heldur skattheimta sem hefur ekki náð til allra ferðamanna þar sem sum form gistingar hafa verið undanþegin, samanber gistingu í bifreiðum, svokölluðum „kamperum“, gistingu í skemmtiferðaskipum eða heimagistingu. Við sem störfum á Alþingi verðum að passa okkur á að líta ekki á atvinnugreinar sem uppsprettu skatttekna heldur einbeita okkur að því að skapa sanngjarnan vettvang fyrir aðila til að keppast um að veita góða þjónustu á sem hagkvæmustu verði. Slíkt umhverfi er líklegast til þess að hámarka verðmætasköpun og þar með skatttekjur ríkissjóðs. Því stærri sem kakan er, því betra fyrir þjóðarbúið.

Örstutt um krónutölugjöld. Það er vinsælt að ræða um krónutölugjöld í umræðu um fjárlagafrumvarp. Jákvætt er að sjá krónutöluhækkanir í námunda við verðbólgumarkmið Seðlabankans frekar en verðlagsþróun. Hér er um að ræða enn eina aðgerðina sem ríkissjóður ræðst í til þess að reyna að hefta vöxt verðbólgu. Þegar krónutöluhækkanir eru lægri en verðlagsþróun er í raun um skattalækkanir að ræða. Miðað við áætlaða verðbólgu er hér um að ræða 3 milljarða kr. skattalækkun.

Aðeins um húsnæðismarkaðinn og fólksfjölgun. Hagvöxtur á Íslandi hefur verið á talsverðu flugi og það er önnur staða en þekkist í mörgum þeim löndum sem við berum okkur saman við. Hér er mikla atvinnu að hafa og fólksflutningar til landsins bera þess merki. Alls fjölgaði íbúum á Íslandi um 11.510 í fyrra eða um 3,1%, sem er mesta fjölgun sem sögur fara af á einu ári. Þessa þróun sáum við halda áfram á fyrri helmingi þessa árs þegar okkur fjölgað um tæplega 6.500 eða um rúmlega 1.000 manns á mánuði. Íbúum hérlendis hefur fjölgað um 41% frá aldamótum en aðeins um rúm 2% í Evrópu til samanburðar. Þessi gríðarlega fjölgun hefur sína kosti og galla. Við þurfum á þessari fjölgun að halda til að keyra áfram atvinnulífið en þetta setur þrýsting á innviði. Við þurfum því að bregðast við en því fylgja vaxtarverkir. En húsnæðismálin sérstaklega verðum við að taka föstum tökum og leiðin til þess er aukið framboð húsnæðis. Við verðum að einfalda regluverk og liðka fyrir hraðari uppbyggingu húsnæðis. Stærsta málið er auðvitað að lóðir og lánsfjármagn séu til staðar svo hægt sé að byggja.

Mikilvægt er að fjárlaganefnd skoði mögulegar leiðir til að örva framboðshlið markaðarins. Það þarf að líta til þess að yfir 22.000 íbúðir á landinu voru ekki skráðar sem lögheimili neins í byrjun árs, þar af rúmlega helmingur á höfuðborgarsvæðinu. Getum við með einhverjum hætti komið þeim inn á íbúðamarkað? Við þurfum einnig að kanna hvort við getum með hagrænum hvötum örvað áframhaldandi uppbyggingu húsnæðis en fréttir berast af því að verktakar séu að stöðva verk vegna vaxtaumhverfisins.

Ég vil gera styttingu vinnuvikunnar að umræðuefni hér og hvernig til hefur tekist. Ég held að flestum sé ljóst að vinnutímastyttingin varð okkur dýrari en við vonuðumst til og hefur sett töluvert álag á kerfin okkar. Í lok síðasta árs var birt úttekt frá KPMG um styttingu vinnuvikunnar hjá ríkinu. Í skýrslunni segir að áhrif vinnutímabreytinga ríkisins á skilvirkni í rekstri stofnana sé heilt yfir óljós. Hins vegar séu vísbendingar um að gæði þjónustu hafi minnkað. Það er mat KPMG að stofnanir séu margar hverjar hvorki af þeirri stærð né hafi mannauð og skipulag til að takast á við jafn viðamiklar breytingar og verkefnið um betri vinnutíma gerði kröfur um. Vinnutímastytting án breytinga á launum er í raun hækkun launa á hverja unna vinnustund. Grundvöllur launahækkana er að framleiðni aukist. Þetta tvennt verður að haldast í hendur til þess að innstæða sé fyrir launahækkunum, að öðrum kosti leiðréttir hagkerfið misvægið með verðbólgu. Við þekkjum þá sögu of vel á Íslandi. Ég tel að það sé mikilvægt að skoða áhrif vinnutímastyttingar á þjónustu stofnana því að markmiðið var ekki verri þjónusta.

Nú stendur til að hækka tekjuskatt á hagnað lögaðila um 1 prósentustig á næsta ári tímabundið í eitt ár. Ég verð að setja fyrirvara við þessa aðgerð og legg áherslu á að nefndarmenn í fjárlaganefnd ræði vel þá hvata sem skapast. Ég tel líklegt að hagnaður fyrirtækja verði lægri á næsta ári gangi breytingin eftir en hærri á árinu sem er að líða og á árinu 2025. Það eru ýmsar leiðir til að færa tekjur milli mánaða í bókhaldinu sem erfitt er að greina. Þá er einnig líklegt að kostnaðarsömum útgjöldum verði frestað í ár og farið í þau á næsta ári, jafnvel öðrum flýtt sem hefði átt að fara í á árinu 2025 til þess að lækka hagnað á árinu 2024. Þetta gæti valdið þveröfugum áhrifum en þeim sem reynt er að ná fram. Ég tel því rétt að við skoðum vel hvort aðrar aðgerðir geti komið í stað hækkunar tekjuskatts á lögaðila, aðgerðir sem búa ekki til skrýtna hvata fyrir atvinnulífið. Fólk og fyrirtæki bregst við hvötum og við breytum því ekki með lagasetningu. Þess vegna þurfum við að vanda vel þær aðgerðir sem við ráðumst í.

Þá lítillega um verðbólgu. Verðbólgan vofir yfir okkur og við þurfum að takast á við hana. Það eru tvær leiðir færar frá þeim punkti sem við erum í núna, upp eða niður. Sundruð förum við líklega upp, sameinuð förum við niður. Hvað á ég við þegar ég segi „við“? Ég á við ríkissjóð, Seðlabankann og aðila vinnumarkaðarins. Ríkið eitt og sér getur illa náð tökum á verðbólgu, Seðlabankinn getur það, en gjaldið gæti orðið mjög hátt. Verði bankinn einn í baráttunni er það eins og að gera heilt hús fokhelt til þess að skipta um eldhúsinnréttingu. Kostnaðurinn verður talsvert hærri en þörf er á og samfélagið gjörbreytist líklega til hins verra. Aðilar vinnumarkaðarins þurfa að snúa bökum saman í baráttunni við sameiginlegan óvin. Skoða verður launa- og framleiðnibilið til lengri tíma og meta innstæður fyrir launahækkunum.

Frú forseti. Að ná tökum á verðbólgu er verkefni sem á sér stað um allan heim um þessar mundir. Það er hvorki einfalt né auðvelt verkefni fram undan, það mun taka á og það er engum greiði gerður að fresta sársaukanum. Hann verður þá bara meiri þegar þar að kemur. Það þýðir að við þurfum að setja á frest verkefni sem er gott að hafa, líkt og verið er að gera hjá ríkissjóði og einbeita okkur fyrst og fremst að verkefnum sem eru nauðsynleg. Sveitarfélög verða að fylgja okkur á þeirri vegferð. Við þurfum á því að halda að aðilar vinnumarkaðarins komist að niðurstöðu um hóflegar launahækkanir og atvinnulífið gæti jafnframt hófs í verðlagningu Það þurfa allir að leggja sitt af mörkum til að gera verðbólgulækkunarferli eins sársaukalítið og hægt er, en ferlið verður ólíklega sársaukalaust. Því meira sem hið opinbera og aðilar vinnumarkaðarins leggja af mörkum, því hraðar sjáum við Seðlabankann lækka vexti. Það er hlutverk okkar sem erum í valdastöðum samfélagsins að koma í veg fyrir að kynslóðir sem eru að vaxa úr grasi finni á eigin skinni víxlverkun launa og verðlags sem hún hefur lesið um eða heyrt sögur af við matarborðið.

Að lokum þetta, frú forseti. Það eru erfið verkefni fram undan sem við þurfum að sinna af kostgæfni. Það er stórt verkefni að halda jafnvægi í ríkisfjármálum á komandi árum og færa þau á þann stað sem þau voru fyrir heimsfaraldur. Verkefnið og langtímamarkmiðið er að við þurfum að halda áfram að stækka kökuna, breikka tekjustofna og fjölga tækifærum á Íslandi og tryggja þau góðu lífskjör sem við Íslendingar búum við. — Ég hef lokið máli mínu, frú forseti.

###

Frú forseti. Það er nákvæmlega þetta sem ég sagði áðan. Það er erfitt að ræða þetta í svona stuttu máli hér. Framtíðarvaxtakostnaður af lífeyrisskuldbindingum er kominn inn í þessa tölu, það skekkir líka myndina þannig að það er erfitt að takast á við þetta. Stóru atriðin í samhengi hlutanna sem við erum að fást við hér á landi: Frá aldamótum hefur fjölgað um 2% í Evrópu, 41% á Íslandi. Þetta er gríðarlegt álag á öllum innviðum, fjárfestingu og öðru til að halda hlutum gangandi. 41% fjölgun í landinu frá aldamótum. Ég held að þetta sé raunverulega stóra verkefnið sem við erum að fást við í þessu samhengi hlutanna. Síðan erum við með mikinn hagvöxt umfram aðrar Evrópuþjóðir og þessi lönd sem við erum alltaf að bera okkur saman við. Þetta er það sem við erum að fást við, í framhaldi af heimsfaraldri, í framhaldi af stríðinu í Úkraínu sem skapar mikið álag á allar aðfangakeðjur í heiminum, eldsneytiskostnað og annað í veröldinni. Mér finnst dálítið einfalt að ætla að sleppa öllu þessu ytra umhverfi sem er gríðarlega erfitt um þessar mundir, með tilliti til þessara aðstæðna.

###

Frú forseti. Ég vil þakka hv. þingmanni fyrir ræðuna. Það er víða hægt að koma við en maður hefur stuttan tíma og ég held að við ræðum þetta betur í nefndinni í haust. En ég held að vaxtakostnaður almennt hjá ríkinu sé á betri stað en við höfum séð hann yfir lengri tíma. Það er náttúrlega verið reikna þetta núna með nýjum hætti og setja upp í fjárlagafrumvarpinu nákvæmlega með þeim hætti sem var rætt hér fyrr í dag af fjármálaráðherra í hans svörum. Þannig að við getum ekki tekið það með sama hætti kannski og við höfum verið að gera áður í samanburði. Það er kannski svolítið flókið að fara í þetta á stuttum tíma en mér finnst, í örstuttu máli,  það sem vantar kannski almennt í stærra samhengi þegar við erum að ræða fjármál ríkisins og efnahagsmál á Íslandi að það  þurfi að ræða það í einhverju sögulegu samhengi. Við getum aðeins byrjað: WOW féll 2019, heimsfaraldur í mars 2020 og svo Úkraínustríðið fyrir einu og hálfu ári. Þetta eru rosaleg áföll í samhengi hluta. Ég held að við þurfum einhvern veginn að ná þessari umræðu svolítið lengra og dýpra, hvernig hlutir eru að gerast í tengslum við þetta. En ég held áfram hér rétt á eftir.

###
