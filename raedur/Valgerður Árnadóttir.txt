
Forseti. Árið 2023 var 41% umsókna um greiðsluaðlögun samkvæmt umboðsmanni skuldara synjað en vonir standa til að í kjölfar tilgreindra breytinga verði unnt að veita fleirum heimild til að leita greiðsluaðlögunar. Umboðsmaður skuldara leggur til í umsögn að embættið fái skýra heimild til að samþykkja umsókn þrátt fyrir að grundvöllur fyrir synjun liggi fyrir ef sérstakar aðstæður eru fyrir hendi. Undir skilgreiningu á sérstökum aðstæðum falla veikindi eða erfiðar félagslegar aðstæður og frumvarp þetta veitir umboðsmanni heimild til að leggja heildstætt mat á hvert mál fyrir sig.

Við munum öll eftir máli Jakubs, ungs öryrkja í Keflavík, sem vakti gífurlega athygli og reiði í samfélaginu eftir að hann stóð uppi allslaus eftir að sýslumaður seldi einbýlishús hans á uppboði fyrir litlar 3 milljónir. Þá stóð fjölskyldan frammi fyrir því að vera borin út af heimili sínu, allt sökum þess að þau höfðu ekki áttað sig á því hvernig fasteignakerfið á Íslandi virkar. Jakub skuldaði nefnilega 2,5 milljónir króna í vanskilagjöld og vegna ógreiddra fasteignagjalda, trygginga og vatnagjalda. Jakub varð öryrki eftir alvarleg læknamistök sem áttu sér stað þegar hann var bara 13 ára og hann keypti húsið með það fyrir augum að þar með væri framtíðarheimili hans og fjölskyldunnar tryggt. Húsið staðgreiddi hann með bótunum sem hann fékk vegna þessara læknamistaka. Þegar húsið var selt á nauðungarsölu var það metið á 57 milljónir en sýslumaðurinn í Reykjanesbæ seldi það á litlar 3 milljónir. Uppsafnaðar skuldir Jakubs fóru í innheimtu, svo fjárnám og að lokum var boðað til nauðungarsölu. Jakub greindi frá því að hann hefði ekki haft hugmynd um að hann þyrfti að standa skil á áðurnefndum gjöldum. Hann hefði staðgreitt húsið og talið að þar með væri engin þörf á að greiða reikninga. Hann hefði heldur ekki gert sér grein fyrir því að það væri í nauðungarsöluferli og var því enginn á hans vegum viðstaddur uppboðið þegar húsið var slegið nýjum eigendum á þessar 3 milljónir.

Uppboðsverðið vakti töluverða reiði og margar spurningar. Í lögum um nauðungarsölu segir að ef sýslumaður meti fram komin tilboð í eign svo lág að þau séu í engu samræmi við markaðsvirði geti sýslumaður tekið ákvörðun um að uppboði verði haldið aftur. Þetta hafði sýslumaðurinn á Suðurnesjum ekki gert. Landsmenn áttu margir varla orð yfir þessu óréttlæti, að ungur öryrki væri sviptur tugmilljóna eign sinni sökum minniháttar skuldar og að útgerðarmaður, sem ekki hefur verið nafngreindur, hafi þarna grætt tugi milljóna á kostnað Jakubs og fjölskyldu.

Þroskahjálp gaf út yfirlýsingu í kjölfar fréttarinnar og sögðust samtökin hafa verulegar áhyggjur af framkvæmdinni í málinu sem væri í engu samræmi við skuldbindingar stjórnvalda samkvæmt samningi Sameinuðu þjóðanna um réttindi fatlaðs fólks. Um væri að ræða fatlaðan mann sem sökum fötlunar sinnar ætti að njóta viðeigandi aðlögunar og viðeigandi og fullnægjandi stuðnings og leiðbeininga af hálfu hlutaðeigandi stjórnvalda. Beindu samtökin fyrirspurn til sýslumanns þar sem m.a. var spurt hvort embættið hefði leiðbeint og stutt Jakub, af hverju húsið hefði verið selt svona ódýrt, hvort Jakub hefði fengið allar upplýsingar sem hann þurfti og hvort upplýsingarnar hefðu verið þannig að hann gæti skilið þær.

Formaður Öryrkjabandalagsins, Þuríður Harpa Sigurðardóttir, sagði að mál Jakubs væri ekki einsdæmi. Kerfið brást Jakubi. Það er sorglegt að það félagslega kerfi sem á að aðstoða einstaklinga í viðkvæmri stöðu hafi brugðist. Enginn virðist hafa leiðbeint honum og hans fjölskyldu um í hvað stefndi og hefðu lög sem þau sem við erum að ræða hér verið komin á hefði það nýst í tilviki Jakubs. Öryrkjabandalagið fagnar þessu frumvarpi og segir í umsögn sinni, með leyfi forseta:

„Líkt og fram kemur í greinagerð voru örorkulífeyristakar 45% þeirra sem leituðu greiðsluaðlögunar árið 2023. Sá hópur hefur lítil sem engin bjargráð til að vænka hag sinn og staða þeirra fer sífellt versnandi. ÖBÍ vill koma eftirfarandi áherslum á framfæri.

1. ÖBÍ fagnar viðbrögðum Félags- og vinnumarkaðsráðuneytisins við ábendingum samtakanna um fatlað fólk í greiðsluvanda. Í greinargerð með lögunum segir að til að bregðast við þeim ábendingum mun embætti umboðsmanns skuldara setja í verklagsreglur sínar að við afgreiðslu og vinnslu umsókna frá fötluðum einstaklingum skuli litið til samnings Sameinuðu þjóðanna um réttindi fatlaðs fólks, sérstaklega ákvæða um viðeigandi aðlögun. ÖBÍ telur þetta skref í rétta átt, en minnir á mikilvægi þess að lög og reglur séu skýr. ÖBÍ óskar eftir að löggjafinn kveði fastar að orði og beini þeim tilmælum til umboðsmanns skuldara að embættinu beri að upplýsa fatlað fólk um réttindagæslu fatlaðs fólks og þá aðstoð sem þar býðst við upphaf greiðsluaðlögunar.

2. Í 32. gr. er fjallað um breytingar á öðrum lögum sem taka í gildi við gildistöku frumvarpsins. ÖBÍ telur þörf á að löggjafarvaldið geri einnig viðeigandi breytingar á lögum um nauðungarsölu nr. 23/1991 samhliða gildistöku frumvarpsins. Huga þarf sérstaklega að frumkvæðisskyldu stjórnvalda í samskiptum við viðkvæmustu hópa samfélagsins og tryggja að öll úrræði hafi verið reynd til þaula. Samskiptaleysi opinberra stofnanna má aldrei skerða aðgengi einstaklinga að lögbundinni þjónustu. ÖBÍ leggur til að löggjafarvaldið skerpi á upplýsingarskyldu sýslumanna á þann veg að sýslumanni beri að afla sér upplýsinga um hvort skuldari hafi óskað eftir aðstoð hjá umboðsmanni skuldara strax þegar skuldamál einstaklings berst sýslumannsembættinu. Sýslumaður skal upplýsa og leiðbeina þeim einstaklingum sem ekki hafa óskað eftir aðstoð umboðsmanns skuldara um úrræðið.“

Einnig bendir Öryrkjabandalagið á að stór hluti öryrkja sitji uppi með námslán sem þau tóku við menntun til starfa sem þau geta svo ekki stundað og eiga því erfitt með að greiða til baka á þeim bótum sem þau lifa eða reyna að lifa á.

Við Píratar studdum breytingartillögu hv. þm.  Guðmunds Inga Kristinssonar um að námslán myndu falla inn í þetta úrræði. Það eru miklir fordómar í samfélaginu fyrir fólki sem skuldar. Þetta er viðkvæmur hópur og eru öryrkjar og þeir sem eiga við fíknivanda að stríða stór hluti hans. Þetta er oft hópur sem veit ekki hvert á að leita í vanda. Þess vegna er svo mikilvægt, eins og Öryrkjabandalagið segir, að það sé upplýsingaskylda um að láta fólk í viðkvæmri stöðu sem er í skuldaerfiðleikum vita hvað það getur gert.

Það vill svo til að ég á vin sem þurfti að leita til réttindagæslu fatlaðra hér um daginn og það vildi ekki betur til en að það var ekki einu sinni aðgengi að þeirri skrifstofu. Þetta er einstaklingur sem er vel upplýstur og veit réttindi sín og ætlaði að leita þeirra en hjólastóllinn hans komst ekki inn í húsnæði réttindagæslu fatlaðs fólks. Þetta er eitthvað sem er táknmynd fyrir þann vanda sem við stöndum frammi fyrir, að manneskja sem jafnvel veit hvað hún á að gera til að fá hjálp komist ekki einu sinni inn í húsnæðið til að biðja um þá aðstoð. Hvernig á þá einstaklingur sem veit ekki hver réttindi hans eru og hvert á að leita að fá slíka aðstoð?

Í tilviki Jakubs í Reykjanesbæ brást kerfið honum. Félagslega kerfið brást honum, sýslumaður brást honum og heilbrigðiskerfið, sem hefði kannski getað upplýst hann um þetta á einhverjum tímapunkti vegna nándar sinnar við hann, brást honum.

Það er mikilvægt að við tökum á okkar viðkvæmu hópum í samfélaginu. Fólk er ekki einungis í skuldavanda vegna hárrar verðbólgu heldur vegna ýmissa vandamála og takmarkana í kerfinu sem gera það að verkum að það getur ekki lifað út mánuðinn. Það á sérstaklega við um einstæða foreldra sem eru á lágum launum en lægstu laun í dag eru um 400.000 kr. Eins og við vitum kostar húsnæði á leigumarkaði vel yfir 200.000–300.000 kr. á mánuði og það segir sig því sjálft að erfitt er og nánast ómögulegt að lifa á þessum launum. Fólk grípur því til úrræða sem eru kannski ekki svo skynsamleg, eins og til smálána, og lendir jafnvel í skuldavanda með bæði fyrri lán, húsnæðislán, námslán og þau lán sem venjulegt fólk þarf oft að slá til að eignast eitthvað. Eins og við vitum eru vextir það háir að það er fljótt að safnast saman og afborganir í dag, eins og vaxtaprósentan er, eru bara ekki á allra færi.

Við munum sjá á næstunni að ef ekki verður tekið á verðbólguvandanum og ef stýrivextir lækka ekki á Íslandi munu fleiri lenda í skuldavanda heldur en við erum með núna. Þetta er ekki vandi sem fer af sjálfu sér og þess vegna er þetta frumvarp alveg ótrúlega mikilvægt og tímabært. Eftir að hafa skimað yfir umsagnir vona ég að margt af því hafi verið tekið til greina og að við bætum okkur sem samfélag við að taka utan um þennan viðkvæma hóp, upplýsum fólk um réttindi sín og grípum þau þegar þau þurfa á að halda.

Ég fagna þessu frumvarpi og hef ekki fleiri orð um það.

###

Frú forseti. Þekking almennings um allan heim og áhyggjur af loftslagsmálum eru vaxandi. En í því felast líka tækifæri. Ísland ætti að verða það land sem fólk sem er umhugað um náttúruna sækir í að heimsækja. Gríðarleg tækifæri eru í því að bjóða upp á vistvæna ferðamennsku og þá þarf uppbygging við okkar náttúruperlur að taka mið af því á þann máta sem hvetur ferðamenn til að virða náttúru okkar og ganga vel um. Þegar ferðamenn þurfa að greiða fyrir þjónustu og hún er aðgengileg og til fyrirmyndar þá eru þeir líklegri til að bæði njóta jákvæðrar upplifunar  af heimsókn sinni og að ganga vel um.

Náttúruverndarsamtök á Íslandi hafa áhyggjur af stöðu málaflokksins og þá sérstaklega vegna ágangs ferðamanna á friðlýst svæði. Á nýafstöðnum þjóðfundi sendu þau frá sér ályktun þar sem þau kalla eftir því að náttúran fái sterkara umboð í samfélaginu. Þau brýna nauðsyn þess að stofna embætti umboðsmanns náttúrunnar. Það má álykta að sú krafa sé til komin vegna þeirrar óánægju, sem einnig kemur fram í ályktuninni, með að sami ráðherra fari með umhverfis- og orkumál. Þetta telja þau ekki ákjósanleg stöðu fyrir náttúru Íslands og brýna mikilvægi þess að hafa öflugan ráðherra sem hafi umhverfisvernd að leiðarljósi í öllu sínu starfi. Sama má segja um ferðamennsku. Hana þarf að takmarka að einhverju leyti og byggja upp með vernd náttúrunnar í fyrsta öðru og þriðja sæti.

###

Forseti. Ég vil þakka hv. þm. Orra Páli Jóhannssyni fyrir að hefja máls á þessu mikilvæga málefni og ég tek undir sjónarmið hv. þingkonu, Þórunnar Sveinbjarnardóttur, sem komu fram í ræðu hér áðan. Það hefur lengi verið kallað eftir því að stjórnvöld móti stefnu þegar kemur að gjaldtöku á friðlýstum svæðum. Í könnun sem framkvæmd var árið 2022 kom fram að 66% landsmanna eru fylgjandi gjaldtöku fyrir þjónustu á helstu ferðamannastöðum á friðlýstum svæðum og þjóðgörðum og að 49% voru fylgjandi gjaldtöku fyrir aðgengi að slíkum svæðum. Það kemur ekki á óvart þar sem gríðarleg fjölgun hefur orðið í þeim fjölda ferðamanna sem hingað koma til lands og aðeins í fyrra heimsóttu um 2,2 milljónir ferðamanna Ísland. Þrátt fyrir þetta bólar lítið á heildstæðri stefnu stjórnvalda í þessum málum. Tilkynnt var síðasta sumar að hæstv. umhverfis-, orku- og loftslagsráðherra hefði komið á samstarfi við Ríkiskaup um undirbúning að útboði á rekstri og umsjón salerna á völdum svæðum. Það er gott og blessað að ferðamenn hafi aðgang að klósettum þegar þeir heimsækja þessi svæði en það sem liggur á er að vernda náttúruna áður en það verður of seint.

Á síðustu misserum hefur Sjálfstæðisflokkurinn farið mikinn í fjölmiðlum og lýst því yfir að innviðir landsins þoli ekki að taka á móti fleiri hælisleitendum. Þeir benda á þann fámenna hóp og kenna honum m.a. um aukið álag á heilbrigðiskerfi og á húsnæðismarkaði landsins. Í fyrsta lagi ætti Sjálfstæðisflokkurinn að líta í eigin barm en hann hefur verið við stjórnvölinn meira og minna síðustu áratugi og getur því bent á fáa aðra en sig þegar kemur að stöðu innviða hér á landi.

Í öðru lagi fylgir þeim milljónum ferðamanna sem koma hingað til lands aukið álag á nær alla innviði. Þeir nota heilbrigðisþjónustu, þeir leigja Airbnb-íbúðir og stærstur hluti þeirra kemur hingað til lands til að skoða okkar stórbrotnu náttúru. Náttúran okkar er ekki óþrjótandi auðlind. Hún getur ekki tekið við stöðugt fleiri ferðamönnum, sama hversu mikið við rukkum hvern og einn þeirra fyrir að nota klósettin eða leggja í bílastæðin. Hyggst hæstv. umhverfis-, orku- og loftslagsráðherra setja einhvern takmörk á fjölda þeirra ferðamanna sem koma hingað til lands eða verða gróðasjónarmið fárra hagsmunaaðila alltaf valin fram yfir náttúru og loftslagsmarkmið?

###

Forseti. Í síðustu viku mæltu Píratar fyrir þingsályktunartillögu um umboðsmann sjúklinga. Það er mikilvægt mál sem felur heilbrigðisráðherra það verkefni að stofna sérstakt embætti umboðsmanns sjúklinga sem hefur það hlutverk að standa vörð um hagsmuni og réttindi sjúklinga. Það er óhjákvæmilegur hluti af lífinu að lenda á einhverjum tímapunkti í veikindum eða að ástvinir veikist eða deyi. Þegar það gerist er mikilvægt að til staðar sé kerfi sem grípur okkur og ferlar sem fara af stað án þess að við, á okkar viðkvæmustu augnablikum, þurfum að ganga á eftir því eða eltast við það. Það eru nefnilega fáir sem þekkja réttindi sín og skyldur þegar kemur að veikindum og missi fyrr en á reynir, hvað þá þegar um læknamistök eða vanrækslu er að ræða. Ég þekki það sjálf að slasast illa, fá rangar leiðbeiningar um það hvernig ég ætti að bera mig að eftir það og þurfa að takast á við afleiðingar þess að ná færni sem hafði glatast vegna þess tíma sem ég hafði eytt í rangri meðferð. Það getur reynst afar dýrkeypt að lenda í því, ekki einungis fyrir okkur sjálf heldur líka fyrir heilbrigðiskerfið.

Eins og svo mörg okkar þekki ég það líka að vera umönnunaraðili aldraðs foreldris og að þurfa að sinna því nánast eins og um fullt og ólaunað starf væri að ræða ofan á það fulla launaða starf sem ég var í á þeim tíma. Það var vegna óaðgengileika í heilbrigðiskerfinu og langra biðlista. Það er tímafrekt fyrir aðstandendur að finna út úr því hverju sjúklingar eiga rétt á, hvaða úrræði eru í boði fyrir þá og fylgja því eftir. Það á ekki að þurfa að vera nánast full vinna fyrir aðstandendur að annast veika fjölskyldumeðlimi í velferðarsamfélagi. Við erum jú að borga ríflega skatta og gjöld alla ævi til að fjármagna velferðarkerfið sem á að vera byggt upp af sanngirni og skilvirkni.

Þetta frumvarp er löngu tímabært og ég vona að það verði til þess að einhvers konar embætti sem samsvarar umboðsmanni sjúklinga verði sett á til að það verði skilvirkt og aðgengilegt. Reglulega heyrum við af því að fólk missi ástvini sína vegna mistaka eða vanrækslu í heilbrigðiskerfinu og því fylgir gjarnan saga af margra ára baráttu eftirlifenda við kerfið með tilheyrandi kostnaði fyrir þau sjálf, til lögfræðinga og til sérfræðinga sem fengnir eru til að rannsaka tilvikin ef embættin okkar gera það ekki eða gera það illa.

Það er mikilvægt að bæta málsmeðferð og auka jafnræði tjónþola, hvort sem þau hafa sótt sér þjónustu heilbrigðisstofnunar í einkarekstri eða hjá hinu opinbera. Við Píratar fögnum því að með þessu frumvarpi fellur meðferð allra sjúkratryggingamála undir meðferð samkvæmt stjórnsýslulögum og sjúkratryggingastofnuninni er veitt skýr heimild til gagnaöflunar og málsmeðferðar en í gildandi löggjöf á sú meðferð aðeins við um atvik sem verða hjá heilbrigðisstofnunum í ríkisrekstri.

Einnig er brýnt að bæta upplýsingagjöf milli stofnana eins og með þeirri heimild sem kveðið er á um í frumvarpinu, að sjúkratryggingastofnunin og embætti landlæknis geti miðlað gögnum sín á milli til að bæta málsmeðferð sjúklinga. Það mun vonandi leiða til hagræðingar, frekari skilvirkni og umbóta innan heilbrigðiskerfisins en umfram allt vona ég að þetta leiði til aukinnar sanngirni og réttlætis fyrir tjónþola.

###

Frú forseti. Í dag eru liðnir 136 dagar síðan Ísrael réðst inn á Gaza og nú hafa 29.000 Palestínumenn, mest af þeim konur og börn, verið drepnir og um 68.000 manns eru slösuð. Það lá fyrir í byrjun desember að 128 manneskjur hefðu fengið samþykkt að sameinast fjölskyldumeðlimum sínum á Íslandi. Þau hafa beðið í allan þennan tíma á milli vonar og ótta en enn hafa íslensk stjórnvöld ekki náð að bjarga einu einasta þeirra út af svæðinu. Hvers vegna voru íslensk stjórnvöld svona sein að senda út embættismenn til að aðstoða fólk út af svæðinu? Á einungis fáum dögum tókst sjálfboðaliðum úr röðum almennings á Íslandi að bjarga tveimur fjölskyldum, alls sex manneskjum, af Gaza-ströndinni og koma þeim hingað til lands. Þá hafa fimm komist þaðan út af sjálfsdáðum og eru komin hingað. Sendinefndin frá utanríkisráðuneytinu hefur nú verið í níu daga í Kaíró og á svæðinu en enn þá hefur þeim ekki tekist að koma neinum út af svæðinu. Hvað tefur? Hvers vegna geta sjálfboðaliðar með engin diplómatísk tengsl komið fólki til bjargar en ekki íslensk stjórnvöld? Fjögur börn sem við hefðum getað bjargað hafa verið drepin. Við höfum þau líf á samviskunni. Dauði þeirra er vegna seinagangs ríkisstjórnarinnar og einskis annars. Ástandið í Rafah fer versnandi með hverjum deginum og fyrir aðeins fáeinum dögum lenti fjölskylda sem er á þessum lista í því að sprengja drap heila fjölskyldu í næsta tjaldi. Tíminn er naumur og hver dagur skiptir máli. Hversu mörg líf munum við hafa á samviskunni þegar yfir lýkur?

###

Forseti. Við leggjum hér til 50 millj. kr. framlag til Samtakanna '78. Þau sinna gríðarlega mikilvægu fræðslustarfi, félagsstarfi og stuðningsstarfi við hinsegin samfélagið og í því bakslagi sem þau hafa upplifað þessa dagana er mjög mikilvægt að við hér inni og öll þjóðin styðjum þau. — Ég segi já.

###

Frú forseti. Ég þakka hv. þm. Þorbjörgu Sigríði Gunnlaugsdóttur fyrir þessi svör. Ég sé að við erum nokkurn veginn á sömu blaðsíðu hvað þetta varðar. Ég vildi endilega bæta því við inn í húsnæðismálaflokkinn að ríkisstjórnin hefur vissulega komið með þá lausn að veita fólki meira lán og ríkið á þá hluta í íbúð þess, en það er einungis fyrir húsnæði sem er glænýtt. Það húsnæði er jafnframt dýrara heldur en eldra húsnæði þannig að núna er ungt fólk sem er það heppið að geta farið inn á markaðinn að skuldsetja sig meira heldur en það myndi kannski gera ef það keypti ódýrara húsnæði sem er eldra, en það hefur ekki tök á því vegna þess að það er ekki með hærri útborgun. Í þessu umhverfi, þegar vaxtaumhverfið er að breytast og þessi hópur þarf að taka verðtryggð húsnæðislán og eignast enn þá minna í húsnæðinu, þá er þetta mjög bagalegt og jafnvel eitthvað sem þarf að skoða í þessum lögum svo að þau gildi fyrir annað en glænýtt húsnæði, sem er dýrt, ef við ætlum að horfa á unga fólkið og ungt fjölskyldufólk og hvernig því vegnar í lífinu.

###

Frú forseti. Ég vil þakka hv. þm. Þorbjörgu Sigríði Gunnlaugsdóttur fyrir að koma inn á húsnæðismarkaðinn. Mér þykir mjög mikilvægt að leggja áherslu á að það eru ekki allir sem vilja komast inn á fasteignamarkaðinn. Það er einfaldlega eina leið venjulegra launþega til þess að búa við öryggi og viðráðanlegan kostnað við húsnæði. Það þarf auðvitað að leggja meira í að byggja upp óhagnaðardrifin leigufélög vegna þess að það er ofboðslega mikið, sérstaklega af ungu fólki í dag sem myndi gjarnan frekar geta valið um þessa evrópsku leið að leigja hjá óhagnaðardrifnum leigufélögum og vera þá öruggt með húsnæði þar. En húsnæðismarkaðurinn, hvort sem þú ert í leiguhúsnæði eða átt fasteign á Íslandi, er bara eins og villta vestrið. Eins og hv. þingmaður kom inn á hefur húsnæðisverð hækkað alveg gífurlega en það hefur leiguverðið gert líka. Ef þú ræður ekki við hækkanir sem leigusalar geta sett á eins og þeim sýnist þarftu að finna þér annað húsnæði og flytja. Við sjáum að ótrúlega stór hluti þeirra sem koma hingað og eru að byggja upp nýtt húsnæði býr sjálfur í óviðunandi húsnæði með óviðunandi brunavörnum. Við erum ekki að bjóða þeim upp á það öryggi sem þau eiga skilið. Ég heyrði hv. þingmann einnig koma inn á það að takmarka jafnvel fjölda ferðamanna hér. Ég kom inn á það í minni ræðu að það væru kannski gæði ferðamannanna sem skiptu meira máli en fjöldi og ég myndi gjarnan vilja heyra hverjar hugmyndir Viðreisnar eru hvað það varðar; viljum við stöðugan vöxt í fjölda eða viljum við stýra þessu og þá hvernig?

###

Ég þakka hv. þm. Þorbjörgu Sigríði Gunnlaugsdóttur fyrir andsvarið. Eins og ég kom inn á þá er algerlega óviðunandi og ósanngjarnt að eigendur stórfyrirtækja á Íslandi búi við annan raunveruleika en almennir borgarar, að þeir geti gert upp í erlendum gjaldmiðlum sem eru stöðugri en okkar gjaldmiðill og búi jafnvel við önnur vaxtakjör á lánum og öðru erlendis frá. Við hér höfum ekki neitt val eins og er og það virðist vera, og það er reyndar mjög skýrt, að núverandi ríkisstjórn hafi ekki áhuga á að skoða það að annaðhvort tengja okkar gjaldmiðil öðrum eða taka upp nýjan gjaldmiðil. Við í Pírötum viljum auðvitað að þjóðin fái að ráða því hvort hér verði tekinn upp annar gjaldmiðill. Við styðjum að það fari til atkvæðagreiðslu fyrir þjóðina og að það sé skoðað vegna þess að við viljum umfram allt sanngjarnt samfélag þar sem við komum öll að sama borði. Akkúrat núna er þetta mjög ósanngjarnt og ójöfnuður mun viðhaldast áfram með þessu fyrirkomulagi. Skilaboð mín varðandi kjarasamningana voru sérstaklega vegna þess að mér svíður að sjá hvernig talað er til launafólks og hvernig ábyrgðinni er alltaf varpað á launþega í þessu landi sem eru ekki sökudólgar þess að ástandið er eins og það er og eiga því ekki að taka ábyrgð á því að laga það heldur eiga stjórnvöld að gera það.

###

Frú forseti. Það er komið að fjárlögum. Ísland fékk undanþágu vegna heimildar til losunar koltvísýrings í flugi til og frá landinu. Stjórnvöld og ýmsir hagsmunaaðilar töldu gjaldið vera of íþyngjandi, sérstaklega fyrir íslensku flugfélögin en einnig fyrir önnur flugfélög sem hingað fljúga og m.a. töldu þau að ferðamönnum myndi fækka ef flugmiði frá Evrópu hækkaði um 5.000–11.000 kr. Raunveruleikinn er sá að losun frá flugi á Íslandi hefur þrefaldast á síðustu 12 árum og er orðin meiri en losun frá álframleiðslu. Spár Ferðamálastofu segja til um að fjöldi ferðamanna aukist um 50% fram til ársins 2030 en þá gæti losun frá flugi orðið u.þ.b. 3,7 milljónir tonna koltvísýringsígilda á ári sem er fjórfalt meira en losun frá öllum vegasamgöngum.

Við erum sennilega flest sammála um að ferðamannaiðnaðurinn er gífurlega mikilvægur fyrir efnahag Íslands en er ótakmarkaður vöxtur í fjölda ferðamanna sú leið sem við viljum fara? Trompa gæði ekki fjölda? Viljum við að hingað sé ódýrt að fljúga með tilheyrandi losun gróðurhúsalofttegunda og ágangi ferðamanna á náttúru Íslands? Ættum við ekki frekar að leggja áherslu á vistvæna ferðamennsku og hreina náttúru og að raunverulega standa við þá ímynd sem við erum að selja út á við?

Á sama tíma og ríkisstjórn Íslands þykir brýnt forgangsmál að fá undanþágur frá gjöldum á losun frá flugi þá setti hún samt á gistináttagjald. Skattinum er ætlað að skila 4 milljörðum í ríkissjóð. Man spyr sig hvort það hafi ekki valdið henni sömu áhyggjum af fækkun ferðamanna að leggja á það gjald. Er viðhorfið allt annað þegar gjaldið rennur lóðbeint í ríkissjóð? Til að taka af allan vafa þá hef ég ekkert á móti gistináttagjaldi, enda höfum við sem höfum ferðast til Evrópulanda síðustu tíu ár greitt það á meginlandinu og ekki sett það fyrir okkur. Ég er einfaldlega að benda á að hér fer ekki saman hljóð og mynd.

Það var sjokkerandi að sjá samantekt RÚV nýlega sem varpaði ljósi á það að í dag gæti það borgað sig ef maður væri að ferðast á milli Reykjavíkur og Akureyrar að fljúga í gegnum London. Það var sem sagt hægt að finna ódýrara flug frá Akureyri til London og frá London til Reykjavíkur heldur en frá Reykjavík til Akureyrar. Það var í rauninni ódýrara að fljúga þessa leið með tilheyrandi losun heldur en að taka strætó frá Reykjavík til Akureyrar. Í dag er sem sagt enginn hvati til að ferðast innan lands með almenningssamgöngum, hvorki hvað varðar verð né tíðni ferða. Ríkisstjórnin virðist leggja allt kapp á orkuskipti á einkabílnum. Þrátt fyrir fögur fyrirheit og klapp hæstv. ráðherra á eigið bak varðandi græn orkuskipti þá fær Strætó engan stuðning til orkuskipta samkvæmt núverandi fjárlögum. Strætó var meira að segja gert að nota orkuskiptasjóðinn til að halda sér á floti í gegnum heimsfaraldurinn og núverandi 600 millj. kr. framlag í fjárlögum næsta árs dugir ekki fyrir verkefninu. Strætó situr því uppi með bága fjárhagsstöðu, gamla dísilvagna, hækkandi olíuverð og engan stuðning til raforkuskipta. Raunar fær Strætó minna en engan stuðning til orkuskipta því að núverandi ríkisstjórn ákvað í ofanálag að leggja virðisaukaskatt á bifreiðar sem ganga fyrir raforku, þ.m.t. strætisvagna. Ástandið er því núna þannig að aðilar sem eru í útboðum hjá Strætó vita ekki hvort þeir fái niðurgreiðslu úr Orkusjóði vegna orkuskipta. Þeir neyðast því til að bjóða eins og þeir fái hana ekki en Strætó þarf samt sem áður að greiða þeim samkvæmt útboði og tapar því mögulega gífurlegum fjármunum ef stjórnvöld ákveða svo eftir á að greiða úr Orkusjóði. Einnig liggur fyrir að brýnt er að klára endurskoðun á samgöngusáttmálanum svo raunhæft sé að leggja drög að innleiðingu nýs leiðakerfis. Það er skammarlegt hversu illa ríkisstjórnin hefur staðið sig í að uppfylla samkomulag sitt um borgarlínu og almenningssamgöngur.

Skilvirkar almenningssamgöngur eru lykilatriði í baráttunni gegn loftslagsvá og fyrir lífsgæði almennra borgara. Það hefur enginn gaman af því að eyða dýrmætum tíma sínum í umferðarteppu á einkabílnum á hverjum degi og kannanir sýna fram á að ef tíðni og almenningssamgöngur væru almennt skilvirkari myndu fleiri nýta sér þær. Það er einfaldlega svo í dag að strætóleiðir eru ekki nógu tíðar og samstilltar og það bitnar á fjölskyldufólki. Margt fjölskyldufólk getur ekki unnið fullan vinnudag og náð að sækja börnin sín í dagvist á réttum tíma með því að nota almenningssamgöngur. Sjálf keypti ég mér minn fyrsta bíl 37 ára vegna þess að ég var einstæð móðir og gat ekki látið það ganga upp að vera í fullri vinnu og sækja barnið fyrir lokun og hef ég nú samt notað almenningssamgöngur alla mína ævi, búið í Svíþjóð, Danmörku og í stórborgum Evrópu og ekki verið í neinum vandræðum með að sinna bæði vinnu og tómstundum og fjölskyldulífi.

Talandi um lífsgæði þá er það auðvitað óþolandi ástand hárrar verðbólgu og vaxtastigs sem almennir launþegar, millitekju- og lágtekjufólk þarf að lifa við. Húsnæðisafborganir og kostnaður við að lifa hækka langt umfram það sem mörg ráða við á meðan stórfyrirtæki búa við annan veruleika og geta gert upp í erlendum gjaldmiðlum og starfað í öðru vaxtaumhverfi en okkur launþegum er boðið upp á. Kunnugleg mantra er sömuleiðis farin að heyrast úr ranni hægri manna og hagsmunaaðila atvinnurekenda um að við þurfum að sýna aðhald í komandi kjarasamningum. Ábyrgð á enn og aftur að varpa yfir á almenna launþega og þeir beðnir um að sýna stillingu og meðalhóf í launakröfum um leið og vöruverð og afborganir hækka. Á meðan hæsta tekjutíundin á Íslandi greiðir 22% í fjármagnstekjur þá greiðir launafólk 31–46% af sínum launum. Það er einfaldlega ósanngjarnt. Við í Pírötum leggjum til að hækka fjármagnstekjuskattinn upp í 30% og hv. þm. Björn Leví Gunnarsson gerði vel grein fyrir forsendum þeirrar hækkunar í ræðu sinni um fjárlögin í gær. Ef ríkið fær auknar tekjur inn af þessari hækkun á fjármagnstekjuskatti er e.t.v. hægt að koma betur til móts við launþega í kjarasamningum. Tökum t.d. kvennastéttir. Enn hallar á konur og launamismunur í dag er um 21%. Þá er það helst vegna kvennastétta og skakks verðmætamats á störfum kvenna. Þessar kvennastéttir eru að ganga til samninga í vor og það er óboðlegt og ósanngjarnt að biðja þær að sýna stillingu og gæta hófs í kjarakröfum sínum. Skilaboðum ríkisstjórnarinnar og okkar sem hér sitjum ætti frekar að beina til atvinnurekenda, að sýna sanngirni í komandi kjarasamningum og taka mið af því efnahagsumhverfi sem við búum við og láta sig það varða að það fólk sem hjá þeim starfar og skapar þann auð sem þeir njóta góðs af geti lifað sómasamlegu lífi án þess að slíta sér algerlega út á líkama og sál.

Það er oft vísað í rannsóknir sem sýna að hér séu góð laun og færri unnar vinnustundir á Íslandi miðað við nágrannaríki sem við miðum okkur við. Hins vegar er hærri húsnæðiskostnaður, hærri vextir og hærri verðbólga. Einnig eru ekki teknar inn í dæmið unnar vinnustundir eins og t.d. ólaunuð störf sem kannanir sýna að konur taka að mestum hluta á sig hvað varðar umönnun barna og heimilisstörf, sem gjarnan er kallað önnur og þriðja vaktin. Og ekki er tekið inn í dæmið þær aukavinnur sem láglauna- og millitekjufólk stundar svart til að geta staðið í skilum og átt fyrir mat út mánuðinn. Það er eins og það megi ekki ræða það, það sé þá ekki til og sé ekki vandamál. Þótt dagvinnustundir sem eru gefnar upp séu færri er það staðreynd að hér er svartur markaður í iðnaði og þjónustu sem er kominn til vegna hárrar verðbólgu og vaxtahækkana sem gera það að verkum að fólk nær ekki endum saman. Að tækla verðbólgu og vaxtahækkanir er ekki á ábyrgð almennra launþega. Það er á ábyrgð þessarar ríkisstjórnar og stofnana sem hún stýrir. Ég vil biðla til ríkisstjórnarinnar að sýna stillingu og meðalhóf þegar kemur að kröfum til launafólks og vera sanngjörn í fyrirhuguðum kjarasamningum.

###

Forseti. Ríki heims funda þessa dagana um loftslagsvandann í Dúbaí á COP28. Þar er Ísland aðili að loftslagshamfarasjóði sem hefur það hlutverk að veita stuðning vegna tjóns sem fátækari ríki verða fyrir vegna loftslagsbreytinga. Það er vel þó að ég telji til skammar að ríkisstjórninni finnist litlar 80 milljónir vera ásættanlegt framlag í þann sjóð. Þetta sýnir enn og aftur að í loftslagsmálum er meira um fögur fyrirheit en efndir af hálfu Íslands.

Loftslagsváin er alþjóðlegt vandamál sem hefur mjög ólík áhrif eftir því hvar fólk er búsett. Þannig eru áhrifin bæði alvarlegri og valda meiri eyðileggingu í því sem er oft kallað hið hnattræna suður, en það eru fátækari ríki heims sem hafa færri úrræði til að aðlaga sig eða bregðast við hamförum af völdum loftslagsbreytinga. Við hér í norðri höfum fleiri úrræði til að takast á við ástandið og þurfum að hafa það að leiðarljósi á öllum stigum. Íslensk stjórnvöld þurfa að taka ábyrgð á sínum þætti í að skapa það neyðarástand sem nú ríkir og styðja fátækari ríki til að aðlagast og byggja upp græna innviði með réttlátum umskiptum, auðmýkt og mannúð að leiðarljósi. Loftslagsflóttafólk er fólk sem hefur þurft að flýja heimkynni sín vegna áhrifa loftslagsbreytinga sem leitt hafa til öfga í veðurfari, þurrka, flóða, hækkandi vatnsyfirborðs, ástands sem leiðir til fæðuskorts og til vopnaðra átaka. Í dag eru um 110 milljón manns á flótta og því er spáð að neyðarástand í loftslagsmálum muni leiða til allt að milljarðs fjölgunar. Við getum ekki bæði synjað flóttafólki um hæli og neitað að axla ábyrgð á okkar hlut í að skapa vandann. Ég kalla eftir því að við öxlum ábyrgð, að við viðurkennum að við séum ekki að gera nóg, horfumst í augu við það og gerum betur. Grænþvottur þessarar ríkisstjórnar er ekki lengur í boði.

###
