
Frú forseti. Ég ætla að þakka málshefjanda, hv. þm. Oddnýju. G. Harðardóttur, fyrir umræðuna. Þetta eru áleitnar spurningar sem hún varpar fram, ekki síst í okkar litla samfélagi. Það er því af mörgu að taka en mig langar að beina sjónum að síðasta áherslupunkti málshefjanda, um hvort íslenskir neytendur búi við sömu vernd og neytendur á EES-svæðinu. Eins og svo margt sem lýtur að hagsmunum almennings kemur samkeppnislöggjöfin okkur að miklu leyti frá Evrópusambandinu en það er ýmislegt sem við eigum eftir að innleiða í íslensk lög. Þar má nefna evrópsku skaðabótatilskipunina frá 2014 sem eykur verulega möguleika neytenda og fyrirtækja til að sækja bætur vegna samkeppnisbrota. Málið hefur ekki enn farið í gegnum EES-nefndina en það eitt og sér kemur ekki í veg fyrir að íslensk stjórnvöld tryggi íbúum landsins þessa miklu réttarbót.

Ég var málshefjandi í sérstakri umræðu um samkeppnismál hér fyrr í vetur þar sem ég spurði ráðherra málaflokksins m.a. um þetta atriði. Svarið var skýrt: Málið væri mikið umbótamál sem myndi styrkja alla umgjörð samkeppnismála en það yrði ekki innleitt hér fyrr en tilskipunin hefði verið tekin upp í EES-samninginn. Auðvitað eru tilskipanir EES, þ.e. Evrópusambandsins,  ekki innleiddar hér á landi fyrr en það gerist,  en það kemur ekki í veg fyrir að við breytum lögum okkar til samræmis til að tryggja þessa mikilvægu neytendavernd.

Nú er staðan sú að í íslenskum lögum eru ekki sérstök ákvæði um skaðabótaábyrgð þeirra sem brjóta gegn ákvæðum samkeppnislaga og dæmin sýna að í núverandi lagaumhverfi eru skaðabótamál vegna samkeppnislagabrota langt frá því að vera auðsótt. Það er þess vegna brýnt að breyta þessu og bíða ekki lengur eftir þessari innleiðingu frá Evrópusambandinu í gegnum samninginn um Evrópska efnahagssvæðið. Þetta er gríðarlega mikilvægt neytendamál og staðan sýnir og málin sem hafa komið upp undanfarið sýna að neytendur þurfa einfaldlega á því að halda að lögin taki utan um þeirra rétt með þeim hætti.

###

Frú forseti. Við erum hér að ræða afbrotavarnir, mál sem gera á lögreglunni heimilt að bregðast betur en hún getur nú við skipulagðri glæpastarfsemi sem ég held að ekkert okkar velkist í vafa um að fer vaxandi hér í samfélaginu okkar líkt og víðar. Þetta er mál sem fyrirrennari hæstv. dómsmálaráðherra lagði upphaflega fram í árslok 2022 og er síðan eitt þeirra mála sem stjórnvöld kipptu snögglega út af lista þegar þau fóru í skyndilegt sumarleyfi síðastliðið vor. Og nú er málið komið aftur fram.

Það hefur verið mjög skýrt, ekki bara í máli stjórnvalda, dómsmálaráðherra hverju sinni, heldur líka í máli lögreglu að lögreglan hér á landi hefur takmarkaðri heimildir en hún hefur á öðrum Norðurlöndum til rannsókna og afbrotavarna. Ekki síst er það lögreglunni hér fjötur um fót í rannsóknarsamstarfi sem nær yfir landamæri. Við höfum líka fengið mjög skýrar vísbendingar um það frá lögreglunni í öðrum Norðurlöndum og frá stjórnvöldum þar að það að hafa veikan hlekk í slíkri keðju sem norræn samvinna er er mjög slæmt. Sú staða er ekki bara vond fyrir okkur heldur líka fyrir nágrannaþjóðir okkar og getur auðvitað komið í veg fyrir árangursríkt samstarf, sem ég held að fyrst og síðast myndi koma illa niður á okkur.

Þegar málið var reifað fyrst og lagt fram snerist gagnrýnin, svona eins og ég næ utan um það, fyrst og fremst að tvennu; að þess þyrfti að gæta að heimildir lögreglu gengju ekki gegn friðhelgi einkalífs og síðan að samhliða auknum heimildum þyrfti að efla eftirlitið með lögreglunni og það helst áður en þær heimildir sem frumvarpið kvæði á um tækju gildi. Þetta óvænta hlé síðastliðið vor gerði það að verkum að ráðuneytið og nýr ráðherra í kjölfarið fengu greinilega færi á að breyta málinu. Hæstv. dómsmálaráðherra hefur farið hér vel yfir það hvaða breytingar voru gerðar á málinu og lúta þær ekki síst að eftirlitinu með lögreglu í ljósi þessara nýju heimilda sem verið er að leggja til.

Ég er þeirrar skoðunar, í ljósi þeirrar stöðu sem við búum við og þeirrar reynslu sem ekki bara við heldur nágrannalöndin búum nú yfir, að það sé mikilvægt að lögreglan búi yfir heimildum og verkfærum í samræmi við nágrannaþjóðir okkar til þess, eins og ég fór yfir, að hún geti sinnt starfi sínu og gætt öryggis borgaranna frammi fyrir nýjum og óþekktum aðstæðum og til þess að samstarfið við nágrannaþjóðir okkar sé árangursríkt á þessu sviði. Á sama tíma er það auðvitað gríðarlega mikilvægt að löggjafinn standi vörð um friðhelgi einkalífsins og gæti þess að heimildir lögreglu gangi ekki með óhóflegum hætti gegn þessari friðhelgi, sér í lagi ef það er ekki skýrt að því eigi að fylgja öflugt, sjálfstætt og óháð eftirlit.

Lögreglan hefur sjálf kallað eftir skýrara eftirliti. Ég hef ekki rætt við þann einstakling innan lögreglunnar sem ekki bara sér heldur óskar eftir því að slíkt eftirlit sé til staðar. Það er einfaldlega öllum til bóta. Í þessu frumvarpi eru tekin skref í þá átt en athugasemdir sem borist hafa í umsögnum bera það líka með sér að það er rými til að huga betur að umfanginu og skipan þess eftirlits. Síðan er ekki alveg ljóst hvort breytingarnar sem gerðar hafa verið á málinu núna í meðförum nýs ráðherra séu í nægilegu samræmi við annars vegar óskir lögreglunnar og hins vegar í samræmi við umfang heimildanna til eftirlits með borgurum landsins. Ég bendi á umsögn Persónuverndar af því tilefni. Þetta er auðvitað atriði sem allsherjar- og menntamálanefnd mun fara vel yfir í vinnu sinni við málið.

Mig langar hins vegar að nefna aðra breytingu, og ég er ekki sú fyrsta sem gerir það hér í þessari umræðu, sem myndi hafa afar jákvæð áhrif á öryggi og starfsaðstæður lögreglumanna sem og á afbrotavarnir og öryggi borgaranna. Það er að fjöldi lögreglumanna haldist í við í hendur við fólksfjölgun almennt og flóknari og stærri viðfangsefni sem lögreglan stendur frammi fyrir. Þingflokkur Viðreisnar fór nýlega í heimsókn til lögreglunnar á höfuðborgarsvæðinu og ég verð að segja að — nú er ég að forðast að nota þá enskuslettu sem mér hefði verið tamt að nota af þessu tilefni, ég ætla ekki að gera hæstv. forseta það að þurfa að slá í bjöllu af því tilefni — það opnaði augu mín fyrir því sem ég hafði ekki algjörlega gert mér grein fyrir, hvers lags ofboðslegur samdráttur hefur orðið og fækkun í lögreglunni. Það er fækkun vissulega á landsvísu þar sem tæplega 900 lögreglumenn voru á landinu öllu 2013, og þá held ég að allt sé talið til, nemar og aðrir slíkir, en síðan hefur orðið gríðarleg fólksfjölgun. Fjöldi ferðamanna hefur sprungið út og viðfangsefnin hafa orðið flóknari. Það vantar einhver hundruð lögreglumanna upp á að við séum með nægilegan fjölda í takt við þessa þróun.

Höfuðborgarsvæðið sker sig úr að því leyti til að þar er staðan verst. Lögreglumönnum á höfuðborgarsvæðinu hefur fækkað á síðustu 15 árum, ekki hlutfallslega miðað við íbúafjölda heldur hefur þeim einfaldlega fækkað. Þegar síðan eru skoðuð þau atriði sem hafa áhrif á afbrotavarnir þá liggja fyrir upplýsingar um að það er einna mest fylgni á milli fjölda lögreglumanna og færri afbrota. Þetta er skammsýni sem ég á erfitt með að átta mig á, hvernig við höfum látið mál þróast á þennan hátt. Árið 2007 voru lögreglumenn á höfuðborgarsvæðinu 339, árið 2022 voru þeir 297. Þetta er 12% fækkun á sama tíma og íbúum svæðisins hefur fjölgað um 26%. Í ljósi þess að þetta er þéttbýlt svæði þá skerum við okkur ekki bara úr á landsvísu með það hversu fáir lögreglumenn eru miðað við höfðatölu heldur eru viðfangsefnin flókin. Hér eru stærstu afbrotin, alvarlegustu afbrotin, líka þegar kemur að skipulagðri glæpastarfsemi. Höfuðborgarsvæðið sker sig líka úr þegar við berum okkur saman við þéttbýli og borgir í öðrum löndum í kringum okkur.

Það sem ég kalla eftir hér er að við lítum líka til þess að á sama tíma og við erum að taka mikilvægt skref í þá átt að fjölga verkfærum eða bæta verkfæri lögreglunnar þá tryggjum við að það séu einhverjir til að beita þeim verkfærum. Þetta er auðvitað angi af stærra máli. Ég treysti því að allsherjar- og menntamálanefnd fari vel yfir þetta tiltekna mál sem við ræðum akkúrat hér. Ég treysti því líka að hæstv. dómsmálaráðherra, ráðherra lögreglumála, hafi augun á boltanum þegar kemur að stöðu löggæslunnar í heild sinni og ég treysti því líka að hæstv. ráðherra láti aðgerðir í þá veru fylgja orðum. Það verður að segjast eins og er að hæstv. ráðherra situr hér sjöundi í röð ráðherra Sjálfstæðisflokksins. Ekki einn þeirra talaði á þann veg að ætlunin væri að draga úr löggæslu á landinu, heldur þvert á móti. Ég myndi segja: Allt er þegar sjö eru og nú erum við með ráðherra sem vonandi lætur verkin tala.

###

Herra forseti. Sjálfsögð vörn fyrir launafólk í landinu. Það er það sem forsvarsfólk hinnar svonefndu breiðfylkingar verkalýðshreyfingarinnar í kjaraviðræðum við Samtök atvinnulífsins kallar forsenduákvæðið sem þau vilja hafa um þróun vaxta og verðbólgu á næstu árum. Það er mikilvægt að tryggja eins og kostur er að heimili og fyrirtæki búi ekki við reglubundið vaxta- og verðbólguskrið. Það sama á auðvitað við um ríki og sveitarfélög, ekki síst á tímum þegar þau eru jafn skuldbundin og raun ber vitni núna. Það er í þessu sem hina raunverulegu kjarabætur liggja og það er ekki annað að heyra en að flestir átti sig á því. Árangurinn hins vegar er ekkert til að hrópa húrra fyrir, ekki bara nú hin síðustu ár heldur er þetta einn af rauðu þráðunum í efnahagssögu okkar hve illa tekst að koma böndum á vaxtakostnað okkar hér á landi, á þennan séríslenska vaxtakostnað.

Það er í þessu ljósi sérstakt og dapurlegt hve lítinn hljómgrunn tillaga Vilhjálms Birgissonar, formanns Starfsgreinasambandsins, hefur fengið um að fengnir verði óháðir erlendir sérfræðingar til að gera úttekt á kostum og göllum krónunnar og meta hvort við værum betur sett með annan gjaldmiðil. Þetta er risahagsmunamál fyrir bæði heimili og fyrirtæki. Þetta er tillaga sem á fullt erindi inn í kjaraviðræður. Hún á fullt erindi inn í vinnu stjórnvalda. Langtímaraunvaxtamunur, ekki bara við núverandi aðstæður heldur langtímaraunvaxtamunur okkar við okkar helstu viðskiptalönd, er í kringum 3% og þegar teknar eru saman skuldir opinberra aðila, skuldir fyrirtækja og skuldir heimila þá hleypur þessi aukakostnaður á hundruðum milljarða króna. Hvernig er það ekki forgangsmál stjórnvalda, samtaka atvinnurekenda, hagsmunasamtaka, einstakra starfsstétta, verkalýðshreyfingarinnar og fleiri að kafa ofan í þessi mál? Hvað kostar krónan okkur? Hvaða kosti eigum við aðra í stöðunni með hagsmuni þjóðarinnar í huga?

###

Herra forseti. Ég þakka hæstv. ráðherra fyrir svarið. Það er auðvitað rétt að það er gríðarlega mikið álag á kerfinu. Við þekkjum það öll. Nákvæmlega þess vegna finnst manni liggja ljóst fyrir að eitt af lykilverkunum sé að hreinsa það af því sem er ekki annað en óþarfaskriffinnska þegar upp er staðið og í öllu falli að hafa upplýsingar fyrir hendi um hvort þetta fyrirkomulag, þetta tilvísanakerfi sem virðist býsna alltumlykjandi, svari raunverulega kostnaði. Ef staðreyndin er sú að á sex árum hafi ekki verið farið í það að átta sig á því hvort þetta spari tíma lækna, auki aðgengi fólks, bæti meðferð fjár — þetta eru allt grunnstoðir í því risavaxna verkefni sem er að bæta og tryggja hér áfram gott heilbrigðiskerfi — ef þær upplýsingar liggja ekki fyrir þá er það auðvitað ekki nógu gott. Ég tók þessa barnalækna sem dæmi af því að það er nærtækast og vegna þessa ákalls frá heimilislæknum, en dæmin eru bara svo miklu fleiri. Ég ætla að túlka svörin þannig, og kannski getur hæstv. ráðherra verið skýrari með það í seinni umferð, að raunverulega sé verið að fara í vinnu þannig að við fáum upplýsingar um það upp á borð hvort þetta sé kerfi sem virkar fyrir okkur eða hvort tími sé kominn til að snúa og finna aðrar leiðir.

###

Herra forseti. Við þekkjum stöðuna á heilsugæslum landsins. Við vitum af erfiðleikum fólks við að fá tíma þar sem persónulegar tengingar og smá frekja er gulls ígildi í kerfi sem er sprungið. Við vitum líka af óheyrilegu álagi á heimilislækna en könnun frá síðasta ári sýnir að 25% þeirra hafa íhugað mjög alvarlega að fara í veikindaleyfi. Formaður Félags íslenskra heimilislækna segir að þessar sláandi niðurstöður hafi því miður ekki keyrt af stað þær breytingar sem læknar hefðu viljað sjá í kjölfarið. Þetta er í samræmi við orð formanns Læknafélags Íslands sem segir lækna upplifa í auknum mæli samráðsleysi við sig við mótun heilbrigðiskerfisins. Það er eiginlega sturlað að í þessu ástandi skuli skriffinnska að kröfu stjórnvalda vera að kæfa læknana. Nú virðist mælirinn fullur og þeir farnir að taka málin í sínar eigin hendur eftir áralanga þrautagöngu við að ná eyrum stjórnvalda. Félag íslenskra heimilislækna hefur sent frá sér áskorun til félagsmanna um að hætta að skrifa tilvísanir vegna barna þegar læknarnir eiga enga beina aðkomu að málinu nema einungis að skrifa út tilvísun að kröfu stjórnvalda svo að fólk geti fengið niðurgreiðslu frá Sjúkratryggingum. Í áskoruninni kemur fram að þrjú ársverk heimilislækna fóru í slíkar tilvísanir vegna barna á síðasta ári og þetta er bara brot af skriffinnskunni. Þetta veldur auðvitað ekki bara óþarfaálagi á lækna heldur líka foreldra sem þurfa að þvælast um í kerfinu til að þóknast kerfinu.

Mig langar til að spyrja hæstv. heilbrigðisráðherra hvort hann hafi upplýsingar um það hvort þessi krafa undanfarinna ára, krafa stjórnvalda um tilvísanir, hafi leitt til þess að betur sé farið með almannafé, hvort krafan hafi leitt til betri þjónustu við notendur kerfisins, hvort ráðherra hafi upplýsingar um að kraftar lækna séu betur nýttir með þessari skriffinnsku og í raun og veru,  af því að það liggur ekki ljóst fyrir, fyrir hverja þetta kerfi er hugsað.

###

Frú forseti. Þetta hefur verið fín umræða hér um Norðurlandasamstarf, bæði af hálfu ráðherra, sem fór hérna yfir störf norrænu ráðherranefndarinnar í formannstíð Íslands — og það verður að segjast eins og er, svo ég byrji nú á því, að það er algerlega ljóst að hæstv. ráðherra Guðmundur Ingi Guðbrandsson stóð sig gríðarlega vel sem samstarfsráðherra Norðurlanda. Það var ánægjulegt að taka þátt í fundum Norðurlandaráðs þar sem þingmenn annarra Norðurlanda höfðu orð á því hve aðgengilegur  samstarfsráðherrann væri sem fór með formennskuna og hversu mikinn áhuga hann sýndi þessu samstarfi. Það skiptir okkur máli, svo því sé til haga haldið, og ég veit að þeir tveir hv. þingmenn, Bryndís Haraldsdóttir, sem er formaður Norðurlandaráðs núna, og Oddný G. Harðardóttir, sem er varaformaður Norðurlandaráðs, situr hér í forsetastól, munu sannarlega ekki vera síðri fulltrúar okkar Íslendinga, bæði þings og þjóðar, í störfum sínum á þessu ári.  En Ísland er nú tekið við formennskunni í Norðurlandaráði, eins og hv. þingmenn hafa farið yfir í ræðum sínum og ekki síst hv. þm. Bryndís, títtnefnd, sem fór yfir formennskuáætlun Íslands. Ég hef ekki neinu við þau orð að bæta. Hv. þm. Orri Páll Jóhannsson, kollegi minn í Norðurlandaráði,  fór líka yfir málið. En mig langaði að verja smátíma í að fara nokkrum orðum yfir vinnu vinnuhóps forsætisnefndar Norðurlandaráðs sem er að endurskoða Helsinki-samninginn, þ.e. þessa stjórnarskrá Norðurlandasamstarfsins, ef svo má segja. Hið rétta og formlega er að vinnuhópurinn er að skoða málið og meta þörfina á endurskoðun. Það er svolítið tæknilegt orðalag en það velkist svo sem enginn í vafa um að það sem við erum að gera er að koma með tillögu um ekki endilega hvort eigi að endurskoða heldur hvaða þætti ætti þá að taka til skoðunar. Hugmyndin er að vinnuhópurinn skili tillögum sínum til forsætisnefndar Norðurlandaráðs á þemaþingi ráðsins í Færeyjum í byrjun apríl.

Líkt og hv. þingmaður, formaður Norðurlandaráðs, fór hér yfir áðan um skipan hópsins þá er það stundum svolítið flókið og kerfið á það til að búa til ýmsar áskoranir fyrir fólk. Norðurlandaráð er þannig samsett að til viðbótar við að vera skipað 87 þingmönnum frá öllum Norðurlöndum, og síðan auðvitað sjálfsstjórnaríkjunum þremur eftir fyrir fram ákveðnu skipulagi, eru líka starfandi ákveðnir pólitískir hópar innan Norðurlandaráðs. Þeir eru fimm og svo geta einstaka þingmenn verið utan flokka ef þeim svo sýnist af því að við erum jú í pólitík og ekki alltaf sammála. Þó að við séum eitt samþættasta hérað heims, Norðurlöndin, og sannarlega sammála um mun meira en við erum ósammála um, þá er það engu að síður þannig að við erum jú í pólitík þannig að þessir pólitísku flokkahópar stýra vinnunni auðvitað líka og við sem þingmenn  Íslandsdeildarinnar t.d., held ég að fari rétt með, sitjum í fjórum af þessum flokkahópum. Já, akkúrat. Það er líka sú tilhögun sem þurfti að koma, þ.e. fulltrúar bæði landsdeildanna og flokkahópanna voru fulltrúar í þessum vinnuhópi. Þannig að vinnan við að koma vinnuhópnum á laggirnar hefur næstum því tekið jafn langan tíma og vinnan sem hefur farið í endurskoðunina en þá fórum við líka af stað fyrir alvöru, svo það sé bara sagt.

Ég sit sem sagt í þessum vinnuhópi fyrir Íslandsdeildina en jafnframt er ég formaður miðjuflokkahóps Norðurlandaráðs, sem er næststærsti flokkurinn. Þar eru  þrír flokkar hér á þingi, svo dæmi sé nefnt. Auk Viðreisnar, míns flokks, eru  það Framsóknarflokkurinn og Flokkur fólksins. Allir þessir flokkar eiga fulltrúa í Norðurlandaráði, fyrir Ísland. Vinnan fór af stað á þennan hátt: Ég hóf leik sem varaformaður en vegna veikinda formannsins, norsks þingmanns flokkahóps jafnaðarmanna, þá tók ég við sem starfandi formaður þar til  Jorodd Asphjell kemur til baka, vonandi hið fyrsta, og hef þess vegna stýrt vinnunni undanfarnar vikur. Þetta hefur verið mjög áhugavert.

Umræðan um þörfina á endurskoðun samningsins, sem var undirritaður  1962 — er það ekki rétt hjá mér? — hefur ekki tekið miklum breytingum. Hún hefur farið um víðan völl undanfarin ár. Þeir eru til, og ég tilheyri þeim hópi svo sem, sem telja þörfina töluvert mikla á að skerpa á ákveðnum hlutum þótt ekki séu teknar einhverjar gríðarlegar kollsteypur, á meðan öðrum finnst þetta alger óþarfi, það sé hægt að skerpa á samstarfinu á einhvern annan hátt. Svo eru flestir kannski einhvers staðar inni á milli. En það er algerlega klárt að hin ófyrirleitna og grafalvarlega, hræðilega innrás Rússa í Úkraínu fyrir núna tveimur árum breytti afstöðu fólks. Í  fyrsta lagi gjörbreytti hún umræðunni í Norðurlandaráði og afstöðu fólks til   þarfarinnar á því að endurskoða þennan samning. Þá á ég við það að samningurinn tekur ekki  að neinu leyti til öryggis- og varnarmála og það var þunginn í umræðunni. Vinnuhópurinn tekur eiginlega þann þunga sem verið hefur í umræðunni á fundum og þingum Norðurlandaráðs, frá því að Rússar réðust inn í Úkraínu, um öryggis- og varnarmál og fulltrúar Eystrasaltsríkjanna hafa tekið þátt í þeirri umræðu, hafa verið mjög sýnilegir á fundi Norðurlandaráðs, enda fara hagsmunir okkar þar um öryggi og frið í þessum heimshluta náttúrlega algerlega saman. Umræðan var um öryggis- og varnarmál, um viðbúnað, varnarviðbúnað, um samfélagsöryggi og síðan bara áherslu þessa óörugga ástands á aðra þætti sem eru auðvitað svo mikilvægir  öllum, en við erum með flokkafókus á Norðurlönd. Síðan er auðvitað alltaf hliðarauga á frið á norðurslóðum, mikilvægi þess, líkt og hv. þm. Bryndís Haraldsdóttir fór hér vel yfir áðan, og er svona lykilatriði í formennskuáætlun okkar núna.

Þetta voru stóru atriðin fyrst. Síðan  komu tillögur og ég er ekki auðvitað í neinum færum til að kynna þær hér, þetta á eftir að fara sinn gang innan vinnuhópsins. Við eigum eftir að skila tillögum til forsætisnefndar, eins og ég sagði, sem verður í byrjun apríl. Forsætisnefnd tekur síðan afstöðu og svo er málum vísað eftir atvikum áfram til ríkisstjórna Norðurlanda.

Eftir að þessari umræðu var lokið þá fór fókusinn yfir á loftslagsmál og umhverfismál, sem er að sjálfsögðu gríðarlega mikilvæg umræða líka og mikilvægt að við gleymum þeim áherslum ekki  á þessum óróatímum sem við lifum núna. Þetta er að mörgu leyti nátengt. Það er  svo sem önnur  umræða en auðvitað má rekja stóran  hluta þess ófriðar sem ríkir í heiminum   til stöðunnar í loftslagsmálum og hvernig við ætlum að bregðast við og hver helsta hættan er. Þar  fór töluverður tími í að ræða þau mál, enda er ekki farið mörgum orðum um það heldur í Helsinki-samningnum eins og hann er núna, enda barn síns tíma að því leyti til. Síðan fór umræðan og vinna hópsins yfir í aðra þætti eins og velferðarsamfélagið okkar, fór yfir í menntun og menningu, yfir í tungumálin og annað slíkt, samskipti okkar við t.d. okkar norrænu þingmenn á Evrópuþinginu. Það tengist að ákveðnu leyti öryggis- og varnarmálum þannig að við erum komin býsna langt.

Heyr, heyr.Ég er bókstaflega að renna út á tíma og ég er ekki byrjuð að tala um það sem mig langaði að verja töluverðum tíma í og það er staða vina okkar í Færeyjum, á Grænlandi og Álandseyjum. Þeir hafa mikinn áhuga á að nota þessa endurskoðun til þess að tryggja betra aðgengi sitt að Norðurlandaráði. Við Íslendingar höfum alltaf og munum halda áfram að taka vel í það og styðja það, ekki bara vegna  velvildar okkar í garð þessara frændþjóða okkar og skilnings á því hvað það er að vera lítil þjóð, heldur vegna þess til viðbótar að þannig verður Norðurlandaráð og norrænt samstarf enn þá sterkara, með sterkari röddum þessara aðila. Það er hluti af vinnunni og það er frábært að sjá hvað það er mikil samstaða um það. Það ríkja auðvitað samningar milli Dana annars vegar og Færeyja og Grænlands og samningar á milli Finnlands og Álandseyja, en allir þessir aðilar hafa komið gríðarlega sterkir inn. Við höfum náð góðu samtali um þessi mál, ekki allt á sér stað á vinnufundum heldur líka í tveggja manna tali eða tveggja þjóða tali, ef svo má segja. En ég er sannfærð um það að við eigum eftir að sjá góðar og jákvæðar breytingar á Norðurlandasamstarfinu þegar kemur til samningsins. En hitt er síðan að við verðum bara sterkari, Norðurlöndin saman, með betra samstarfi.

###

Herra forseti. Mig langar að byrja á því að leiðrétta þær fullyrðingar hæstv. fjármálaráðherra að Viðreisn hafi verið með miklar útgjaldatillögur. Það er einfaldlega rangt. En þetta er kannski nálgun á ríkisfjármálin sem ég er akkúrat að gagnrýna hér, það eru óábyrgar yfirlýsingar, það eru fullyrðingar um að það eigi að fara að laga hlutina bráðum, t.d. í vor, af því að það á að ræða þessa hluti. Það á að ræða aðhaldið í vor þegar fjármálaáætlun er lögð fram, það á ekki að gera það, það á að ræða það. Við þekkjum öll, því miður, ekki síst heimili landsins á eigin buddu, hver niðurstaðan er af ríkisfjármálunum þegar þessir ríkisstjórnarflokkar koma saman og ræða sig í gegnum hlutina. Það sem gerist t.d. í millitíðinni er að það eru kjarasamningar og það skortir nú ekki á yfirlýsingar um það hvernig ríkið ætli sér að koma að þeim kjarasamningum með enn frekari ríkisútgjöldum eða í besta falli skorti á aðhaldi í ríkisfjármálum.

Mig langar að spyrja hæstv. ráðherra hér í lokin: Hvernig sér hún fyrir sér að ríkið komi að kjarasamningunum þegar staðan í ríkisfjármálum er svona? Er það óútfylltur tékki sem síðan á að ræða í fjármálaáætlun, svo í fjárlögum næsta árs, svo fjármálaáætlun þarnæsta árs og svo koma kosningar og þá haga þessir ríkisstjórnarflokkar sér eins og þeir séu í stjórnarandstöðu og gagnrýna stöðu ríkisfjármálanna? Er það planið? Hvað er planið, hæstv. ráðherra?

Forseti minnir á að ræðutími í óundirbúnum fyrirspurnum er takmarkaður við tvær mínútur í fyrri ræðu og eina mínútu í síðari ræðu.

###

Herra forseti. Ríkisfjármálin eru í ólestri. Með áframhaldandi óbreyttri nálgun þessarar ríkisstjórnar eru tvær leiðir færar: Hærri skattar á millistéttina eða auknar skuldir sem næsta kynslóð mun þurfa að borga. Hvort tveggja er auðvitað ótækt. Heiðar Guðjónsson fjárfestir gaf ríkisstjórninni þessa einkunn í útvarpinu í morgun: Hún eyðir eins og drukkinn sjómaður, alveg sama hvað gerist, það er ekkert sem stoppar. Þetta er rétt, útgjöldin hafa vaxið. En hvað stendur eftir? Hefur þjónustan í heilbrigðiskerfinu batnað, í skólakerfinu, í samgöngum? Svarið við þessu er nei. Meira að segja í blússandi hagvexti var ríkissjóður rekinn með halla og allir sem hafa komið nálægt rekstri vita að aðhald þarf að vera stöðugt og markvisst, líka á góðu árunum, sérstaklega á góðu árunum, því annars er erfitt að komast í gegnum þau mögru.

Saga þessarar ríkisstjórnar dregur óneitanlega úr trúverðugleika þess þegar nýr fjármálaráðherra segist ætla að viðhalda ábyrgri fjármálastefnu og ábyrgri efnahagsstefnu. Hvar ætlar ráðherra að skera niður? Hvar ætlar ráðherra að draga úr vexti báknsins án þess að það komi niður á grunnþjónustunni? Ætlar ráðherra loksins að fara að forgangsraða útgjöldum með hagsmuni almennings í huga? Ætlar ráðherra loksins að fara að skera af efstu lögum stjórnsýslunnar? Þetta eru hlutir sem Viðreisn hefur ítrekað kallað eftir undanfarin ár. Það er kominn tími til þess að stjórnvöld gefi þingi og þjóð skýr svör um nálgun sína í efnahagsmálum.

###

Herra forseti. Þegar Lísa í Undralandi spurði köttinn til vegar sagði hann á móti: Hvert ertu að fara? Ég veit það ekki, svaraði Lísa. Þá skiptir ekki máli hvaða leið þú velur, sagði kötturinn. Þetta þekkta samtal úr sögu Lewis Carrolls frá árinu 1865 er óþægilega lýsandi fyrir vegferð ríkisstjórnarinnar í heilbrigðismálum, því miður. Alla tíð þessarar ríkisstjórnar hefur verið talað um að styrkja heilsugæsluna, auka þjónustuna og fjölga heilsugæslustöðvum til að minnka álagið á bráðamóttöku Landspítala. Þetta hljómar vel. En ef hæstv. ríkisstjórn byggi í raunheimum, þar sem almenningur býr, þá myndi hún sjá að þetta eru orðin tóm. Þau sem hafa reynt að bóka tíma hjá lækni vita að það er oftar en ekki ómögulegt því að það er búið að loka fyrir tímabókanir. Heimilislæknar búa við þær aðstæður að þeir hafa ekki undan að útbúa tilvísanir til annarra lækna, nú eða til sjúkraþjálfara eða tilvísanir fyrir stoðtæki, hækjur, fullorðinsbleiur eða eitthvað annað. Heilbrigðisstarfsfólkið okkar á annað og betra skilið en svona skriffinnsku- og tilvísanafargan, ekki síst þegar tilgangurinn er óljós og afleiðingarnar eru enn frekara álag á heilsugæsluna. Ríkisstjórnin hefur sett meiri fjármuni inn í heilbrigðiskerfið en henni hefur mistekist að nýta þá fjármuni vel, að nýta þá fjármuni almennilega í þágu notenda. Í samtölum okkar í Viðreisn við forsvarsfólk heilbrigðisstofnana hefur enda skýrt komið fram aukið ákall eftir almennilegri stýringu í kerfinu vegna þess að án slíkrar stýringar er viðbótarfjármunum hreinlega sóað. Munið þið hvernig kötturinn svaraði Lísu? Það er kominn tími til að stjórnvöld hlusti. Afsakanir um ríkisstjórn sem brúar allt pólitíska litrófið ganga ekki lengur, herra forseti. Það er öllum sama. Fólk vill bara heilbrigðiskerfi sem virkar.

###

Frú forseti. Það var mikilvægt að koma Íslandi af gráum lista FATF, eða Financial Action Task Force, sem tókst haustið 2020, en þar eru ríki sem sæta auknu eftirliti vegna ófullnægjandi varna gegn peningaþvætti og fjármögnun hryðjuverka. Nú nokkrum árum síðar má hins vegar spyrja hvort við höfum gengið of langt, annaðhvort með lögum og reglugerðum eða með túlkun. Ég geri sannarlega ekki athugasemdir við auknar kröfur um upplýsingagjöf frá stjórnmálamönnum og öðrum í opinberum valdastöðum né heldur að ákveðnar kröfur séu gerðar til náinna fjölskyldumeðlima vegna stjórnmálalegra tengsla, en við göngum lengra. Skráning raunverulegra eigenda var eitt skilyrði þess að komast af gráa listanum. Í þeim lögum eru stjórnarmeðlimir félagasamtaka, þar sem eigendur eru ekki sérstaklega tilgreindir, skráðir sem raunverulegir eigendur. Ef í slíkri stjórn eru einstaklingar með stjórnmálaleg tengsl, annaðhvort sjálfir eða í gegnum fjölskyldu, þá er fjandinn laus, eða með öðrum orðum absúrd krafa gerð um upplýsingagjöf allra stjórnarmeðlima, enda þau öll komin á lista yfir tilkynningarskylda aðila.

Svo er það auðvitað ljóst að seta á svona lista getur sett fólki alvarlegar skorður í raunverulegum störfum sínum vegna þess að við erum jú að tala hér um afleiðingar af sjálfboðaliðastarfi í félagasamtökum. Þetta setur í raun og veru félagafrelsi og atvinnufrelsi fólks skorður, leyfi ég mér að segja, að ég tali ekki um persónuverndina. Ég nefni sem dæmi um af hverju þessi staða er eins og hún er að í Evrópulöggjöfinni er gerður greinarmunur á stjórnmálafólki, á fjölskyldum stjórnmálafólks og síðan á samstarfsaðilum, þar með talið þeim sem slysast til að sitja í stjórn félagasamtaka í sjálfboðavinnu með einhverjum með slík tengsl. En hér á landi, í íslenskri löggjöf, gilda allar reglur jafnt yfir þessa þrjá flokka og þar má spyrja: Af hverju? Er það til að gera okkur hér sem setjum lögin eða embættismönnunum lífið einfaldara? Það er sannarlega ekki til að einfalda líf fólks og það hlýtur jú að þurfa að vera okkar hlutverk líka. Við hljótum að geta barist gegn peningaþvætti og fjármögnun hryðjuverka með aðeins minna íþyngjandi hætti fyrir fólkið í landinu.

###

Herra forseti. Ég vildi rétt koma upp í lokin til að árétta það sem hefur komið fram í atkvæðaskýringum þingmanna Viðreisnar. Þetta er frumvarp sem við getum ekki stutt. Það er hægt að bera virðingu fyrir því, þó að maður sé ekki sammála í pólitík, að verið er að fara í umtalsvert og sársaukafullt aðhald til að vinna bug á verðbólgu. Það er hægt að bera virðingu fyrir pólitík, þó að maður sé ósammála henni, þar sem farið er í mikla útgjaldaaukningu til að mæta þörfum fólks sem sannarlega þarf á aðstoð að halda. Það er nauðsynlegt að gera hvort tveggja með stífri forgangsröðun en það er ekki hægt að styðja frumvarp sem gerir ekkert af þessu, sem er hlutlaust á þeim tíma sem við búum við núna. Þingflokkur Viðreisnar er á rauða takkanum við afgreiðslu þessa frumvarps og mig langar að taka fram að það var ekki einfalt mál að vera á gula takkanum í ýmsu sem skiptir máli og er jákvætt og gott. En eins og við fórum yfir í upphafi þá er prinsippið okkar að þetta eru ekki okkar fjárlög. Við hefðum ekki raðað gríðarlegum tekjum ríkisins á þennan hátt. Við hefðum hagað þessu frumvarpi öðruvísi. Þetta er ekki okkar frumvarp.

###

Herra forseti. Það er síðla kvölds og einhverjir kannski ekki alveg með á nótunum að lesa milli línanna, en hingað hafa tveir hv. þingmenn Viðreisnar komið upp og lýst afstöðu sinni til málsins. Ég vildi bara að vera skýr á því að ég tek undir lýsingar þeirra á málinu, vinnubrögðum og hvernig það hefði mátt búa betur um hnútana til að ná markmiðum og svo það að illa ígrundaðar álögur til viðbótar á heimili landsins og fyrirtæki eru kannski ekki tímabærar akkúrat núna þegar ávinningurinn er jafn óljós og raun ber vitni. Þingflokkur Viðreisnar getur því ekki stutt þetta mál.

###

Herra forseti. Við greiðum hér atkvæði um varnagla sem Brussel-ruglið leyfir okkur að setja við þá staðreynd að hér ríkir orkuskortur. Við getum, vegna neytendaverndar frá Evrópusambandinu, tryggt hag heimila í þeim aðstæðum. Við getum öll haft skoðun á því af hverju við erum í þessum aðstæðum. Það verður rætt síðar. Við getum líka haft skoðun á því hvernig við komum okkur út úr þeim aðstæðum. Það verður rætt síðar og vonandi verður eitthvað gert í því annað en að ræða það bara. En núna ber okkur skylda til þess að horfa raunsætt á stöðuna og grípa til aðgerða sem tryggja hag heimila komi til skerðinga, ekki bara vegna þess að það er lítil vatnsstaða heldur vegna þess að hér hefur ríkt kyrrstaða í orkuframleiðslu í málum þjóðarinnar. Það getur flætt á milli heimila annars vegar og stórnotenda hins vegar af því að lagaramminn eins og hann er í dag kemur ekki í veg fyrir það. Í meðförum atvinnuveganefndar urðu því miður neikvæðar breytingar sem ég setti skriflegan fyrirvara við í nefndarálitinu. Ég get ekki samþykkt þá breytingu í ljósi þess að við höfum ekki haft tíma til að fá úr því skorið hvað hún raunverulega þýðir. En þingflokkur Viðreisnar styður þetta mál, styður að það sé tryggt að heimili landsins beri ekki skarðan hlut frá borði í þessum aðstæðum.

###

Herra forseti. Ég þakka hv. þingmanni fyrir andsvarið. Það er auðvitað alveg hárrétt að við erum svolítið föst í þessari stöðu núna vegna þess hvernig mál hafa þróast. En við erum aftur kannski komin að því líka að það þarf að tryggja hag heimilanna. Það getur þýtt að stórnotendur verði að einhverju leyti skertir, komi til þessara aðstæðna sem ég held að við sameinumst öll um hér, eins ólíka skoðun og við höfum á stöðu mála og af hverju þetta er svona og hvernig hefði átt að komast fram hjá þessu o.s.frv. — við erum öll sammála um að við viljum trúa því að þetta gerist ekki. Ég er ekki sérstaklega vongóð samt sem áður. En það er líka þetta, þessi breytingartillaga sem síðan kemur inn — af því að hv. þingmaður talar um atvinnulífið og þá notendur sem eru með samninga og það þarf að virða,  að þá er þarna í breytingartillögu við þetta mál, sem ég hef gert athugasemdir við,   eiginlega verið að tryggja það varðandi minni vinnslufyrirtæki sem hafa verið með helminginn af heimilamarkaðnum, að komi til skerðingar þá fái þau raunverulega frítt spil til að selja meira til stórnotenda  á meðan Landsvirkjun, sem er með hinn helminginn, er komin með minni heimildir. Eins og það sé ekki nóg samt í óreiðunni á þessum markaði þá er bara  með þessu ákvæði hér, til viðbótar við að tryggja hag heimila,  verið að skekkja myndina enn frekar.

Ég  hef svo sem ekki beinlínis spurningu til hv. þingmanns um þetta. Hann situr ekki í nefndinni og ber ekki ábyrgð á þessu kraðaki,  en kannski  bara þetta: Mig langar að vita — vegna þess að þetta eykur náttúrlega enn frekar þörfina á því að við komum þessum málum í lag. Ég verð að segja líka að ég er ekki sérlega vongóð um að við stöndum hér að ári liðnu þegar þetta fellur út og segjum: Nú er það bara búið og nú getum við fellt þetta úr gildi og við stóðum okkur í stykkinu. Ég óttast að það sé bara alls ekki reyndin og sé reyndar engin teikn á lofti um það. Þetta er orkuframleiðslan eins og hv. þingmaður kom inn á, en þetta snýst  líka um það   að koma skikki á raforkulögin og markaðinn. Það mál hefur líka verið fast í vinnslu í ráðuneytinu.   Telur hv. þingmaður líkur á að það mál komi til framkvæmda núna á vormánuðum?

Ég minni þingmenn á ræðutímann.

###

Herra forseti. Ég þakka hv. þm. Bergþóri Ólasyni fyrir ágæta ræðu. Ég hjó eftir því að í upphafi talaði hann um — og ástæðan fyrir að ég spyr er sú að hv. þingmaður og hans flokkur eru ekki með fulltrúa í atvinnuveganefnd þannig að ég hef bara ekki haft tækifæri til að ræða þessi mál við þá. En hv. þingmaður sagði hér í upphafi að hér væri um að ræða mál sem fæli í sér skerðingu. Það er kannski ákveðin ónákvæmni vegna þess að hér er um að ræða mál sem felur í sér hvernig haga skuli málum ef til skerðingar kemur vegna þess að það verður eitthvað ófyrirséð, hvort sem það er af náttúrulegum ástæðum eða að sú kyrrstaða sem verið hefur í þessum málum undanfarin ár komi endanlega og bíti í afturendann á okkur, eins og nú eru vísbendingar um að hafi gert, þ.e. það er ekki nóg með að kerfið sé   uppselt og eftirspurn töluvert meiri en framboð heldur eru vísbendingar um að þar sé farið að smitast á milli markaða. Það er verið að sækjast í og jafnvel verið að selja orku til stórnotenda til atvinnuuppbyggingar í hin ýmsu nýsköpunarverkefni og svona mætti lengi telja, mikilvæg verkefni,  með því að ganga á þann hluta orkunnar sem hefur verið samstaða um að fari til heimila þó svo að  lagarammann vanti. Það er eiginlega það sem þessu máli, jafn meingallað og það er,   er ætlað að tryggja. Sú skylda sem hvílir á okkur er býsna rík eins og ég fór yfir í ræðu minni hér í dag. Hún er bókstaflega til staðar, sú skylda stjórnvalda að tryggja heimilum þessa orku. Þannig að ég er svona að velta fyrir mér, ef ég má spyrja hv. þingmann um afstöðu hans til þessa máls,  hvort hann hafi einhverjar aðrar lausnir frekar ef þessi tiltekna útfærsla er ekki eitthvað sem þingmaðurinn myndi styðja við þær aðstæður sem við búum við.   Við getum síðan tekið langt samtal um skoðanir okkar á því   að við skulum vera komin í þessar aðstæður.

Ég minni þingmenn á ræðutímann.



###

Herra forseti. Ég þakka kærlega. Ég gleymdi hreinlega, það getur gerst á síðustu metrunum, að lesa þann fyrirvara sem ég hafði lýst í ræðu minni að ég hefði sett við málið, á sama tíma og ég er einn af flutningsmönnum fyrir hönd atvinnuveganefndar og ég er á álitinu. En fyrirvari minn er á þann veg, með leyfi forseta, að frumvarpið sé viðbragð við þeirri alvarlegu stöðu sem framtaksleysi ríkisstjórnarinnar í orkumálum síðustu ár hefur leitt til. Ekki hafi verið gefinn nægilegur tími til að meta áhrif breytingartillögu nefndarinnar um að markaðsráðandi vinnslufyrirtæki, Landsvirkjun, beri að útvega um 73% af raforku inn á heildsölumarkað, þ.e. til heimila og smærri fyrirtækja. Markaðshlutdeild fyrirtækisins á þessum markaði hefur verið um tæplega 50% undanfarin ár. Frumvarpið er sett fram vegna fyrirsjáanlegs orkuskorts sem Landsvirkjun hefur m.a. ítrekað bent á. Erfitt sé að sjá hvernig fyrirtækið á að auka hlut sinn á heildsölumarkaði á sama tíma og virkjanakerfi þess er á fullum afköstum og orkan uppseld. Nefndin hefði þurft lengri tíma til að kanna hugsanlegar afleiðingar þessarar breytingar, þar með talið hvort Landsvirkjun þyrfti mögulega að ganga á gerða samninga við stórnotendur til að uppfylla þá lagaskyldu sem hér er verið að leggja á fyrirtækið varðandi aukna hlutdeild í sölu inn á heildsölumarkaðinn, til heimila og smærri fyrirtækja.

###

Forseti. Við erum hér að ræða þetta mál atvinnuveganefndar, frumvarp til laga um breytingu á raforkulögum, forgangsraforka, með það fyrir augum að tryggja hag heimila og smærri aðila í því ástandi sem við búum við nú á raforkumarkaði. Það er alveg ljóst að við hér í þingsal berum ábyrgð á því að tryggja heimilum, samfélagslega mikilvægum stofnunum og atvinnulífinu í heild nauðsynlega orku. En því miður er staðan sú eftir eyðimerkurgöngu ríkisstjórnarinnar í orkumálum síðustu sex ár að kerfið er uppselt. Það er einfaldlega mun meiri eftirspurn eftir orku en til er og hætt er við að svo verði á næstu árum þegar við búum líka við lagaumgjörð sem eykur að ákveðnu leyti á óvissuna um hvaða áhrif þessi staða hefur á tiltekna aðila, þar með talið heimili, og þá þarf að bregðast við.

Íslenska ríkið hefur skuldbundið sig til að tryggja öllum heimilum landsins raforku af ákveðnum gæðum á sanngjörnu verði sem  er gegnsætt, auðveldlega samanburðarhæft og felur ekki í sér mismunun. Þessi neytendavernd á rætur að rekja til Evrópusambandsins, líkt og svo margt annað þegar kemur að réttindum neytenda. Þetta er tilskipun Evrópuþingsins og ráðsins 2009/72/EB. Tilskipunin gerir ráð fyrir tímabundnum markvissum ráðstöfunum til að tryggja raforkuöryggi almennra notenda þegar þess er þörf. Þetta er sá veruleiki sem við stöndum frammi fyrir og þetta er sá veruleiki sem okkur er falið að bregðast við núna. Við erum auðvitað hvergi nærri hætt og mér liggur við að segja að við séum varla byrjuð að ræða orkumál almennt, stöðu orkumála hér á landi. Viðreisn hefur lýst yfir vilja til þess að aðstoða stjórnarflokkana við að rjúfa þessa kyrrstöðu í orkuframleiðslu og ég vona að þar hlusti menn þegar sagt er að þetta gangi ekki lengur.

En við erum að bregðast við þessu máli sem blasir við heimilum landsins í dag. Eftir áralanga kyrrstöðu er staðan alvarleg en ráðuneyti orkumála er að vinna mál sem lúta að raforkuörygginu þar sem m.a. er verið að skilgreina hlutverk og ábyrgð aðila á markaði, jafnt opinberra aðila sem einkaaðila, hvaða mælikvarðar eigi að liggja þar undir o.s.frv. Þetta skiptir auðvitað máli þegar kemur að þessum lagaramma og ég ætla að leyfa mér að segja það að ég vona, í ljósi þess að þetta mál er mikilvægt, að ríkisstjórninni verði meira úr verki á seinni hluta þessa þingvetrar en henni hefur orðið á hinum fyrri.

Á þingmálaskrá ríkisstjórnarinnar frá því í haust er frumvarp til laga um breytingu á raforkulögum, þ.e. um raforkuöryggi, og þar á að leggja grunn að útfærslu á tillögum starfshópa sem hafa fjallað um raforkuöryggi þar sem m.a. er verið að tala um forgang almennra notenda. Þetta mál er í atvinnuveganefnd í þinglegri meðferð þar sem tilgangurinn er sem sagt að styrkja raforkuöryggi almennings með forgangsröðun komi til skömmtunar vegna óviðráðanlegra atvika, til að mynda vegna framboðsskorts. Þegar hæstv. ráðherra orkumála, Guðlaugur Þór Þórðarson, mælti fyrir þessu máli í haust þá sagði hann í lok ræðu sinnar að hann hefði upplýsingar frá Landsvirkjun um stöðu miðlunarlóna og þar væri slík staða að líklegt væri að það þyrfti að grípa til skerðinga í kringum áramót núna ef staðan breyttist ekki og vegna þess að upplýsingar hefðu komið fram um að eftirspurn eftir grunnorku frá Landsvirkjun væri umfram framboð þá beindi hæstv. ráðherra því til atvinnuveganefndar að með hliðsjón af þessum nýju upplýsingum tæki hún til skoðunar hvort grípa þyrfti til frekari ráðstöfunar. Í kjölfarið fékk atvinnuveganefnd þessa heitu kartöflu í hendurnar, þ.e. að grípa inn í markaðinn til að tryggja öryrki heimila.

Það er ástæða til að gera athugasemdir við þetta vinnulag. Í fyrsta lagi kemur þetta mál mjög seint til þingsins, 28. nóvember. Það er gefinn örstuttur frestur til að koma með umsagnir, rétt ríflega vika sem er ríflega helmingi styttri tími en alla jafna gerist. Það bárust 25 umsagnir og innsend erindi og nefndinni gafst einfaldlega ekki tími til að vinna málið eins og oft er gert, að fara fleiri en einn hring eftir að umsagnir koma inn til að heyra í og þróa málið áfram. Þetta gerist þegar nefndir vinna mál, frekar en að það komi ítarlegra búið með dýpri greinargerð þar sem jafnvel hefur verið heyrt í ákveðnum aðilum þegar mál koma frá ráðherrum viðkomandi málaflokka. Þá hefur nefndin annars vegar ítarlegri mál í höndunum og lengri tíma alla jafna til að vinna það. Það er mjög eðlilegt að hafa þann hátt á að nefndir þingsins grípi til ákveðinna mála þegar upp koma neyðartilfelli eða brýn tilfelli með litlum fyrirvara. Þá verður að hafa þetta neyðarúrræði og við höfum fjölmörg dæmi um það. Þá er miðað að því að hafa málið eins einfalt í sniðum og hægt er. Þetta mál er alls ekki þannig. Þetta kemur engum á óvart. Það hefur verið talað af aðilum á markaði í fleiri ár um mikilvægi þess að koma raforkuöryggismálum þjóðarinnar í ásættanlegt horf. Það hefur lengi verið varað við þeirri stöðu að það gæti mögulega lekið á milli markaða við þær aðstæður sem við búum við, þ.e.  lagaramminn er ekki orðinn skýr og kerfið er uppselt, þá sé raforkuöryggi heimila ekki tryggt vegna þess að hætta sé á að aðrir notendur sækist eftir þeirri orku. Þetta er ekki óvænt og þetta er ekki óviðráðanlegt en þetta er staðan, þannig að við þessu erum við að bregðast.

Það hefur komið upp í umsögnum og umfjöllun nefndarinnar að það hefði verið mjög jákvætt hefði nefndin fengið lengri tíma til að vinna þetta, kalla jafnvel eftir lögfræðiálitum frá óháðum aðilum um áhrif tiltekinna breytingartillagna, og ég ætla að fara aðeins í þetta hér. Það er kannski eðlilegt, þó svo að búið sé að fara býsna vel yfir þetta mál af hálfu framsögumanns, að nefna að málið felur í sér eins og það kemur upphaflega að ef það þurfi að grípa til skerðingar á hinum almenna markaði sem nemur um 20% af heildarmarkaði, á hinum almenna markaði eru heimili og minni fyrirtæki, þá eigi að tryggja heimilum orku. Þá geti opinberir aðilar, Orkustofnun eins og það er í upphaflega frumvarpinu og það tekur væntanlega breytingum, að gefnum ákveðnum skilyrðum þegar það er neyð, gripið inn í og sagt: Það verður að tryggja að heimili landsins fái þá orku sem þau hafa fengið hingað til, að skerðingin komi ekki niður á þeim. Þetta er í mjög einfölduðu máli það sem málið snýst um.

Það eru þrír aðilar á þessum markaði. Landsvirkjun hefur séð um helming hins almenna markaðar og síðan tvö önnur fyrirtæki, HS Orka og Orka náttúrunnar, sem hafa séð um rest í einhverjum hlutföllum sín á milli um þann helming. Í upphaflega málinu, eins og það kemur til atvinnuveganefndar frá ráðuneytinu, er gert ráð fyrir að það sé tryggt að þessi þrjú fyrirtæki selji í sömu hlutföllum, það er sem sagt litið til þess hvernig þau seldu inn á almenna markaðinn árið áður.

Atvinnuveganefnd leggur til breytingu á þessari málsgrein sem er ætlað að tryggja að vinnslufyrirtæki hafi tiltæka forgangsorku fyrir þessa aðila og hún skuli ekki vera í hlutfalli við þessa aðila, þ.e. almenna markaðinn, og það sé ekki þannig að hún eigi að vera í sama hlutfalli og selt var inn á almenna markaðinn árið áður heldur í hlutfalli við heildarframleiðslu vinnslufyrirtækisins síðastliðið ár, eða eins og segir í breytingartillögunni:

„Með því er leitast við að tryggja að öll vinnslufyrirtæki leggi nokkuð af mörkum við að tryggja raforku til þeirra hópa sem frumvarpinu er ætlað að veita vernd.“

Ég verð bara að segja eins og er að þessa setningu skil ég ekki vegna þess að það var nákvæmlega þetta sem gert var með því að tryggja að vinnslufyrirtækin skiluðu inn á almenna markaðinn til heimila og smærri fyrirtækja orku í sama hlutfalli og þau hafa gert árið áður. Þannig var verið að tryggja að þau leggðu sitt af mörkum. Með þessari breytingartillögu er sem sagt verið að breyta málinu umtalsvert frá því sem hugmyndin var þegar nefndin fékk það. Nú er staðan sú að ég ætla ekki að fullvissa áheyrendur eða fólk hér í þingsal um að ég sé alfarið á móti nokkrum slíkum inngripum en það sem ég er hins vegar að segja er: Þetta er of skammur tími fyrir nefndina til að skoða og fara ofan í saumana á afleiðingum þessarar viðbótar, þessarar umtalsverðu breytingartillögu sem kemur frá atvinnuveganefnd, það hefur sem sagt ekki gefist tími til þess. En á meðan við vitum þó að kerfið er uppselt og við vitum að með þessari breytingartillögu er Landsvirkjun í einu vetfangi, komi til skerðingar, komi til þessarar neyðarráðstöfunar, ætlað að selja ekki 50% af hinum almenna markaði orku eins og Landsvirkjun hefur gert hingað til heldur 73%, þá þarf þessi mismunur að koma einhvers staðar frá — og ég árétta að kerfið er uppselt. Eina leiðin fyrir Landsvirkjun til að bæta þessu við er þá að ganga á aðra samninga. Landsvirkjun hefur gert langtímasamninga við stórnotendur, í einhverjum þeirra eru möguleikar til skerðingar vegna óviðráðanlegra aðstæðna, verði bilun eða náttúruvá eða bara ef staðan í lónunum okkar er slík, og það er í sjálfu sér eðlilegt; ef orkan er ekki til þá er hún ekki til. En ég hygg að stórnotendur sem hafa gert samninga mörg ár fram í tímann um óskerðanlega raforku, um forgangsorku, muni gera athugasemdir við það ef Landsvirkjun stendur ekki við gerða samninga vegna þess að Landsvirkjun er að selja heimilum umfram það sem hún hefur gert hingað til. Það getur vel verið að þessu sé einfalt að svara en við fengum bara ekki tíma til að fara ofan í saumana á því. Við fengum ekki tíma til að fá lögfræðiálit á þessu máli, annað en það sem kom frá Landsvirkjun sem fann þessu allt til foráttu.

Gott og vel, segjum sem svo: Við skulum fá lögfræðiálit frá óháðum aðilum. En það er ekki til staðar og því er ég með fyrirvara á þessu máli. Ég lýsi yfir ákveðinni vanþóknun á því að vera sett í þá stöðu að fá í hendurnar sem nefndarmaður í atvinnuveganefnd mál sem á að tryggja hag heimila og smærri fyrirtækja ef og þegar kemur til skerðingar í kerfi sem er algerlega uppselt, fá síðan þessa breytingartillögu inn á síðustu dögum og fá ekki tækifæri til að kafa ofan í hana og átta mig á því hvað hún raunverulega þýðir. Ég hef um tvennt að velja: Taka mig af málinu, vera ósammála, vera á móti máli sem raunverulega er ætlað að tryggja hag heimila, eða þá vera á málinu, sýna það að ég vil, og minn flokkur vegna þess að ég tala nú fyrir hönd hans, tala fyrir hönd Viðreisnar hér, tryggja hag heimilanna. Við teljum það vera forgangsatriði en það þýðir þessi inngrip án þess að ég viti nákvæmlega og hafi fengið kost á því að átta mig á því hvað þetta raunverulega þýðir. Þess vegna er ég með þennan skriflegan fyrirvara minn á málinu sjálfu.

Ég ætla ekkert að fara nákvæmar ofan í akkúrat þetta mál. Það mun hafa sinn gang og ég hygg að við höfum ekki heyrt það síðasta um afleiðingar þess. En það eru fleiri breytingar sem mig langaði aðeins að fara ofan í hér. Það er talað um í textanum með breytingartillögunni að nefndin beini því til fjármálaráðherra, sem fer jú með hlut ríkissjóðs í Landsvirkjun, að leitað verði leiða til að stórnotendum verði gert kleift að endurselja hluta þeirrar orku sem þeir hafa samið um kaup á sé vilji til þess hjá stórnotendum og sú orka seld á gegnsæjum og skipulögðum raforkumarkaði sem hafi leyfi til þess samkvæmt 18. gr. raforkulaga. Hér hefði ég líka viljað sjá tekið aðeins vægar til orða vegna þess að eftir því sem umsagnaraðilar og gestir hafa bent á getur þessi endursala, ef illa er að verki staðið, einfaldlega unnið akkúrat öfugt við það sem ætlunin er og leitt til skerðingar á raforku. Það er kannski ekki til þess sem refirnir eru skornir í þessu tiltekna máli.

Það er líka verið að tala um að gildistími ákvæðisins verði styttur um ár, að í stað þess að gilda til 1. janúar 2026 gildi það til 1. janúar 2025. Það er breyting sem ég styð, sérstaklega í ljósi annarra breytinga sem ég hef núna farið yfir, og jafnframt að skerðingin skuli stytt um helming, úr sex mánuðum í þrjá mánuði. Í báðum tilfellum er verið að tala um ákveðið endurskoðunarákvæði þannig að hafi staðan ekki lagast þá höldum við áfram. Ég verð að segja eins og er að ég átta mig ekki nákvæmlega á því hvað það er í orkumálum þjóðarinnar sem menn bera vonir til að lagist núna á einu ári en það getur verið og vonandi hef ég rangt fyrir mér þar.

Síðan lagði ég áherslu á, og þetta eru hlutir sem við öll vorum sammála um, að það væru ekki eingöngu stofnanir málaflokksins eða ráðherra sem véluðu um þetta mál heldur væri þingið upplýst. Það er leyst með tillögu um það frá nefndinni að ráðherra skili atvinnuveganefnd og umhverfis- og samgöngunefnd greinargerð með rökstuðningi fyrir inngripinu innan fimm virkra daga í hvert skipti sem því er beitt og sú greinargerð sé opinber. Þetta er gríðarlega mikilvægur varnagli og ég tek undir það sem Óli Björn Kárason, hv. framsögumaður málsins, fór í gegnum hér áðan, að eitt af því sem þetta mál hefur sýnt okkur þann stutta tíma sem við höfum haft tækifæri til að vinna það er að þetta er gríðarlega flókinn markaður. Það er erfitt að átta sig á heildarmyndinni á stuttum tíma og það er ákveðin upplýsingaóreiða í gangi bókstaflega og það er það sem gerist þegar illa hefur verið haldið á málum í málaflokknum. Þannig að það er mjög mikilvægt að það sé allt uppi á borðum og þetta sé mjög opinbert, eins og hægt er.

Það eru síðan önnur smærri atriði sem búið er að útskýra vel, að það sé ekki Orkustofnun sem beitir þessu heldur ráðherra að fenginni heimild Orkustofnunar og Landsnets, og það snýst bara um það sem er stjórnskipulega skynsamlegra.

Svo er kannski annað sem ekki vannst heldur fullnægjandi tími til að ræða og það eru einfaldlega áhrifin á heildina þegar verið er að kippa markaðnum úr sambandi með svona inngripi þar sem markmiðið er að verja almenning fyrir hækkun á raforkuverði. Hefði þetta mál t.d. komið frá ráðherra með ítarlegri greinargerð þá hefði, ef það hefði ekki verið tilbúið, verið færi til að skoða það hversu mikil hækkunin yrði. Hvað erum við að tala um? Hagfræðistofnun Háskóla Íslands vann úttekt fyrir einhverjum árum síðan um það hvað væri líklegt að stórnotendur færu hátt, hver sársaukamörk þeirra væru ef verðið færi á flot og það væri verið að bjóða, og heimilin án svona varnagla þar sem við verndum hag þeirra myndu þá væntanlega elta það verð. Hvaða upphæð erum við raunverulega að tala um? Við erum öll sammála um að við viljum tryggja hag heimilanna. Við viljum tryggja aðgengi að raforku á viðráðanlegu verði. Aðgengi er tiltölulega vel skilgreint, ekki satt, en viðráðanlegt verð öllu síður.

Alla þessa umræðu vantar bara í þetta mál og það er eðlilegt vegna þess að nefndinni var falið að flytja þetta. En það er ekkert eðlilegt við það að nefndinni hafi verið falið að flytja þetta í ljósi þess að það er a.m.k. ár ef ekki lengri tími síðan verið var að vara við þessari stöðu sem menn láta 28. nóvember eins og hafi komið sér og öllum stórkostlega á óvart, þegar flutt er framsöguerindi fyrir hönd nefndarinnar.

En hér erum við stödd og vonandi fer þetta allt á besta veg. Vonandi er hagur heimila tryggður með ekki of miklum fórnarkostnaði annarra aðila á markaði og vonandi verður kyrrstaða í orkumálum þjóðarinnar rofin sem fyrst.

###

Herra forseti. Hér er á ferðinni fallegt mál með fögrum fyrirheitum um hugvitið, þar sem á að auka rannsóknarhlutverk háskóla, þar sem á að virkja metnað og hugvit í því skyni að efla þekkingu, skapa ný tækifæri fyrir vísindafólk, þar sem á að auka stefnumótun og samhæfingu á sviði rannsókna, þróunar og nýsköpunar. Þetta er vel. Það á greinilega að efla margt í orði en það sem ég hnýt um er að á sama tíma fjölmenna vísindamenn á þingpalla Alþingis til að mótmæla sárum niðurskurði til rannsóknasjóða Vísinda- og tækniráðs sem á að skera niður núna um rúman milljarð samkvæmt fjárlagafrumvarpinu. Þetta eru sömu sjóðir og eiga að vera að styrkja hér nýsköpunar- og þróunarstarf, vísindarannsóknir, nýsköpun og þróun. Það verður að segjast, herra forseti, að hér fer einfaldlega ekki saman hljóð og mynd. Það er ekki gott veganesti við upphaf þeirrar vegferðar að stórauka hér nýsköpun og vísindi og þróun og renna stoðum undir nýja útflutningsstoð í íslensku atvinnulífi.

###

Herra forseti. Pólitísk umræða tekur auðvitað á sig ýmsar myndir en það er full ástæða til að bregðast við þegar einstaka þingmenn fullyrða eitthvað hér uppi í pontu um stefnu annarra flokka gegn  betri vitund. Óþægindi Sjálfstæðisflokksins í þessari ríkisstjórnarsamstarfi fara ekki fram hjá mörgum og birtingarmyndin er ýmiss konar. Það var áhugavert að sjá hv. þm. Birgi Þórarinsson sparka hér í Samfylkinguna í ræðu sinni í störfunum í dag. Hv. þingmaður ákvað síðan að hnýta í Viðreisn í leiðinni með rangfærslum um að við aðhylltumst opin landamæri á Íslandi. Ég vil því nota tækifærið hér og benda á þá þverpólitísku vinnu sem á sér stað um útlendingamál að frumkvæði Viðreisnar þar sem markmiðið er að forðast umræðu svipaðri þeirri sem hv. þingmaður bryddaði upp á í störfunum. Hv. þingmaður mætti líka hafa í huga að ráðherra hans hæstv. dómsmálaráðherra, Guðrún Hafsteinsdóttir, hefur fagnað frumkvæði Viðreisnar í því að leita eftir þverpólitískri sátt og forðast skautun í umræðu í þessu erfiða máli.

###

Herra forseti. Þær voru sláandi fréttirnar af nýjustu PISA-könnuninni sem sýndu að 40% nemenda geta ekki lesið sér til gagns eftir að hafa lokið grunnskólanámi á Íslandi. Þessi staða hefur með réttu verið sett í samhengi við tækifæri og lífsgæði sem börn í íslenskum skólum fara fyrir vikið á mis við og það er sannarlega hægt að taka undir þær áhyggjur. En það er fleira undir. Ég er nýkomin heim af fundi á vegum Norðurlandaráðs þar sem við fengum kynningu á því hvernig við getum byggt upp viðnámsþrótt lýðræðisríkja gegn fjölþáttaógnum. Hér liggur auðvitað undir upplýsingaóreiða, falsfréttir, skipulagðar áróðursherferðir þar sem tækninni er beint til að dulbúa áróður sem fréttir, og áfram mætti telja. Í bakgrunni liggur svo gjarnan valdabarátta stórvelda og togstreita milli ólíkra samfélagsgerða; lýðræðisríkja og einræðisríkja. Í miðjum fyrirlestri fór ég að hugsa um PISA. Ég fór að hugsa um það að 40% nemenda hér geta ekki lesið sér til gagns, hvað það þýðir fyrir viðnámsþrótt okkar gegn þessum fjölþáttaógnum ef nær helmingur íslenskra grunnskólabarna býr ekki yfir hæfni til að tileinka sér upplýsingar með gagnrýnum hætti. Ríkisstjórn kyrrstöðunnar ber hér mikla ábyrgð, sama ríkisstjórn og ætlar nú í ofanálag að skerða fjárframlög til samkeppnissjóða Vísinda- og tækniráðs um rúman milljarð. Hér er einfaldlega verið að grafa alvarlega undan öllu vísindastarfi og nýsköpun sem mun að óbreyttu leiða til atgervisflótta. Þetta er ekki ríkisstjórn þekkingarsamfélagsins, svo mikið er víst. Menntun eykur lífsgæði fólks. Menntun er öryggismál þjóðar. Menntun og vísindi verða að vera forgangsverkefni stjórnvalda, ekki bara þá daga sem við fáum áfall þegar okkur er sýnt svart á hvítu hver staðan er heldur alltaf.

###

Frú forseti. Ég styð þessa tillögu af heilum hug. Það er ekki eingöngu þannig að kannanir sýni hversu mjög hallar á hinsegin ungmenni í skólum landsins, vanlíðan og almennt umhverfi  dregur einfaldlega úr getu þeirra til að nýta skólakerfið. Það hallar á jafnréttið, það hallar á tækifæri þessa hóps. Það hefur ítrekað komið fram að ekki eingöngu þarf að styðja þennan hóp, það þarf að styðja kennara landsins og skólafélaga til þess að þetta virki af því að við viljum að samfélag okkar virki. Samtökin '78 hafa ítrekað sýnt getu sína og færni til að standa undir þessu verkefni þannig að það er fátt sem við gerum betur í því að styðja þennan hóp en að veita samtökunum þessa viðbótarfjáraukningu.

###

Frú forseti. Ég kem hingað upp enn og aftur til að hnykkja á nálgun Viðreisnar í atkvæðagreiðslu um þessi mál, mögulega í síðasta skipti í dag. Nú höfum við greitt þrisvar sinnum atkvæði með stuðningi við tekjulægri heimili í gegnum auknar vaxtabætur. Við erum á gula takkanum við tillögum meiri hlutans,  ekki sömu fjárhæðir þar að lútandi, vegna þess að við viljum hnykkja á því að að okkar mati er grunnstefið rangt í þessari vinnu. Við hefðum haft öðruvísi forgangsröðun, aukið aðhald til að geta greitt vaxtabætur til heimila, ekki bara þessara breytingartillagna sem hér hafa verið felldar, heldur farið hærra upp tekjustigann vegna þess að við erum komin í þær aðstæður að það eru millitekjuhóparnir sem eru að lenda í húrrandi vandræðum. Það er vont fyrir samfélagið og þessar fjölskyldur til viðbótar.

###

Herra forseti. Hv. þingmenn Viðreisnar hafa komið upp í þessari atkvæðagreiðslu og lýst þeirri skoðun sinni að hér sé rangur taktur sleginn. Þetta er frumvarp sem við styðjum ekki og þar af leiðir að teljum við rétt að sitja hjá í þeim breytingartillögum sem meiri hlutinn leggur fram. Það þýðir ekki að ýmsar þeirra séu ekki góðar og gildar, en aðrar mjög slæmar. Meðal þess sem er erfitt að sitja hjá við er þegar verið er að auka t.d. framlög til Landhelgisgæslunnar sem er sannarlega ekki ofalin. Við hefðum viljað sjá betur gert þar. Við hefðum  viljað sjá forgangsröðun ríkisfjármála á þann hátt að þar hefði verið hægt að styðja Gæsluna  mun betur. Sama á t.d. við um þennan lið hér,  dæmin eru fleiri, varnir gegn náttúruvá. Hér höfum viljað sjá betur í lagt, til að mynda þannig að ekki þyrfti sérstaklega að skatta á heimili landsins þegar svo ber undir.

###

Herra forseti. Við í Viðreisn erum þeirrar skoðunar að stjórnmálamenn eigi ekki frá einum tíma til annars að vera að vasast í því að ákveða gjald sem stórútgerðin eða aðrir þeir sem nýta sér auðlindir þjóðarinnar eftir atvikum borga fyrir þá nýtingu heldur eigi markaðsverð að koma fyrir. Það er grundvallarafstaða okkar. En það liggur ljóst fyrir að stjórnvöld líta ekki svo á og því er farið út í þessar excel-æfingar. Þar sem það liggur fyrir að það er hægt að gera mun betur í því að láta þjóðina njóta a.m.k. hluta afrakstursins þá styðjum við þessa hækkun en ég vil bara að það liggi alveg klárt fyrir að þetta er ekki sú aðferð sem við teljum að eigi að beita.

###

Frú forseti. Ég þakka hv. þingmanni svörin. Það er ljóst að einhvers staðar liggur þetta. En ég hef bara fyrir mér það sem ég sé í kynningu á kjarapakka Samfylkingarinnar, þar stendur 6 milljarðar í húsnæðis- og vaxtabætur þannig að það hefur þá eitthvað skolast til þar í framsetningunni. En það er alveg ljóst að það þarf að fara í margháttaðar aðgerðir og það er enginn af þessum flokkum sem hv. þingmaður nefnir hér ofalinn af þeim tillögum sem hér eru lagðar til eða aðrir hafa lagt til sem því veldur. Það var fyrst og fremst þessi athugasemd mín varðandi ákveðna ónákvæmni í framsetningu af því að það er svo sem nóg lagt á heimilin þó að það sé ekki verið að vekja þeim vonir um hærri viðbótarframlög en raunverulega er hægt að standa undir. En þetta skýrir þá málið; einhver ónákvæmni í framsetningu.

###

Frú forseti. Ég þakka hv. þingmanni fyrir fína yfirferð á sjónarhorni Samfylkingarinnar á þetta frumvarp og því sem þarf að gerast. Ég kem hingað upp aðallega vegna þess að ég er líkt og margir aðrir að glöggva mig á þeim breytingartillögum sem liggja fyrir fyrir komandi afgreiðslu á fjárlögum, atkvæðagreiðslu, og tek eftir því að í breytingartillögum Samfylkingarinnar er verið að tala um aukinn tímabundinn stuðning við bændur upp á 2 milljarða, sem er nauðsynlegur vegna þess hve þunga vaxtabyrði þeir bera líkt og aðrir sem hér eru fastir í hinu íslenska krónuhagkerfi. Og það er vel.

Síðan er það annar hópur sem heldur betur finnur fyrir þeim þunga, kostnaðarauka, sem íslenska krónan veldur og það eru heimili landsins. Breytingartillögur Samfylkingarinnar hljóða upp á 1,4 milljarða hækkun vaxtabóta og 1 milljarðs hækkun húsnæðisbóta til að aðstoða þennan hóp. Það vakti athygli mína, af því að ég hef heyrt hv. þm. Samfylkingarinnar tala um 6 milljarða í vaxta- og húsnæðisbætur sem þau tala fyrir fyrir heimili landsins sem eru í þessari stöðu og ég er eiginlega bara með þá einföldu spurningu: Vantar hér eitthvað inn í sem skýrir þennan 3,6 milljarða mun á því sem Samfylkingin hefur kynnt sem aðstoð til heimila landsins og síðan þeim fjárhæðum sem Samfylkingin leggur til í breytingum við fjárlagafrumvarpið sem við erum að afgreiða núna?

###

Frú forseti. Í umræðunni hér um fjárlögin hefur stjórnarmeirihlutinn kallað 47 milljarða hallann aðhaldssemi. Það er auðvitað rangnefni en það er svo sem hægt að sýna því skilning að meiri hlutinn er sennilega að vísa í eigin framgöngu við gerð fjárlaga síðustu ár. Við erum hér hins vegar að ræða fjárlög sem hafa áhrif á fólk, áhrif á fyrirtæki, stofnanir og heimili sem búa í raunheimum núna og ekki bara í raunheimum heldur í íslenskum veruleika. Sá veruleiki einkennist af langvarandi verðbólgu með sínum sársaukafullu fylgifiskum. Í besta falli eru þessi fjárlög hlutlaus í baráttunni við verðbólguna og þá er eðlilegt að spyrja: Er einhver sem heldur því fram að það sé nógu gott á sama tíma og heimili landsins búa við vaxtaofbeldi sem er ætlað að draga úr þenslu og temja verðbólguna? Svarið er auðvitað nei. Á svona tímum á ríkið að forðast að auka skuldir með því að draga úr útgjöldum sem eru fjármögnuð með halla.

Það væri óskandi að stjórnvöld beittu ríkisfjármálunum af afli í baráttunni við verðbólguna en létu ekki heimili landsins að mestu um þann slag. Fyrir því hefur Viðreisn talað linnulítið og mun láta verkin tala þegar færi gefst. Við vitum að það kemur að skuldadögum og við viljum ekki að heimili landsins beri þá byrði ein. Aðgerðir ríkisstjórnarinnar gegn verðbólgunni hafa verið máttlausar og fyrir vikið eru stýrivextir áfram háir. Fólk hefur séð lánin sín hækka margfalt, sem setur heimilisbókhaldið í uppnám. Um það vitna metfjárhæðir í yfirdráttarlánum, met sem nemur yfir 100 milljörðum kr. á metvöxtum í metvaxtaumhverfi. Öll eru þessi met alveg svakalega lítið eftirsóknarverð. Yfirdráttarlán eru dýrustu lán sem heimilum standa til boða, dýr lán í dýru lánaumhverfi. Í þessu landi sturlaðra vaxta taka sennilega fá heimili slík lán nema brýna nauðsyn beri til. Umboðsmaður skuldara segir enda þetta skýrt dæmi um að róðurinn hjá heimilum sé farinn að þyngjast verulega. Þetta er neyðarúrræði sem hefur verið kallað dulin vanskil.

Við þekkjum ótal dæmi um fjölskyldur, oft ungar barnafjölskyldur sem hafa komið sér þaki yfir höfuðið, undirbúið þau kaup vel og gert ráð fyrir ákveðinni greiðslubyrði. Þessar fjölskyldur búa nú við margfalda slíka greiðslubyrði þar sem viðbótargreiðslan getur numið hundruðum þúsunda á mánuði. Það er ekki bara það að hún fari öll í vexti heldur hefur mánaðarleg greiðsla inn á höfuðstól láns líka lækkað í mörgum tilfellum. Þetta er staðan núna og svo þegar öskrað er úr öllum áttum á ríkisstjórnina að nota ríkisfjármálin til að sýna aðhald, til að hjálpa í baráttunni við verðbólgu — eins galið og það nú er að það þurfi að hvetja stjórnvöld til að taka þátt í því verkefni — þá er það gert með ostaskeraaðferðinni þar sem sem flatastur niðurskurður er á sem flestum málaflokkum eða verkefnum af því að það er þægilegast, átakaminnst fyrir ríkisstjórnina en sannarlega ekki fyrir aðra. Þekkist eitthvert heimili sem myndi bregðast svona við efnahagslegum erfiðleikum? Myndi eitthvert fyrirtæki sem nálgast málin svona verða langlíft? Ég er hrædd um ekki.

Það eru ekki bara heimilin sem greiða háa vexti. Vextir af lánum sem ríkisstjórnin hefur tekið munu nema 117 milljörðum kr. á næsta ári. Fyrir þá fjárhæð væri hægt að fjórfalda framlög til lögreglunnar og næstum tvöfalda framlög til sjúkrahúsþjónustu. Auðvitað er það grátlegt að ríkissjóður, sem er þrátt fyrir allt hóflega skuldsettur, sé með þessa sturluðu vaxtabyrði, langt umfram það sem ríkissjóðir annarra og skuldsettari landa bera. Það er pólitísk ákvörðun að svona sé þetta, pólitísk ákvörðun að bjóða heimilum og minni fyrirtækjum landsins, þeim sem eru fastir í krónuhagkerfinu, bjóða þeim og ríkissjóði upp á þessa stöðu, upp á þessa ógnarvexti, af því að íslenska krónuhagkerfið er hávaxtaumhverfi. Það er staðreynd. Óábyrgar yfirlýsingar stjórnmálamanna í kosningaham, stjórnmálamanna sem vissu betur en töluðu samt um að hér væri komið lágvaxtaumhverfi til skemmri tíma, breyta engu um þá staðreynd að íslenska krónuhagkerfið er hávaxtaumhverfi. Þetta er staðan og á meðan þetta er staðan þá blasir stöðnun við í lífskjörum á Íslandi, sérstaklega hjá millistéttinni sem býr við það að nær öllum kostnaði af verðbólgu og vaxtahækkunum er velt yfir á hana og launin duga skemmra en áður. Það er þess vegna sem við þurfum að sýna heimilum landsins stuðning og ég kem aðeins að því á eftir.

Viðreisn hefði ekki skilað af sér fjárlögum á borð við þau sem eru hér til umræðu og afgreiðslu. Viðreisn hefði dregið úr ónauðsynlegum útgjöldum eins og þeim sem fólust í fjölgun ráðherrastóla og Viðreisn myndi forgangsraða í þágu heimila með því að láta vaxtabætur, barnabætur og húsnæðisbætur ná tímabundið hærra upp tekjustigann. Til lengri tíma verðum við síðan að komast úr þeirri stöðu að ríkið þurfi að niðurgreiða vaxtakostnað. Staðan er hins vegar sú að sveiflukenndir og háir vextir munu alltaf fylgja því að vera með örgjaldmiðil. Það er pólitísk ákvörðun og henni er ekki breytt hér og nú. En það er hægt að gera betur við gerð og afgreiðslu fjárlaga, jafnvel í því umhverfi og ekki síst er þörfin á betri vinnubrögðum við gerð fjárlaga í því umhverfi sem við búum við núna. Viðreisn hefði ekki skilað svona fjárlögum. Við hefðum farið öðruvísi að því að uppfylla aðhaldskröfuna, við hefðum tekið ábyrgð á því hvaða verkefnum yrði frestað, hvaða verkefnum yrði sleppt, haft skoðun á forgangsröðun og þar með borið á henni ábyrgð, alveg sama hversu erfitt eða óvinsælt það hefði orðið. Þetta er einfaldlega merki um grundvallarágreining um hlutverk fjárlaga og grundvallarágreining um ábyrgð stjórnvalda í stöðunni.

Stærsta verkefni stjórnmálanna núna er viðureignin við verðbólguna. Við verðum að ná henni niður en það er ekki sama hvernig það er gert. Tregða ríkisstjórnarinnar við að ná henni niður, þessi tregða við að taka sér raunverulegt hlutverk við að koma jafnvægi á hagkerfið og gegn þenslu, hefur orðið til þess að Seðlabankinn hefur tekið mun harkalegri ákvarðanir í vaxtamálum en hefði þurft ef ríkisstjórnin hefði axlað sína ábyrgð. Á ekki svo löngum tíma hækkaði Seðlabankinn stýrivexti 14 sinnum. Þessar hækkanir svíða eins og sést m.a. á þessu lítt eftirsóknarverða meti sem nú hefur verið slegið varðandi upphæð yfirdráttarlána heimilanna, 100 milljarða í duldum vanskilum. Viðreisn er auðvitað ekki ein um þessa gagnrýni á ríkisstjórnina, hún heyrist hér innan úr þinginu, en hún heyrist líka utan að. Seðlabankinn orðaði það t.d. mjög snyrtilega en jafnframt skýrt þegar hann sagði þetta fjárlagafrumvarp hlutlaust gagnvart verðbólgunni. Gagnrýni frá hagsmunaaðilum á borð við BHM, ASÍ og Samtök atvinnulífsins er skýr. Þessir aðilar eru alla jafna ekkert endilega svo mikið sammála um alla hluti en þeir eru sammála í gagnrýni sinni á ríkisstjórnina fyrir skort á aðgerðum í baráttunni gegn verðbólgu.

Herra forseti. Hér hafa fjölmargir þingmenn farið með ítarlegum hætti yfir efnisatriði frumvarpsins, ekki síst þá eðlilega fulltrúar í fjárlaganefnd og þeir hafa snert helstu þætti samfélagsins sem fjárlagafrumvarpið nær til. Þeirra á meðal er hv. þingmaður Viðreisnar, Þorbjörg Sigríður Gunnlaugsdóttir, sem er áheyrnarfulltrúi í fjárlaganefnd. Ég ætla því ekki að ræða málin af sömu nákvæmni hér en bendi hins vegar á góða yfirferð hv. þm. Þorbjargar Sigríðar Gunnlaugsdóttur. Það eru nokkur atriði sem mig langar að nefna sérstaklega. Tekjur ríkisins aukast mikið milli ára, m.a. vegna verðbólgu. Þær tekjur munu svo hverfa aftur með verðbólgunni þegar hún sjatnar og þess vegna er ekki skynsamlegt að nota þær tekjur inn í útgjöld. Þetta hefur verið gagnrýnt af umsagnaraðilum frumvarpsins þar sem talað er um tekjufroðu þegar þessar tilteknu tekjur eru ræddar. Fjármálaráð gagnrýndi líka ríkisstjórnina fyrir að verja þessum nýju tekjum, og öðrum nýjum tekjum í raun og veru, ekki sjálfkrafa í ný — verja þeim til að greiða niður skuldir frekar en að eyða þeim sjálfkrafa inn í útgjöld. Þetta er ábending sem hefur reyndar verið endurtekin reglulega á líftíma ríkisstjórnarinnar síðustu sex ár en það er auðvitað drepleiðinlegt að greiða niður skuldir. Það eru engar borðaklippingar þegar skuldir eru greiddar niður og eiginlega varla hægt að henda í eitt stykki blaðamannafund eða svoleiðis, en það er mikilvægt fyrir heimilin og atvinnulífið.

Hallinn á ríkisfjármálunum hefur verið eitt helsta einkennismerki ríkisstjórnarinnar síðustu sex ár frá upphafi sambandsins og mun sennilega fylgja henni allt til loka. Þetta er alvörueinkennismerki. Þetta hefur raunverulega verið algjörlega óháð efnahagsaðstæðum. Hallinn var til staðar fyrir heimsfaraldur, hallinn var til staðar í heimsfaraldri og hallinn var til staðar eftir heimsfaraldur. Raunverulega er hinn eiginlegi faraldur okkar í efnahagsmálum ekki heimsfaraldur heldur ríkisstjórnarsamstarfsfaraldur Sjálfstæðisflokks, Framsóknarflokks og Vinstrihreyfingarinnar – græns framboðs þegar kemur að meðferð fjármuna. Allan þennan tíma hefur Viðreisn varað við faraldrinum og bent á lækninguna, ekki bara boðið fram verkjalyf heldur bent á lækninguna, bent á mikilvægi þess að fara vel með fjármuni ríkisins, með fjármuni skattgreiðenda. Til þess þarf sterk bein, pólitískt úthald, skýra sýn og sett markmið, eftirfylgni, getu og þor til að forgangsraða og sæmilega samstöðu þeirra flokka sem leggja saman af stað í þá vegferð að vinna í þágu almennings. Á þetta skortir tilfinnanlega hjá ríkisstjórn Sjálfstæðisflokks, Framsóknarflokks og Vinstri grænna.

Ég nefndi hér áðan að ég ætlaði að tiltaka nokkur atriði frekar en að fara í heildaryfirferð sem sannarlega hefur verið farið í af hálfu ýmissa þingmanna hér síðustu daga. Eitt af því sem mig langaði að nefna, af því að það er svo blóðugt í stöðunni, er fórnarkostnaður síendurtekinna vaxtahækkana vegna vangetu ríkisstjórnarinnar. Það liggur við að það sé hægt að tala um áhugaleysi ríkisstjórnarinnar til að takast á við verðbólguna að einhverju marki. Ein afleiðingin er sú að byggingamarkaður og fasteignamarkaður eru á leið í alkul. Vaxtahækkanirnar hafa auðvitað neikvæð áhrif á byggingaráform verktaka þannig að fyrir framan nefið á okkur er að teiknast upp ný fasteignabóla. Þetta er enn ein áskorunin sem mun sennilega enda í fanginu á heimilum landsins að bera margvíslegan kostnað af, bæði áþreifanlegan og óáþreifanlegan.

Svo verð ég að nefna ástandið í fangelsum landsins. Fangelsin á Íslandi hafa ekki burði til að sinna föngum í geðrofi og ég verð að segja að mér rann eiginlega kalt vatn milli skinns og hörunds þegar ég heyrði hv. þingmann Viðreisnar, Sigmar Guðmundsson, ræða stöðuna í þeim málaflokki hér áðan. Þetta er skelfilegt. Fangelsi á Íslandi hafa heldur ekki burði til að taka á móti körlum og konum sem hafa verið dæmd til fangelsisvistar. Á síðustu árum hafa 275 refsidómar fyrnst hér á landi, þar af fjórir kynferðisbrotadómar og 31 dómur fyrir ofbeldisbrot. Þetta kom fram í skriflegu svari ráðherra dómsmála við skriflegri fyrirspurn títtnefnds hv. þm. Þorbjargar Sigríðar Gunnlaugsdóttur. Hvernig dettur stjórnvöldum í hug að bjóða upp á þessa stöðu? Hvar er forgangsröðunin? Hvað er fólk að hugsa?

Svo verð ég að nefna þær fréttir sem hafa borist af því hvernig Ísland er í frjálsu falli þegar kemur að hæfni grunnskólanemenda samkvæmt niðurstöðum alþjóðlegu PISA-könnunarinnar sem voru kynntar í gær. Þetta á jafnt við í lesskilningi, stærðfræðilæsi og náttúruvísindum. Einkunn Íslands hefur lækkað einna hraðast frá síðustu mælingu sem var 2018. Nú er það ekki svo að hér á landi fari lægra hlutfall landsframleiðslu til grunn- og framhaldsskóla en í öðrum OECD-ríkjum. Því er reyndar öfugt farið, við erum með næsthæstu framlögin hlutfallslega. Þetta er hins vegar birtingarmynd þess að það skiptir ekki öllu máli hversu mikill peningur er settur í málaflokka þegar hitt skortir; skýra framtíðarsýn, markmiðasetta stefnu með mælanlegum mælikvörðum og pólitískan vilja og úthald til að framfylgja stefnunni, forgangsröðun fjármuna í verkefni sem skipta máli.

Það er gríðarlega alvarlegt ef við höfum ekki burði til að búa svo um hnútana að skólakerfið okkar geti sinnt nemendum. Það er þyngra en tárum taki að sjá vísbendingar um að félagslegar og efnahagslegar aðstæður foreldra skipti sköpum þegar kemur að árangri nemenda í skólakerfinu okkar. Það er óásættanlegt að börn af erlendum uppruna standi hallari fæti og fái lakari tækifæri til að njóta sín í skólunum okkar en önnur börn. Það er líka glatað að nemendur sem skara fram úr njóti sín ekki heldur í því umhverfi sem við bjóðum upp á. Við erum eiginlega ekki að huga almennilega að neinum hópi nemenda. Það leiðir bara til eins: Út úr skólakerfinu okkar koma börn með skert tækifæri til að njóta sín í framtíðinni og það er vont fyrir þau, augljóslega. Við erum að ræna þau tækifærum. Þetta hefur líka svakalegar afleiðingar fyrir íslenskt samfélag. Ein birtingarmyndin — ef ungmenni koma út úr skólunum okkar án getu til að lesa sér til gagns, til að lesa, tala, rökræða, hugsa á íslensku, hvaða verkfæri eiga þau þá til að takast á við áskoranir framtíðarinnar? Okkur er tíðrætt um hvað gervigreindin muni hafa í för með sér, þau tækifæri og þær áskoranir sem búa í þeirri þróun. Ef við hysjum ekki upp um okkur og förum að sinna þessum málum þá erum við að búa svo um hnútana að frekar en að geta nýtt sér þau tækifæri sem búa í þróun gervigreindar mun unga fólkið okkar ekki geta svarað áskorunum gervigreindarinnar. Þetta má ekki gerast. Við þurfum að forgangsraða í verkefni sem skipta máli og klára þau.

Heilbrigðisþjónustan okkar líður svo heldur betur fyrir skort á stýringu og forgangsröðun. Ég hef um árabil rætt reglulega við fjölda fólks inni í heilbrigðiskerfinu. Ég finn núna fyrir vaxandi óþoli stjórnenda í kerfinu gagnvart því hvað það skortir á stýringu þar, forgangsröðun og stýringu. Það er alls staðar sama stefið.

Svo verð ég að nefna það sem kom fram í ræðu hv. þm. Þorbjargar Sigríðar Gunnlaugsdóttur, sem er áheyrnarfulltrúi í fjárlaganefnd, hvað það vantar gögn til að byggja undir mikilvægar og nauðsynlegar ákvarðanir. Meiri hlutinn nefnir þetta sjálfur í áliti sínu, það vanti gögn um hvaða aðgerðir gagnist best á húsnæðismarkaði, það vanti gögn til að byggja á ákvarðanir um ferðaþjónustu, það vanti gögn um áhrifin af styttingu vinnuvikunnar, það vanti gögn um ótrúlega fólksfjölgun hér á landi o.s.frv. Auðvitað er þetta grunnurinn að því að fjármunum sé stýrt í rétta átt. Auðvitað er þetta grunnurinn að því að við mörkum framtíðarsýn og fylgjum henni eftir af einhverju viti. Auðvitað er þetta grunnurinn að því að við vitum yfir höfuð hvað við erum að gera þegar við afgreiðum fjárlög upp á 1.400 milljarða kr.

Svo langaði mig að nefna, af því að ég nýt þeirra forréttinda hér í ræðustól að geta bara valið og hafnað þeim málum sem mig langar sérstaklega að nefna, eftir ítarlega yfirferð svo margra um plaggið í heild, að þegar við höfum í huga að almenningur á Íslandi greiðir háa skatta þá er eðlilegt að spyrja af hverju markviss fjárfesting í ákveðnum grunnþáttum er ekki meiri en hún er. Ég nefni löggæslu, ég nefni heilbrigði, ég nefni samgöngur. Skortur á gögnum, feimni við forgangsröðun. Ég nefni feimni af því að ég veit ekki alveg hvaða orð ég á að nota. Það er ekki vangeta, það geta allir forgangsraðað. Menn þurfa bara að fara í verkefnið. Svo er svakalegur vaxtakostnaður ríkissjóðs í boði krónuhagkerfisins. Þegar allt þetta er haft í huga þá teiknast myndin auðvitað upp vegna þess að þessir þættir draga aftur úr getu stjórnvalda til að fjárfesta í innviðum og þjónustu fyrir fólkið í landinu.

Það vantar aðhald. Það vantar forgangsröðun. Staðan er þar með grafalvarleg fyrir þorra heimila landsins vegna verðbólgu, vegna vaxta, vegna skuldsetningar ríkissjóðs sem kostar ríkið gríðarlegar fjárhæðir í vaxtagreiðslur, vegna þess að ríkið fer ekki vel með peninga, vegna þess að ríkisstjórnin forgangsraðar ekki í þágu heimila landsins. Þess vegna þarf núna að sýna heimilum landsins stuðning. Viðreisn hefur talað endurtekið síðustu ár fyrir aðhaldi og fyrir forgangsröðun. Við stöndum fyllilega við þá tillögu okkar og skoðun að nú þurfi heimili landsins sérstakan stuðning af því að við búum við þessar aðstæður sem heimili landsins hafa verið þvinguð í. Það þarf tímabundnar vaxtabætur, barnabætur og húsnæðisbætur og þær þurfa að ná hærra upp tekjustigann en áður. Þetta myndi Viðreisn gera af því að þetta er hið rétta að gera í stöðunni eins og hún er. Þetta eru tímabundin úrræði í ljósi þess að millistéttin horfir nú aftur á tímabil kaupmáttarstöðnunar og skynsamleg velferðarstefna snýst um að forgangsraða fjárfestingu í þágu almannahagsmuna. Aðhaldssemi og forgangsröðun annars staðar myndi hjálpa til í baráttunni gegn verðbólgunni, lækka vaxtagreiðslur með því að greiða niður skuldir ríkissjóðs til skemmri tíma og ég er hér eingöngu að tala um þetta fjárlagafrumvarp til næsta árs.

Þegar ég fæ færi á mun ég halda áfram umræðunni um langtímalausnina sem við í Viðreisn höfum ítrekað talað fyrir. Það er að fleygja þessari krónu sem hefur valdið svo mörgum heimilum og fyrirtækjum miklum búsifjum. Ef þetta fer saman, aðhald og skynsamleg forgangsröðun, niðurgreiðsla skulda, þannig að þessum hagstjórnartækjum verði fyrir alvöru beitt til að vinna bug á verðbólgunni, þannig að vextir geti lækkað eitthvað, þá er hægt að búa svo um hnútana að þessi innspýting, þessi stuðningur við heimili í stöðunni, verði tímabundinn og það er nauðsynlegt. Það eru of mörg heimili komin inn að beini og það gengur ekki að láta þau ein um baráttuna.

Eins og ég sagði, þetta eru fjárlög upp á 1.400 milljarða kr. og eðlis málsins vegna gæti ég lengt mál mitt hér töluvert með því að ræða um mörg jákvæð og nauðsynleg atriði sem þar eru fjármögnuð. Það er hins vegar eðlilegt og sjálfsagt og margt sem breytist í sjálfu sér ekki frá ári til árs. Staðreyndin er hins vegar sú að grunnþátturinn í þessu fjárlagafrumvarpi er rangur. Það er tímaskekkja í honum. Þetta eru ekki fjárlög sem takast á við raunverulega stöðu í raunheimum í íslensku krónuhagkerfi haustið 2023. Þetta eru ekki fjárlög sem virðast skilja, hvað þá viðurkenna, þann vanda sem svo mörg heimili standa frammi fyrir núna. Þar með eru þetta ekki fjárlög sem við í Viðreisn styðjum.

###

Frú forseti. Ísland er í frjálsu falli þegar kemur að hæfni grunnskólanemenda samkvæmt niðurstöðum PISA-könnunarinnar sem voru kynntar í gær. Þetta á við í lesskilningi, stærðfræðilæsi og náttúruvísindum. Einkunn Íslands hefur lækkað hraðast frá mælingunni 2018. Hvað erum við að gera rangt? Nú er það ekki svo að hér á landi fari miklu lægra hlutfall landsframleiðslu til grunn- og framhaldsskóla en í öðrum OECD-ríkjum, því er reyndar öfugt farið og erum við með næsthæstu framlögin hlutfallslega. Þetta er einfaldlega ein birtingarmynd þess að það skiptir ekki öllu máli hversu mikill peningur er settur í málin þegar hitt skortir; skýra framtíðarsýn, markmiðasetta stefnu með mælanlegum mælikvörðum og pólitískan vilja og úthald til að fylgja stefnunni.

Og hver er þá staðan þar? Ég tilheyri ekki stjórnarmeirihlutanum sem ber ábyrgð á menntamálum þjóðarinnar undanfarin ár en mér finnst mikilvægt að hann hlusti og taki mark á þeim sem þekkja best til og hafa skýra sýn á stöðuna. Þessi staða kostar íslensk börn lífsgæði og tækifæri. Jón Pétur Zimsen, aðstoðarskólastjóri Réttarholtsskóla, sagði í tilefni þessara birtingar, með leyfi forseta:

„Skólakerfið kostar næstum 200 milljarða og hvað fáum við út úr því? Við fáum út úr því að rúmlega 50% drengja geti lesið sér til gagns.“

Jón Pétur gagnrýndi það líka að skólarnir fái ekki að eigin niðurstöður þó að þeir séu í einstakri stöðu til að geta nýtt prófin til að rýna í og finna leiðir til úrbóta, vegna þess að ólíkt því sem gerist í stærri samfélögum þá taka allir nemendur hér þessi próf. Þetta eru fullkomlega samanburðarhæf gögn, gríðarlega mikilvæg, en nei. Þá má spyrja: Skipta þægindin sem felast í nafnleysinu meira máli en tækifærin sem felast í því að rýna hvað fór úrskeiðis og finna leiðir til úrbóta? Er það raunverulega þannig sem við ætlum að nálgast þessi mál?

Ég ætla að segja í lokin, frú forseti, að við í Viðreisn tökum þessum niðurstöðum ekki af neinni léttúð. Við munum halda opinn fund  næstkomandi mánudagskvöld á skrifstofu okkar á Suðurlandsbraut undir yfirskriftinni Hvað er í gangi — varðandi niðurstöður PISA og hvað er í gangi varðandi menntamál íslenskrar þjóðar?



###

Frú forseti. Ég þakka hv. þm. Óla Birni Kárasyni fyrir ágæta framsögu og ekki síður fyrir að taka af skarið með að hv. atvinnuveganefnd óski eftir því að fá málið til þinglegrar meðferðar að lokinni 1. umræðu hér í þingsal.

Mig langar til að hafa nokkur orð um þetta mál og þessa stöðu sem er uppi vegna þess að staðreyndin er sú að eftir býsna mögur ár í þessum málaflokki er atvinnuveganefnd að vinna að tveimur málum sem varða raforkuöryggi. Annars vegar er þetta mál, frumvarp sem nefndin flytur sjálf um breytingu á raforkulögum, mál nr. 541 á þingskjali 635, um forgangsraforku, og hins vegar er endurflutt frumvarp orkumálaráðherra frá því í vor um breytingu á raforkulögum, raforkuöryggi og um er að ræða mál númer X, stendur á mínu blaði sem þýðir nú líklegast að ég er ekki með aðalskjalið en það er aukaatriði. Hv. þm. Óli Björn Kárason fór yfir það áðan hvaða mál það væri. Það mál er sem sagt í þinglegri meðferð atvinnuveganefndar en tilgangur þess máls er samkvæmt greinargerð að styrkja raforkuöryggi almennings með forgangsröðun, þ.e. að tryggja almenningi og smærri fyrirtækjum forgang komi til skömmtunar vegna óviðráðanlegra atvika. Í því máli er líka mælt fyrir söfnun og miðlun upplýsinga varðandi raforkuöryggi á heildsölumarkaði sem og viðmið fyrir raforkuöryggi. Það atriði á sér ekki hliðstæðu í því máli sem við ræðum hér og ég ætla þá að láta umræðu um það tiltekna efnisatriði bíða umræðu um það mál.

Aftur að fyrri hlutanum af máli ráðherra, þetta með að tryggja almenningi og smærri fyrirtækjum forgang komi til skömmtunar vegna óviðráðanlegra atvika. Það er margítrekað í þeim texta að þetta eigi við um óviðráðanlegar aðstæður, til að mynda vegna framboðsskorts — óviðráðanlegar aðstæður. Þetta orðalag kallar auðvitað strax á spurninguna hvort núverandi ástand orkumála á Íslandi flokkist sem óviðráðanlegar aðstæður. Það verður auðvitað hver að svara fyrir sig. Ég get svarað fyrir mig og sagt: Nei, það gerir það sannarlega ekki. En eftir sex ára eyðimerkurgöngu stjórnvalda í því skyni að tryggja raforkuöryggi, þar með talið heimila, raforkuframleiðslu, þá skil ég vel að stjórnvöld vilji reyna að mála stöðuna þannig upp að hér sé um óviðráðanlegar aðstæður að ræða.

Í flutningsræðu sinni 26. október síðastliðinn rakti hæstv. ráðherra orkumála, Guðlaugur Þór Þórðarson, efni frumvarpsins ágætlega og er ekki ástæða til að orðlengja það hér. Undir lok ræðu sinnar sagði ráðherrann, með leyfi forseta:

„… ég vil að gefnu tilefni upplýsa að Landsvirkjun hefur upplýst um að staða miðlunarlóna er slík að auknar líkur eru á að grípa þurfi til skerðinga í lok árs 2023 og á árinu 2024 ef vatnsstaðan breytist ekki til hins betra. Einnig eru komnar fram upplýsingar um að eftirspurn eftir grunnorku frá Landsvirkjun sé umfram framboð.“

Ráðherra beinir því þar með til atvinnuveganefndar að nefndin hafi hliðsjón af þessum nýju upplýsingum og taki til skoðunar hvort grípa skuli til frekari ráðstafana, eftir atvikum tímabundinna, til að tryggja fullnægjandi framboð á raforku til almennra heimilisnotenda og smærri fyrirtækja.

Mér finnst ástæða til að nefna þetta sérstaklega hér og gera athugasemdir við það að hér sé verið að láta í veðri vaka að um sé að ræða óviðráðanlegar aðstæður og þess vegna þurfi að grípa til þess að atvinnuveganefnd, á sama tíma hún er með til umræðu og úrvinnslu mál frá ráðherra sem á að tryggja raforkuöryggi, sé að flytja hér þingmannamál og sem betur fer er það svo að nefndin er einhuga um það að vinna málið áfram en það fái ekki það mikla flýtimeðferð að við fáum ekki svör við nauðsynlegum spurningum. Þetta er heimatilbúinn vandi, frú forseti.

Þá erum við sem sagt komin að þessu sem ég vildi ræða sérstaklega í tengslum við framlagningu þessa máls af hálfu atvinnuveganefndar. Ég er meðal flutningsmanna eins og fram hefur komið, enda ljóst að staðan er grafalvarleg. Þó svo að sú sem hér stendur hafi sitthvað að athuga við framgöngu stjórnvalda í orku- og öryggismálum þjóðarinnar þá er alveg ljóst að forgangurinn í þeirri stöðu sem nú er uppi liggur í því að tryggja orkuöryggi heimila og koma í veg fyrir mögulega, hugsanlega skerðingu á raforku til þeirra líkt og raunverulega er hætta á núna og hefur verið um einhvern tíma. Við þurfum hins vegar að tryggja nauðsynlega þinglega meðferð á þessu máli og umsagnir lykilaðila og því fagna ég því að framsögumaður hafi kallað málið inn á milli 1. og 2. umræðu.

Ég talaði í upphafi um mögur ár þegar kemur að raforkuöryggi heimila. Frá árinu 2005, þegar breytingar voru gerðar á orkulögum, hafa heimilin ekki notið forgangs þegar kemur að sölu á raforku, ekki samkvæmt laganna bókstaf, og þegar raforkukerfið er til viðbótar hreinlega uppselt og vel það, eins og hefur verið staðan síðustu ár, þá er hreinlega verið að leika happdrætti með orkuöryggi heimilanna. Það þarf engin óviðráðanleg atvik til, bara sofandi stjórnvöld.

Sögulega hefur svo verðlagning á raforku á heildsölumarkaði, þ.e. á markaði fyrir heimili og smærri notendur, verið hærri en á stórnotendamarkaði. Það hefur komið í veg fyrir leka á milli markaða, þ.e. að sölufyrirtæki raforku kaupi rafmagn af Landsvirkjun sem ætlað er heimilum og minni fyrirtækjum og selji áfram til stórnotenda. Frá lagabreytingunni 2005 hefur þessi staða verið ákveðin vörn og svo auðvitað sú staðreynd að kerfið hefur ekki alltaf verið uppselt. En nú er það staðan og því til viðbótar er verðið orðið það sama eða svipað á milli markaðanna, þ.e. á milli hins almenna markaðar, eða heildsölumarkaðar eins og það heitir, þar sem salan til heimila og minni fyrirtækja fer fram, og þess markaðar sem þar sem verið er að selja til stórnotenda. Þegar verðið er orðið svipað eins og nú er eftir endursamningu Landsvirkjunar við stórnotendur þá er enn meiri hætta á að heimilin verði út undan í samkeppninni um takmarkaða orku.

Nú virðist vera að raungerast sú hætta að raforkan sé seld fram hjá heimilum, svo ég vitni aftur í orð ráðherra úr flutningsræðu um hitt raforkumálið, að komnar séu fram upplýsingar um að eftirspurn eftir grunnorku frá Landsvirkjun sé umfram framboð. Það má að því leyti til sanns vegar færa að það er núna sem þörfin á þessu lagafrumvarpi sem atvinnuveganefnd vinnur að er orðin aðkallandi. Þetta hefur verið fyrirsjáanlegt lengi, það hafa verið færi til að bregðast við þessu lengi. Nú eru stjórnvöld komin upp að vegg og nú þarf að bregðast við. Tímafresturinn er einfaldlega liðinn.

Frumvarpið sem atvinnuveganefnd hefur sammælst um að leggja fram er hugsað sem tímabundin aðgerð til 1. janúar 2026, hefur vonandi fælingarmátt auk þess að stuðla að ábyrgri hegðun á markaði þar sem heimili og minni fyrirtæki eru í forgangi. En það er hins vegar mjög nauðsynlegt að fá nánari útskýringu á því hvað stjórnvöld, ráðherra orkumála og stjórnarmeirihlutinn hér telur að muni gerast í orkumálum þjóðarinnar fram til 1. janúar 2026. Það er eitt af því sem við munum forvitnast um í vinnslu nefndarinnar.

Þetta frumvarp sem síðan er í vinnslu nefndarinnar frá ráðherra sem var lagt fyrir þingið í vor og svo aftur núna án þess að hugsunin hafi verið höfð á því að bæta þessu ákvæði inn í, þar eru úrræðin nú af allt öðrum toga, þ.e. að neyðarúrræði verður ekki virkjað fyrr en öll önnur úrræði hafa verið nýtt, eins og skerðanleg orka hjá stórnotendum, t.d. vegna vatnsskorts eða raunverulega óviðráðanlegra atvika eins og náttúruhamfara eða meiri háttar bilunar eða annars slíks, ekki sofandi stjórnvalda.

Það er full ástæða fyrir þingið, atvinnuveganefnd, að bregðast við stöðunni og svo auðvitað fyrir þingið í heild líka. En það eru mikilvægar spurningar sem vakna hér sem þarf að fá svör við í vinnu nefndarinnar. Það er alveg ljóst að það er á okkar ábyrgð að tryggja orkuöryggi heimila, annars vegar með framleiðslu og síðan til að tryggja að heimilin njóti nauðsynlegs hlutar þeirrar framleiðslu sem er fyrir hendi. Það breytir ekki þeirri staðreynd að þetta mál kippir markaðnum að ákveðnu leyti úr sambandi. Ég er þeirrar skoðunar að fyrir því þurfi að vera mjög sterk rök. Þau hafa verið færð fram hér að ákveðnu leyti en við þurfum að hafa það algerlega skjalfest að þetta er ef ekki eina leiðin þá sannarlega besta leiðin og það mun ekki hafa neikvæð áhrif og neikvæða hvatningu, öfugan hvata til raforkuframleiðslu. Þetta eru bara spurningar sem við þurfum að spyrja og fá viðbrögð við.

Ég ætla ekki að hafa frekari orð um þetta mál núna, tel í sjálfu sér ekki þörf á því, hef margt að segja en ég ætla að nota það svigrúm sem ég hef í vinnu atvinnuveganefndar til að leggja fram spurningar og fá svör og ég treysti því og hef enga ástæðu til að ætla annað en að atvinnuveganefnd sé einhuga um að vinna þetta mál þannig að sómi sé að og við getum lagt fram mál, hvort sem það er þetta óbreytt eða með nauðsynlegum breytingum til að inngrip okkar í markaðinn verði sem minnst en þó þannig að öryggi, rafmagnsöryggi, raforkuöryggi heimila og smærri aðila sé tryggt.

###

Herra forseti. Ég kem hingað upp aðallega til að þakka formanni Miðflokksins óvenjulega hlý orð í garð okkar í Viðreisn í dag, vel þegin skilaboð. En þetta er auðvitað alveg rétt sem komið hefur fram, gagnrýnin á þetta vinnulag. Auðvitað er það alþekkt og ekkert óeðlilegt við það að vinnulagið undir lokin, fyrir þinghlé um jól og á sumrin, sé mikið. En það má eitthvað á milli vera. Við gagnrýndum þetta í síðustu viku þegar við töluðum um fátæktina í málafjölda sem komið hefur frá þinginu vegna þess að við vissum þetta og vegna þess að við vissum að þetta snýst auðvitað ekki um álag á okkur. Þetta snýst um getu til að vinna málin svo að sómi sé að. Við þekkjum öll dæmi þess að mál hafa farið hér í gegn í flýti sem hefur síðan  kallað á lagfæringu eftir lagfæringu. Þannig að það er svo sem að raungerast núna  sem við bjuggumst við. Mér þykir það miður að þessi skilaboð frá framkvæmdarvaldinu hingað til þingsins skuli vera á þennan veginn vegna þess að ef eitthvað er ætti það  að vera akkúrat á hinn veginn, að það sé framkvæmdarvaldið sem hlusti á það hvernig við hér sem stöndum að lagasetningunni viljum helst haga málum.

###

Frú forseti. Bændastéttin hefur lengi kallað eftir vægari úrræðum en heildarniðurskurði, en eins og við vitum hefur það verið leiðin sem hefur verið farin þegar smit koma upp. Á stórum fundi á Laugarbakka í apríl síðastliðnum var síðan kallað eftir því að ríkisstjórnin setti enn frekari áherslu á þær rannsóknir sem framkvæmdar hafa verið á riðunni. Eins og skýrt hefur komið fram hér eru miklar vonir bundnar við þessa verndandi arfgerð gegn riðu og menn tala um að við stöndum á miklum og jákvæðum tímamótum þar og það er óskandi að svo sé.

Það er engu að síður augljóslega langtímaverkefni að gera þessa nýju arfgerð að ríkjandi þætti innan íslenska fjárstofnsins. Við erum auðvitað að tala um þessar rannsóknir sem gerðar hafa verið sem gefa tilefni til bjartsýni og það er óskandi að svo sé. Við þekkjum það annars staðar að það er ekki svo að það þurfi að skera niður allan bústofn, jafnvel heilu sveitirnar þegar riða kemur upp. Eins og hér hefur komið fram er það lausagangan sem gerir aðrar lausnir ívið flóknari, það er erfitt að vita nákvæmlega hvaða fé hefur umgengist hvaða fé í afrétti eða á fjöllum og síðan þessi langi meðgöngutími frá því að smit berst í kind og þar til að ber á einkennum sem eru oft býsna lítil eða erfitt að þekkja.

Ég vil þakka fyrir þessa umræðu og mér þykir gott að í umræðunni hér, bæði hjá málshefjanda og hjá ráðherra sem og öðrum þingmönnum sem hafa talað, hefur komið mjög skýrt fram að það er vilji til að taka utan um bændur mjög heildstætt þegar kemur að riðu og baráttunni við að útrýma riðunni og svo mögulegum bótum þegar slík smit koma upp. Það liggur líka fyrir að umræðan núna um þennan fjanda kemur beint ofan í umræðu um gríðarlega erfiða stöðu bænda af alls konar ástæðum, m.a. vegna mikils fjármögnunarkostnaðar og það er núna í aðdraganda endurskoðunar á búvörusamningum.  Þannig að þó svo að við séum að tala hér um þörf á afmarkaðri lausn á þessum afmarkaða vanda, sem okkur tekst vonandi að útrýma, þá er þetta enn eitt púslið, enn einn bitinn í það púsl sem við þurfum að fara að klára   og hvernig við búum hér bændum og landbúnaði almennt viðunandi skilyrði.

###

Frú forseti. Það er reiðarslag fyrir bændur þegar riðusmit greinist. Við þekkjum viðbrögð Matvælastofnunar. Það þarf að skera niður féð, það þarf að sótthreinsa allt hátt og lágt. Það þarf að skipta um allan jarðveg í námunda við húsin. En þarna er auðvitað ekki öll sagan sögð, eins og hv. þingmenn hafa komið inn á hér. Það þarf líka að rekja allt fé sem hefur farið á milli bæja innan sama sóttvarnahólfs, hvort sem það er sala á fé milli bænda í sveitinni eða hreinlega hin séríslenska lausaganga fjár. Allt nærsamfélagið er á nálum dagana og vikurnar eftir að riðusmit greinist og það er auðvitað gríðarlegt tilfinningalegt áfall að fá þennan dóm. Ég held að það fái á alla sem verða vitni að slíkum viðbrögðum bænda í fjölmiðlum, hvort sem þeir þekkja til landbúnaðar yfir höfuð eða ekki, slíkt er áfallið greinilega enda getur auðvitað lífsviðurværi margra verið í hættu, bæði hjá bændunum sjálfum og hjá þeim sem vinna við að þjónusta bændur og hjá afurðastöðvum. Síðan stöndum við frammi fyrir því að fjármagnskostnaður fyrir bændur eins og aðra hér á landi núna er þess eðlis að það er ekki sjálfgefið að þeir sem verða fyrir þessu áfalli haldi áfram búskap. Það þarf að fara í gríðarlega kostnaðarsamar framkvæmdir, oft með tilheyrandi lántökum. Það er ljóst, eins og hér hefur komið fram, að bætur sem bændur fá úr ríkissjóði eru langt frá því að brúa bilið, hafa ekki verið uppfærðar lengi auk þess sem þær geta verið torsóttar. Þessi óheillastaða bætist við aðrar erfiðar áskoranir sem bændur standa nú frammi fyrir og það þarf einfaldlega samstillt átak allra hlutaðeigandi til að búa landbúnaði viðunandi skilyrði. Það þarf fyrirbyggjandi aðgerðir við riðusmiti og aðgerðir í kjölfar slíks smits verða að falla undir það átak og það þarf að vera til lengri tíma.

###

Forseti. Ég þakka hæstv. ráðherra fyrir svörin. Það er gott að heyra að þar á bæ er alla vega, á sama tíma og gripið er til ráðstafana til að hjálpa bændum í þeim bráðavanda sem þeir búa við núna og er orðinn bráðavandi m.a. vegna þess að ekki hefur verið þrek til að fara í grunninn undanfarin ár, þá er á sama tíma og ætlunin er að fara það líka hugmyndin um að reyna að safna liði til að fara í þá endurskoðun og endurbætur á kerfinu sem nauðsynlegt er að gera.

Mig langar aðeins í seinni umferð til að velta því upp hvort það sé ekki á sama tíma algjört forgangsatriði að það séu ekki neytendur, heimilin í landinu, sem beri þungann af kostnaði við þessa aðstoð. Ég veit að það er verið að smíða þetta og eitthvað heyrist af því að þessi pakki, aðstoð við bændur, verði ekki tilbúinn þegar 2. umræða fjárlaga fer fram í næstu viku heldur verði beðið með það, sem sýnir kannski að þetta er ekki tilbúið. Ég hef ákveðnar áhyggjur af því, í ljósi reynslunnar, að þarna verði heimilum landsins gert að bera hitann og þungann af þessum kostnaði frekar en að litið verði á milliliði og skoðað hvernig hægt er að gera þetta allt skilvirkara. Og ég vona að sú staðreynd að við erum að tala annars vegar um bráðavanda og hins vegar úrbætur til lengri tíma, að neytendur og heimilin í landinu bíði ekki þess sem gera skal einhvern tímann til lengri tíma.

Forseti minnir á ræðutímann sem er aðeins ein mínúta í síðari fyrirspurn og síðara svari.

###

Herra forseti. Í gær hlustaði ég á hv. þingmann og fulltrúa í meiri hluta í fjárlaganefnd, Njál Trausta Friðbertsson, fullyrða í útvarpinu að stjórnarandstaðan væri bara ekki með mikla gagnrýni á fjárlögin sem slík heldur eingöngu á einstaka litla þætti, stóra myndin væri hreint ágæt. Ég get ekki talað fyrir alla stjórnarandstöðuna en okkur í Viðreisn þykir stóra myndin einmitt mjög slæm, eins og við höfum ítrekað bent á. Mér þykir leitt að fulltrúi Sjálfstæðisflokks í fjárlaganefnd hafi ekki hlustað en þar liggur kannski einmitt vandinn, réttmæt gagnrýni á vaxandi og ómarkviss ríkisútgjöld er afgreidd eins og eitthvert píp.

Nú ætla ég ekki endilega að gera hæstv. matvælaráðherra ábyrgan fyrir þessum orðum en þau beina vissulega sjónum að stóra gallanum við fjárlagafrumvarpið; ríkisstjórnin er svo upptekinn af smáplástrum til skemmri tíma að hún vanrækir heildarmyndina. Í sama útvarpsviðtali nefndi hv. þm. Njáll Trausti Friðbertsson að von væri á tillögum á næstu dögum til að bregðast við erfiðri stöðu bænda. Við í Viðreisn erum sammála því að það þurfi að finna lausn, að það liggi á því að finna lausn á erfiðu rekstrarumhverfi bænda. Það þarf einfaldlega í þessu sal að finna leiðir til að styðja við bændur og fæðuöryggi í landinu. En það er ekki sama hvernig það er gert og ég vil því spyrja hæstv. matvælaráðherra: Hvers er að vænta í þessum tillögum? Er það svo að enn einn ganginn erum við að horfa á skammtímalausnir við langtímavanda? Erum við að horfa á plástra við blæðandi sári eða mun hæstv. matvælaráðherra reyna að sýna ríkisstjórninni gott fordæmi og leggja fram hugmyndir um heildstæða lausn á þeim vanda sem bændur búa nú við og hafa ítrekað bent á að geri starf þeirra og starfsskilyrði illbærileg til lengri tíma?

###

Herra forseti. Mig langaði aðeins að koma hingað og taka undir það sem hæstv. innviðaráðherra segir, sennilega eru of mörg mál á þingmálaskrá. En þetta gerist aftur og aftur þótt staðan sé klárlega töluvert verri en við höfum séð áður og þetta er ástand sem hefur eiginlega stefnt í í stjórnartíð þessarar ríkisstjórnar. En ein birtingarmyndin er sú að það eru mörg mál mjög hroðvirknislega unnin. Með því að fækka málum og vera með ákveðið raunsæi í gangi þegar þingmálaskráin er lögð fram þá er ég sannfærð um að það myndi bæta ekki bara verklagið hér á þingi heldur gæði mála. Við sitjum núna t.d. í atvinnuveganefnd og erum að vinna með stjórnarmál og samhliða annað mál sem nefndin þarf að flytja af því að stjórnarmálið er svo lélegt. Það þurfti of stórar breytingartillögur til þannig að það var talið ótækt. Þetta er bara staðan sem við stöndum frammi fyrir. Þetta gengur náttúrlega ekki mikið lengur. En ég ætla að benda hæstv. ráðherra á að það er ekki þingið sem ræður þingmálaskrá ríkisstjórnarinnar. Það er ríkisstjórnin. Það getur hún þó ráðið við.

###

Herra forseti. Mig langar að ræða hér verkstol ríkisstjórnarinnar og þau áhrif sem það hefur á þingstörfin. Við munum öll hvernig vorið fór þar sem þingi var slitið óvænt með fjölda mála ókláruð og það sem meira er, sum mál voru tilbúin af hálfu nefnda en fóru ekki til afgreiðslu inn í þingsal. Stjórnarliðar gátu bara ekki lengur verið nálægt hver öðrum. Svo kom sumarið og nú líður að jólum. Það eru þungar aðstæður í samfélaginu en samþykkt stjórnarmál eru orðin þrjú núna í lok nóvember. Það er varnargarðurinn, það eru átök fyrir botni Miðjarðarhafs, hvort tveggja óvænt mál sem ekki voru á þingmálaskrá, og síðan vaktstöð siglinga. Fjöldi mála sem áttu að koma inn á þing núna í haust er 109. Það eru 39 mál komin og eru þar með 38 í nefndum. Ég velti því fyrir mér hvort það hafi verið niðurstaða samningaviðræðna stjórnarliða í sumar að stjórnarsamstarfið myndi halda ef ríkisstjórnin passaði sig á því að gera ekki neitt. Og spurningin er: Er það þetta sem ríkisstjórnin vill bjóða heimilum landsins upp á núna, með verðbólguna enn á fullu skriði, vexti himinháa og fleiri risastór verkefni fram undan? Er þetta erindið?

###

Frú forseti. Aftur þakka ég andsvarið. Mér þykir einsýnt að þegar búið yrði í kjölfarið á samþykkt og síðan nánari vinnslu þessa máls að safna slíkum upplýsingum saman yrði þetta skoðað, að uppbygging á innviðum verði m.a. byggð á þessum þáttum. Það hlýtur að liggja í hlutarins eðli. Það er hægt að nefna að þessar stofnanir sem taldar eru upp hér byggja sínar áætlanir og jafnvel ákvarðanatöku á einhvers konar mati á akkúrat þessum málum en af því að þetta er ekki unnið á samræmdan hátt þá er það oft og tíðum, eins og ég kom inn á í ræðu minni og tiltekið er í greinargerð, einhver aðferðafræði sem mögulega getur síðan skarast við þá aðferðafræði sem önnur stofnun vinnur eftir og svipuð verkefni er að vinna. Þarna eru kannski einhverjar tvær stofnanir að vinna að sama verkefni, alla vega svipuð verkefni í stóru myndinni, en byggja ekki á nákvæmlega sömu upplýsingum. Þannig að allar ákvarðanir, hvort sem um er að ræða innviðaáætlanir eða annað, það er hægt að nefna raunverulega hvað sem er þegar kemur að því að byggja upp þetta samfélag, hljóta fyrst og fremst að þurfa að byggja á réttum upplýsingum í rauntíma og það er það sem við erum að miða að með þessu máli.

###

Frú forseti. Ég þakka hv. þingmanni fyrir andsvarið og ekki síst fyrir góð orð í garð þessarar tillögu sem gefur mér væntingar um að því verði vel tekið og þetta verði að veruleika, samþykkt hér eftir meðferð nefndar. Spurningin sem hv. þingmaður kom fram með er mjög áhugaverð, þ.e. hvaða áhrif þetta hefur þegar farið er að skrá niður raunverulega starfsstöð einstaka starfsmanns hjá einstaka fyrirtæki, og ef ég skildi spurninguna rétt hvort það  þýði þá að það sveitarfélag þar sem viðkomandi starfsmaður hefur heimilisfesti geti innheimt útsvarið. Ég get mjög auðveldlega séð fyrir mér að það verði afleiðingin af þessu. Ég viðurkenni að þetta er ekki hlutur sem við höfum hugsað í þaula heldur skilið eftir í höndum starfshópsins. En auðvitað er það hluti af stöðu sveitarfélaga líka þetta vanmat raunverulega á fjölda þeirra starfa sem unninn er í hverju sveitarfélagi. Þannig að þarna kemur þá raunveruleg staða í ljós og á að vera styrkur sveitarfélaganna til viðbótar við það að hafa áhrif á uppbyggingu mjög víða. Þetta er bara svo mikil grundvallarspurning, hvernig við ætlum að fara með þessa hluti, og lykillinn að því er náttúrlega fyrst og fremst að þessar upplýsingar liggi fyrir og séu rétt skráðar niður. Ég held að það verði virkilega spennandi að fylgjast með þessu. Það er efnahags- og viðskiptanefnd sem fær málið til umfjöllunar og tekur þetta alveg klárlega með í reikninginn.

###

Frú forseti. Ég mæli hér fyrir tillögu til þingsályktunar um söfnun upplýsinga um dreifingu starfa. Ég ætla að byrja á því að fara yfir það hvað þessi ályktun felur í sér. Tillagan hljóðar svo, með leyfi forseta:

„Alþingi ályktar að fela forsætisráðherra fyrir hönd ríkisstjórnarinnar að skipa starfshóp sem falið verði að gera tillögur að nauðsynlegum lagabreytingum til söfnunar og vinnslu upplýsinga um landfræðilega dreifingu starfa og skilgreiningu hlutverks og ábyrgðar þeirra aðila sem málið varðar. Starfshópurinn verði skipaður fulltrúum háskóla-, iðnaðar- og nýsköpunarráðuneytis, félags- og vinnumarkaðsráðuneytis, fjármála- og efnahagsráðuneytis og innviðaráðuneytis, auk þess sem leitað verði til fulltrúa Hagstofu Íslands, Vinnumálastofnunar, sveitarfélaga og annarra fagaðila við mótun tillagnanna.

Tillögur verði kynntar Alþingi fyrir 1. desember 2024.“

Tilgangur tillögu þessarar er að gera Hagstofu Íslands kleift að taka saman gögn um dreifingu starfa um landið. Staðan er sú að þegar kemur að gögnum um staðsetningu starfa stendur Ísland höllum fæti í samanburði við önnur lönd í Evrópu og Norður-Ameríku. Þjóðskrá hefur upplýsingar um lögheimili fólks og með greiningu þeirra gagna er hægt að fá fram upplýsingar um íbúadreifingu. Upplýsingar um dreifingu starfa vantar hins vegar, sem og upplýsingar um ferðamynstur milli heimilis og vinnu. Nákvæm gögn um þessi atriði hljóta að vera ein af forsendum vandaðrar ákvarðanatöku, t.d. á sviði samgangna og byggðaþróunar.

Það er töluverð eftirspurn eftir svona gögnum meðal fagaðila og hagsmunaaðila. Þau gögn sem eru til eru ófullnægjandi þar sem ekki er hægt að svara með nákvæmum hætti hversu margir starfa í tilteknu sveitarfélagi, hversu margir búa í einu bæjarfélagi en starfa í öðru eða hversu hátt hlutfall íbúa starfar í tíu mínútna fjarlægð frá eigin heimili. Þess í stað þurfa fagaðilar að notast við óbeinar aðferðir til að áætla svör við þessum spurningum. Til dæmis hafa menn farið þá leið að styðjast við fermetrafjölda atvinnuhúsnæðis og umreikna hann yfir í starfafjölda, með tilheyrandi skekkju eða að notast við gögn úr símaskrá eða jafnvel hafa beint samband við einstök fyrirtæki til að afla upplýsinga um staðsetningu starfa.

Ein ástæðan fyrir því að staðan er eins og hún er er sú að í fyrirtækjaskrá ríkisskattstjóra eru allir starfsmenn fyrirtækja skráðir í höfuðstöðvum viðkomandi fyrirtækis, þ.e. skráðu lögheimili félags, alveg óháð því hvort fyrirtæki rekur starfsstöðvar þar eða jafnvel starfsstöðvar víða um land, í öðrum sveitarfélögum eða jafnvel innan viðkomandi sveitarfélags þegar um er að ræða stærri og fjölmennari sveitarfélög. Það vantar sem sagt upplýsingar um raunverulega staðsetningu starfa, sem er lykilatriði þegar kemur að því að greina stöðu atvinnulífsins innan ákveðins svæðis, sveitarfélags eða landshluta. Svo að ég taki dæmi eru störf hótelstarfsfólks iðulega skráð á höfuðborgarsvæðinu, í höfuðstöðvum viðkomandi hótels eða fyrirtækis, þó svo að störfin séu unnin á hóteli eða í starfsstöð úti á landi. Sömu sögu er að segja um skráningu starfsfólks, t.d. olíufélaga sem eru með höfuðstöðvar í Kópavogi en hefur síðan starfsstöðvar víða um allt land. Afleiðing þessa háttar sem við höfum á þessum málum er gjarnan ofmat á fjölda starfa á höfuðborgarsvæðinu og svo vanmat á stöðu landsbyggðarinnar. Hún kemur einfaldlega verr út en hún ætti að gera ef störf væru skráð á þeirri starfsstöð þar sem þau eru unnin.

Það er alveg ljóst að það er mikill ávinningur af því að geta nálgast áreiðanlegar og ítarlegar upplýsingar til greiningar í stað þess að byggja á einhverjum milliútreikningum eða áætlunum. Í fyrsta lagi myndi það spara talsverðan tíma og kostnað vegna gagnavinnslu og úrvinnslu slíkra upplýsinga. Í öðru lagi auðveldar það samanburð við önnur lönd sem er mjög oft gagnlegt. Í þriðja lagi myndi slík gagnasöfnun stuðla að vandaðri stefnumótun og ákvarðanatöku og koma í veg fyrir ósamræmi milli aðila en slíkt getur mjög hæglega gerst í dag, að fagaðilar, sem jafnvel eru að vinna saman að einhverju verki, áætli fjölda starfa á einhverju svæði með mismunandi hætti.

Umferðarmannvirki eru stór hluti af heildarfjárfestingum hins opinbera. Nú er fyrirhuguð mikil uppbygging umferðarmannvirkja þegar farin af stað í tengslum við samkomulag um samgöngur á höfuðborgarsvæðinu svo að dæmi sé tekið, þar með talið borgarlínu. Síðan er auðvitað um áframhaldandi uppbyggingu samgöngumannvirkja annars staðar á landinu að ræða. Til þess að hægt sé að hafa forgangsröðun þessara fjárfestinga sem besta, spá fyrir af nákvæmni um mögulega álagspunkta, tryggja sem best flæði umferðar o.s.frv. þá er auðvitað mjög mikilvægt að búa yfir upplýsingum um helstu áfangastaði í samgöngukerfinu. Það er auðvitað alla jafna ferðalög fólks á milli heimilis og vinnustaðar.

Það liggur líka í hlutarins eðli að upplýsingar af þessum toga myndu nýtast í byggðarannsóknum, vinnumarkaðsrannsóknum og öðrum samfélagslegum rannsóknum og við gerð sóknaráætlana landshluta, eftirfylgni slíkra áætlana og gerð byggðaáætlana, sem og auðvitað skipulag almenningssamgangna um allt land. Þá geta aðilar á markaði nýtt sér þessar upplýsingar við ákvarðanatöku um staðsetningu á alls konar þjónustu; matsölustöðum, verslunum og annarri þjónustu sem bæði þykir rétt og eðlilegt og mikilvægt að hafa í nágrenni við heimili fólks og helstu vinnustaði.

Ef við lítum síðan lengra til framtíðar en akkúrat til þess að safna þessum upplýsingum um starfsstöðvar þá er líka eftirsóknarvert að geta safnað á landsvísu upplýsingum um aðra heita reiti með sambærilegum hætti, t.d. um skóla, gististaði, heilbrigðisstofnanir, sundlaugar og aðra staði sem þekkt er að fylgi regluleg umferð. Það er hins vegar alveg vel í lagt að byrja með þetta verkefni eingöngu, eins og sjá má á listanum yfir þá aðila sem okkur flutningsmönnum tillögunnar þykir rétt að komi að málum. Það er nóg að gera í næstu áföngum ef við förum af stað með þetta verkefni núna.

Flutningsmenn þessarar tillögu, sem koma, auk þingflokks Viðreisnar, frá Flokki fólksins, Framsóknarflokki, Pírötum og Samfylkingu, leggja til að það verði tekið mið af fordæmum nágrannaríkja Íslands þegar kemur að vinnu og tillögum starfshópsins. Það má t.d. nefna að í Danmörku heldur fyrirtækjaskrá utan um skráningu starfsstöðva og fjölda starfsmanna á hverri starfsstöð en danska Hagstofan sér síðan um frekari úrvinnslu þeirra gagna sem safnað er saman.

Í tillögunni er líka lagt til að þegar þessar upplýsingar liggi fyrir verða þær birtar gjaldfrjálst á opnu og læsilegu sniði og uppfærðar að lágmarki árlega. Það er lagt til að grunngögnin verði gerð opinber og aðgengileg, þó þannig vitanlega að persónuverndarsjónarmiða sé gætt. Með opnu sniði er átt við snið sem ekki krefst aðgangs að sérstökum gjaldskyldum hugbúnaði þannig að hægt sé að nýta gögnin. Það er jafnframt átt við að gögnin séu birt á þann hátt að það sé hægt að nýta þau, vinna með þau og síðan jafnvel selja þau áfram án sérstakrar heimildar frá aðila sem upprunalega tekur þau áfram og heldur utan um þau. Grunnurinn að þessari tillögu er sá að það gagnast okkur öllum að þessar upplýsingar séu aðgengilegar, að þær séu nýttar og að sem flestir hafi aðgengi að þeim, annaðhvort hráum eða unnum áfram í sérstökum tilgangi.

Frú forseti. Upplýsingar um landfræðilega dreifingu starfa gætu gagnast fagaðilum sem vegna starfsemi sinnar, eða skyldu að lögum, vinna að fjárfestingum og ákvarðanatöku á sviði samgangna og byggðaþróunar. Má þar nefna sem dæmi Vegagerðina, Byggðastofnun, Strætó, Hagstofu Íslands, sveitarfélög, landshlutasamtök, háskóla og ráðgjafarfyrirtæki. Verði þessi tillaga samþykkt gæti hún stuðlað að því að þessir aðilar og fleiri gætu sinnt hlutverki sínu af meiri nákvæmni en áður með tilheyrandi ávinningi fyrir íslenska þjóð.

Ég er mjög meðvituð um að þetta er nokkuð viðamikið verkefni og í tillögunni er þess vegna ekki mjög nákvæm útfærsla á því hvernig markmiðunum skuli náð að öðru leyti en því að þeir aðilar sem rétt þykir að taka þetta verkefni að sér eru tilgreindir í starfshóp. Það getur vel verið að það þyki rétt að bæta einhverjum öðrum aðilum við þann hóp en ég geri síður ráð fyrir að menn telji rétt að fækka eða kippa einhverjum út. E.t.v. koma síðan í meðförum nefndar fram nánari tillögur um það hvernig hópurinn skuli vinna og ég bendi aftur á að söfnun og vinnsla upplýsinga af þessu tagi á sér fordæmi meðal nágrannalanda okkar.

Að lokum vil ég síðan nefna, vegna þess að þetta er jú í þriðja skipti sem ég legg þessa tillögu fram, að á ársfundi Samtaka sunnlenskra sveitarfélaga fyrr í haust var skorað á þingmenn að klára þetta mál, að samþykkja þingsályktunartillögu þá sem ég mæli fyrir hér og nú, og ganga frá þeim lagabreytingum sem nauðsynlegar eru til að hægt sé að hefjast handa við að safna upplýsingum um dreifingu starfa um land allt. Ég óska eftir því að málinu verði vísað til skjótrar og öruggrar meðferðar í efnahags- og viðskiptanefnd að lokinni þessari umræðu og að þingheimur taki áskorun Samtaka sunnlenskra sveitarfélaga og klári málið hratt og örugglega.

###

Forseti. Ég þakka ráðherra fyrir svarið og ítreka bara að það verður áhugavert og gott að ná að fylgja þessum málum eftir í atvinnuveganefnd. Mig langaði kannski aðeins að bæta við fyrri spurningu vegna þessarar heimildar sem núna er ætlunin að lögfesta,  að manni sýnist  að þetta verkefni bætist við Samkeppniseftirlitið. Það hefur nú töluvert gustað um þá ágætu stofnun undanfarið, m.a. vegna þess að hún býr við það að vera með hluta af verkefnunum á sinni könnu lögbundin og önnur ekki. Hún tekur önnur verkefni þegar þeim er til hennar vísað, kvörtunum eða ábendingum eða öðru slíku,  og síðan eru náttúrlega einstaka mál önnur sem koma upp.

Telur ráðherra Samkeppniseftirlitið, eins og það er fjármagnað núna og eins og verkefnin sem þeirri stofnun eru falin,  sé í stakk búið til að bæta þessu á sig án einhverrar fjölgunar eða einhvers konar breytingar? Það hefur stundum verið talað um einhvers konar breytingu á þessum lögbundnu verkefnum, að auka frest eða annað slíkt. Hefur það eitthvað verið skoðað til að tryggja að þetta verkefni falli ekki á milli skips og bryggju?

###

Frú forseti. Ég þakka hæstv. ráðherra fyrir fína yfirferð yfir málið og verð að segja að ég hlakka til að fá þetta mál til meðferðar í atvinnuveganefnd. Við fengum smjörþefinn af þessu síðastliðinn vetur þegar málið var á þingmálaskrá ríkisstjórnarinnar en það var svo sem lent undir hnífnum áður en að því kom vegna umfangsmikillar gagnrýni sem kom á málið. Þar ber helst að nefna þær leiðréttingar, ef ég má svo segja, eða lagfæringar sem hafa verið gerðar á málinu og bara svo dæmi sé tekið var afurðastöðvum upphaflega veitt heimild til undanþágu frá samkeppnislögum en nú er verið að tala um frumframleiðendur. Þetta er kannski kjarninn í þeirri gagnrýni sem oft hefur verið lögð á borð þegar kemur að málefnum bænda, að margt af því sem gert hefur verið hefur farið annað en akkúrat til bænda sjálfra, sem ég held að ekkert okkar velkist í vafa um að þurfi aðstoðar við í ljósi erfiðrar stöðu. Ég veit að  hæstv. ráðherra — vegna þess að ég sá hana þar sem við vorum á fundi ungra bænda undir yfirskriftinni Laun fyrir lífi. Það má  líka nefna fundaröð Bændasamtakanna þar sem þau hafa farið yfir þessa gríðarlega miklu erfiðleika sem greinin stendur frammi fyrir vegna efnahagsástandsins en líka vegna þess að við höfum því miður ekki borið gæfu til þess að búa til kerfi sem styður nákvæmlega við bændurna þó svo að umtalsverðum fjármunum sé varið í atvinnugreinina. Ég held að flestir sjái að þar er hægt að gera betur. Ég verð að segja að mér finnst í ljósi þess hve ákallið er mikið svolítið súrt að sjá fyrsta skrefið vera það að víkja til hliðar ákvæðum samkeppnislaga, vegna þess að þetta mál er þannig.

Mig langaði til að spyrja hæstv. ráðherra, af því að hún fór yfir það hér sjálf í lokin að þetta væri fyrsta skrefið af mörgum: Hvers má vænta á næstunni? Ég er annars vegar að spyrja þá um breytingar eða aðgerðir sem heyra beint undir málaflokk ráðherra en líka kollega í fjármálaráðuneytinu. Hvað er ríkisstjórnin að hugsa varðandi aðgerðir til aðstoðar landbúnaði?

###

Herra forseti. Öryggis- og varnarmál voru fyrirferðarmikil á þingi Norðurlandaráðs í Ósló í byrjun nóvember. Fjölgun Norðurlanda í NATO var töluvert rædd og ljóst af orðum margra gesta, þar með talið Jens Stoltenbergs, framkvæmdastjóra NATO, að þeir vænta mikils af nánara samstarfi Norðurlandanna í varnarmálum.

Öryggis- og varnarmál í Evrópu voru líka ofarlega á baugi þegar ég   heimsótti Washington DC á dögunum ásamt hv. þm. Birni Leví Gunnarssyni. Sendiráð Íslands hafði undirbúið mjög góða dagskrá þar sem við náðum áhugaverðum og mikilvægum samtölum um ýmis alþjóðleg málefni líðandi stundar. Dagskráin hófst með opnum fundi hjá Hudson Institute hugveitunni þar sem Andríj Jermak, helsti ráðgjafi Zelensky Úkraínuforseta, fór yfir málin. Í kjölfarið funduðum við í utanríkisráðuneyti og þjóðaröryggisráði Bandaríkjanna. Bergdís Erlendsdóttir, sendiherra okkar í Bandaríkjunum, bauð okkur á fund með Jim Townsend, fyrrverandi aðstoðarvarnarmálaráðherra Bandaríkjanna. Í samtali við hann fengum við góða innsýn í ýmis mál sem eru ofarlega á baugi í alþjóðapólitík og í öryggis- og varnarmálum. Það er alveg ljóst, og nokkuð sem við höfum ekki farið varhluta af, að áherslan á Norður-Evrópu, öryggis- og varnarmál, hefur því miður náð nýjum hæðum undanfarin tvö ár.

Við áttum fleiri áhugaverðum fundi sem ég næ ekki að fara yfir hér en mig langar að nefna að lokum fund í Pentagon með fulltrúum frá skrifstofu málefna Norður-Evrópu og NATO og skrifstofu norðurslóða og loftslagsmála. Heimsóknin endaði þannig á sömu nótum og voru slegnar á þingi Norðurlandaráðs í Ósló þremur vikum fyrr; með umræðu um mikilvægi norræns varnarsamstarfs og um mikilvægi þess að halda norðurslóðum sem friðar- og lágspennusvæði. Ég er sjálf eftir þessar heimsóknir sannfærðari en nokkru sinni fyrr að áhersla á þessi mál þarf að vera töluvert fyrirferðarmeiri hér á Alþingi Íslands.

###

Frú forseti. Það kemur í sjálfu sér ekki á óvart en í svörum hæstv. fjármálaráðherra fór ekki mikið fyrir umræðunni um þátt gjaldmiðilsins okkar í fjármálum heimila, fjármálum fyrirtækja og vaxtabyrðinni sem við búum við. Ég saknaði þess af því að það er auðvitað ekki þannig að íslenska krónan sé náttúrulögmál, að þessi sársaukafulli aukakostnaður sem við búum við, heimili landsins, sveitarfélög, ríkissjóður, auk þessara fyrirtækja sem enn búa í krónuhagkerfinu, sé eitthvað sem við neyðumst bara til að sætta okkur við um aldur og ævi. Staðan er sú að í dag búa tvær þjóðir á Íslandi. Það er sú sem lifir í krónuhagkerfinu; heimilin, sveitarfélögin, ríkissjóður og lítil og meðalstór fyrirtæki, sem eru hryggjarstykkið í atvinnulífinu okkar, og svo stórfyrirtækin sem standa fyrir utan krónuhagkerfið og gera upp í evru og dollara.

Nýlega samþykkti Starfsgreinasamband Íslands ályktun þess efnis að óháðir erlendir aðilar verði fengnir til að skoða kosti og galla íslensku krónunnar, sem og kosti og galla þess að taka upp annan gjaldmiðil. Við í Viðreisn fögnum því að sjálfsögðu. Það er gott og það er mikilvægt að sífellt fleiri skuli kveikja á því að sveiflurnar sem fylgja krónunni, þ.m.t. sveiflur í vöxtum, eru skaðlegar fyrir íslensk heimili. Á þessu ári verða vaxtagjöld ríkissjóðs vel yfir á annað hundrað milljarða króna. Ímyndum okkur að þessi vaxtakostnaður væri helmingi lægri, nokkuð sem er fyllilega raunhæft í öðrum gjaldmiðli miðað við núverandi skuldastöðu, ímyndum okkur hvað stjórnvöld gætu gert við þá tugmilljarða til hagsbóta fyrir heimili landsins ef vaxtakostnaðurinn væri bara laus við þetta séríslenska krónuvaxtaálag, og ímyndið ykkur hvernig staðan væri ef við byggjum ekki við stjórnvöld sem þætti í lagi að varpa þessum fáránlega krónukostnaði lóðbeint yfir á fjölskyldur landsins.

###

Hvað ætlar þú að verða þegar þú verður stór? Þetta er spurning sem okkur þykir eðlilegt að spyrja lítil börn, enda sýn þeirra oft bæði skemmtileg og skýr, og það er líka mikilvægt að koma því inn hjá þeim yngstu að það skiptir máli að velta framtíðinni fyrir sér. Unglingar fá þessa spurningu líka. Svarið er eðlilega öllu ígrundaðra, enda þau í alvöru farin að undirbúa framtíðina. Á ferðum Viðreisnar um landið undanfarið hefur rauði þráðurinn í samtölum verið skorturinn á skýrri framtíðarsýn hjá stjórnvöldum. Það skiptir litlu hvort rætt er um heilbrigðismál, samgöngumál, verðbólgu, sturlaða vexti eða orkumál, svo dæmi sé tekið, og þetta er alvarlegt.

Stjórnmálaflokkar eða -menn sem hugsa til lengri tíma fá jafnvel á sig gagnrýni kollega fyrir, eins og einu tæki stjórnmálanna til að mæta helstu áskorunum séu tímabundnir plástrar sem helst á að fjármagna með skattahækkunum. Ég geri ekki lítið úr því að stundum þarf að plástra og það á sannarlega við vegna þess bráðavanda sem fjöldi heimila stendur frammi fyrir núna. En það er hins vegar fráleitt að hunsa það að þessi bráðavandi er síendurtekin afleiðing þess að hér hefur ekki verið brugðist við með skýrri sýn á það hvernig við tryggjum mikilvægan stöðugleika í efnahagslífinu til lengri tíma. Risasveiflurnar sem íslenskum heimilum er boðið upp á aftur og aftur eru ekki náttúrulögmál. Það eru plástrarnir sannarlega ekki heldur. Það hlýtur að vera eitt helsta hlutverk stjórnvalda að breyta þessu þó að það kosti átak og við þurfum síst af öllu á að halda ríkisstjórn sem á bara eitt svar þegar hún er spurð hvað hún ætli að gera þegar hún verður stór: Bara „chilla“ í þægilegum stólum.

Forseti minnir hv. þingmenn á að nota íslensku þegar þeir vilja tjá hugsanir sínar og finna þá íslensk orð fyrir erlend sem notuð eru.

###

Herra forseti. Ég tek til máls um fundarstjórn forseta. Alla jafna kvartar maður ekkert undan því þó að léleg ríkisstjórn sé ekki mjög dugleg að koma málum á framfæri. En það sem verkleysi þessarar ríkisstjórnar undanfarin ár hefur þó leitt í ljós er að það skiptir máli hverjir stjórna og það skiptir máli þegar dugleysið er algjört vegna þess að þá sitja  eftir risamál sem varða íslenskan almenning. Ég er ekki bara tala um óðaverðbólgu og sturlaða vexti, ég er ekki bara að tala um ráðleysi í heilbrigðismálum, ég er að tala um kyrrstöðuna í orkumálum líka. Ég er að tala um loftslagsmálin. Ég er að tala um stöðuna í samgöngumálum landsmanna. Það er ekki hægt til lengdar að litla Alþingi við ríkisstjórnarborðið, þar sem takast á stjórn og stjórnarandstaða endalaust og ekkert gerist, ráði för og eftir situr íslenskur almenningur með engin svör við því hvernig taka á á stærstu úrlausnarefnunum. Þannig að ég tek undir þessa gagnrýni og kalla eftir að hér gerist eitthvað.

###

Herra forseti. Það eru stór og mikilvæg verkefni fram undan, verkefni sem skipta sköpum þegar kemur að velsæld þjóðar. Við höfum alla burði til að gera vel, alla burði til að auka velsæld á þann hátt að hún skili ekki eingöngu slíkri velsæld til núlifandi kynslóða heldur líka kynslóða framtíðarinnar. En tíminn vinnur ekki með okkur og verklagið gerir það sannarlega ekki heldur. Hér eru teknar ákvarðanir eftir fyrirframskilgreindum leiðum. Þær eru vel ígrundaðar og það er vel vandað til, og hvað gerist svo? Það er hikstað, tafið, endurskoðað og jafnvel bakkað, það er alla vega stoppað, bakkað svolítið aftur og mögulega stoppað aftur. Ég ímynda mér að margir telji eðlilega að ég sé hér að tala um almennt vinnulag ríkisstjórnarinnar, en ég er reyndar að tala um skilaboðin frá haustfundi Landsvirkjunar sem ég sat nú í morgun. Eftir stöðnun og vandræðagang síðustu ára ríkir einfaldlega óvissa um getu okkar til að standa við skuldbindingar í loftslagsmálum og til að standa undir orkuþörf ört vaxandi íslensks samfélags, óvissa um getu til að standa við það að framleiða græna orku fyrir fólkið okkar.

Svo var spurt á fundinum: Hvað þarf til að laga þetta? Svörin voru verulega skýr. Það þarf samstöðu og samstillt átak og það þarf að fara af stað. Það sem við þurfum allra helst á að halda núna er að hætta að láta allt snúast um átökin við ríkisstjórnarborðið. Við þurfum starfhæfa ríkisstjórn, við þurfum ríkisstjórn sem ræður við verkefnið sem hún hefur tekið að sér. Við þurfum ríkisstjórn sem einbeitir sér að alvarlegri stöðu í efnahagsmálum og tekur raunverulega utan um heimili landsins og við þurfum starfhæfa ríkisstjórn sem skilur stöðuna í orkumálum landsins og framkvæmir.

###

Ég þakka hv. þingmanni aftur fyrir hugleiðingarnar og kannski bara stuttlega til að svara, af því að ég heyrði að í ræðu hér fyrr í kvöld kom þingmaðurinn inn á aðkomu sveitarfélaga eða nærsamfélagsins að slíkum áætlanagerðum: Ég er þeirrar skoðunar að það væri æskilegt að ná þeim að borðinu og ég bind vonir við að þegar það koma aðrar fjármögnunarleiðir, hvort sem það eru einhver notendagjöld, ef ég má leyfa mér að nota það orð, eða annað slíkt, þá sé komið tækifæri fyrir sveitarfélögin einmitt til að koma nær, því þá er fjármögnunin að einhverju leyti farin út úr þessum sal hér með ákveðnum ákvörðunum, þær eru rauntengdar nýtingu og annað slíkt. Ég held að það gæti einmitt verið ein leiðin til að ná þessu markmiði sem hv. þingmaður nefnir. Plagg um 15 ár fram í tímann verður óhjákvæmilega svolítið kosningaplagg og ef menn vita að stór fjöldi þeirra verkefna sem þar eru gerðar áætlanir um er ekki að fara að gerast hvort sem er þá eru menn kannski að leggja minni vinnu í nákvæma áætlunargerð hvort sem er. Þetta hangir svolítið á þessari spýtu. Ég held að það væri ein leið að endurskoða fjármögnunina.

###

Frú forseti. Nú eigum við að fara að tala um krónuna. Nei, að öllu gamni slepptu þá er það auðvitað alveg rétt að það er býsna sérstakt að vera að gera áætlanir, verkáætlanir í samgönguáætlun með öðru, þetta er nú líklega einna helst hér, til lengri tíma litið, og vera svo að vinna fjárlög frá ári til árs og svo þessa tiltölulega nýtilkomnu fjármálaáætlun til fjögurra ára sem engu að síður hefur frá fæðingu, 2015, 2016, vegna alls konar utanaðkomandi þátta, tekið breytingum örar en hún hefði þurft að gera. Þetta fer svolítið illa saman. Ég ætla samt ekki að segja hér að værum við með stöðugri gjaldmiðil þá væri þetta ekki reyndin, að þá næðum við þessu öllu í gegn. En ég hef hins vegar þá bjargföstu skoðun að af því að við höfum svo lengi sem elstu menn muna búið við mjög sveiflukenndan gjaldmiðil sem hefur kennt okkur, og það er eiginlega bara í vöðvaminninu á okkur, og áætlanir eru mjög ólíklegar til að standast þá er það farið að hafa ákveðin áhrif á hvernig við umgöngumst akkúrat þessar títtnefndu áætlanir. Þannig að agaleysið er eiginlega orðinn svolítill fylgifiskur okkar. Við búumst alltaf við að eitthvað gerist. Það er svolítið þannig.

Síðan er þessi umræða sem hv. þingmaður var með, að koma með svona plagg og af því að það er búið að ákveða það hér á þingi, í þingsályktunartillögu til 15 ára, að fara í þessar framkvæmdir þá eigi það standa, ef ég skildi hann rétt. Það er öllu flóknara í framkvæmd og við værum nú býsna fljót að þurrausa ríkissjóð langt fram í tímann ef það væri þannig, auðvitað þarf að bregðast við. En þetta er eilífur línudans. Það er engin spurning.

###

Frú forseti. Mig langar eiginlega að byrja á því að taka undir þau orð hv. þm. Líneikar Önnu Sævarsdóttur þegar hún sagði hérna áðan að  samgönguáætlun snerist ekki raunverulega bara um samgöngur heldur hefði áhrif á svo fjölmarga aðra þætti í daglegu lífi fólks; öryggi, heilsu, loftslag o.s.frv.

Ég var að koma til landsins núna eftir tveggja daga fund, vinnufund á vegum Norðurlandaráðs þar sem ég er fulltrúi Íslands í vinnu sem lýtur að því að taka ákvörðun um að gera tillögu um hvort taka eigi upp og endurskoða Helsingforssáttmálann, sem hinn formlegi samningur um samstarf Norðurlandanna sem Norðurlandaráð  hvílir á. Þar hefur eðli málsins vegna töluverð áhersla verið lögð á öryggis- og varnarmál vegna þeirra tíma sem við lifum nú og vegna þess að það er ekkert um það í sáttmálanum. En það hefur líka töluvert púður farið í að ræða akkúrat um samgöngumál í þessari víðu mynd og hvort ástæða sé til að forma slíka samvinnu á vettvangi Norðurlandaráðs og norrænu ráðherranefndarinnar enn frekar. Það er engin niðurstaða komin í það, ég nefni þetta bara hér til að árétta hvað þetta er gríðarlega mikilvægur málaflokkur.

En það er samgönguáætlunin hérna núna og við stöndum kannski frammi fyrir því, eins og hefur verið komið inn á í fjölmörgum ræðum hér í dag sem ég hef aðeins náð að renna yfir, að í fyrsta lagi ríkir töluverð óvissa um fjármögnunina. Það er auðvitað stóra spurningin og verður vinna þingsins, umhverfis- og samgöngunefndar með ráðherra í ríkisstjórn og svo í tengslum við fjárlagavinnu og í tengslum við fjármálaáætlun  og bara næstu árin, að búa svo um hnútana að þessi ágæta áætlun, sem er unnin býsna þétt og reynt er að taka tillit til fjölmargra þátta,  nái framgangi, af því að eins og hér hefur komið fram hafa margir þingmenn lýst yfir vonbrigðum með það að áður samþykktar framkvæmdir hafi ekki raungerst vegna skorts á fjármunum. Við vitum jú öll að þetta eru gríðarlegir peningar sem fara í þessar framkvæmdir.

Kollegar mínir  úr hinum ýmsu kjördæmum hafa eðli málsins vegna fjallað um þau mál sem helst brenna á fólki í þeirra heimabyggð, hvort sem um er að ræða Vestfirði eða Austurland eða Suðurland. Listinn er auðvitað gríðarlega langur og það er erfitt að segja að eitthvert svæði sé undanskilið því að þar er brýn þörf á einhverjum úrbótum, annars vegar vegna þess að það hefur skort á uppbyggingu innviða, verkefnin hafa verið neðarlega í forgangsröðinni eða þá að dreifing ferðamanna og aukið álag þeirra vegna hefur breytt myndinni tiltölulega hratt.

Mig langar hins vegar sem þingmaður Reykvíkinga, og kemur svo sem ekki á óvart, að beina sjónum að höfuðborgarsvæðinu og þá t.d. sáttmálanum sem fær nú aðeins pláss í þessari áætlun. Samtök sveitarfélaga á höfuðborgarsvæðinu gera athugasemd við það að ekki fer mikið fyrir umfjöllun um borgarlínu í þeim fimm markmiðum sem samgönguáætlunin markar stefnu um. Þar er t.d. talað um að þróun samgangna mæti þörfum samfélagsins þar sem áhersla er á umhverfis- og loftslagsmál. Þar kemur borgarlína sterkt inn. Hún kemur sterkt inn í annan þátt sem lýtur að breyttum ferðavenjum, nýsköpun og þróun í samgöngumálum, þannig að hún  uppfyllir eiginlega — og öryggi og fækkun slysa held ég að sé nú ósköp auðvelt að tengja við þetta líka. Þannig að borgarlínan er  ein sú nýjung sem á eftir  að skipta sköpum í bætingu í samgöngumálum okkar.

Því tengt er líka gerð athugasemd við það og margir sakna, að lög um flýti- og umferðargjöld hafa ekki verið lögð fram á Alþingi. Þau eru náttúrlega nátengd þessu og eins og komið hefur verið inn á hérna vantar skýra sýn á hvaða fjármögnunarleiðir, ekki bara í fjármögnun samgöngusáttmálans heldur í fjölmörg verkefni víða um landið og það er mikilvægt að ná niðurstöðu í þau mál.

Samgöngusáttmálinn er auðvitað sameiginlegt mál allra sveitarfélaga á höfuðborgarsvæðinu, ekki bara Reykvíkinga. Þetta er mikilvægur sáttmáli, löngu tímabær, og það er óþarfi að fjölyrða um það  af hverju þessi mál hafa setið á hakanum hér, það var bara ákvörðun sem tekin var á sínum tíma, eins og ég ítreka enn og aftur. Ekkert landsvæði er of vel haldið í þessum málum og sú ákvörðun var einfaldlega tekin á sínum tíma að byggja upp ákveðna þætti hér á höfuðborgarsvæðinu, almenningssamgöngurnar fyrst og fara svo í stofnvegaframkvæmdir og annað slíkt. En þessi sáttmáli er sem sagt til að mæta þessum áskorunum sem við stöndum frammi fyrir vegna aukins umferðarþunga á höfuðborgarsvæðinu öllu og svo vegna loftslagsbreytinga. Borgarlínan, sem er orðið verulegt bitbein af ýmsum ástæðum — það gleymist stundum í þeirri umræðu að borgarlínan eins og við erum að horfa á núna er málamiðlun. Það er málamiðlun margra hugmynda sem fram komu. Þannig að þegar menn tala um að hún sé of dýr og of viðamikil og stór og að hægt sé að gera þetta betur og ódýrara og einfaldara og hvað ekki, þá þarf kannski að skoða þá heildarmynd, vegna þess að hugmyndafræðin byggir eingöngu á því að það sé hugsað um þessar samgöngur á svæðinu sem heildstætt kerfi allra sem vilja komast á milli og að eitt útiloki ekki annað.

Vissulega hefur samgöngusáttmálanum verið gagnrýndur fyrir kostnaðaraukningu og þar spilar ýmislegt inn; áætlanagerð hefur ekki verið fullnægjandi í upphafi eins og gerist oft, aðstæður hafa breyst, það er verðbólga, það er kostnaðarauki, einhver verkefni hafa stækkað, þau hafa ekki bara orðið dýrari, þau hafa stækkað o.s.frv., en engu að síður standa þessi verkefni fyrir sínu. Ég verð að segja, af því að ég veit að hæstv. samgönguráðherra hefur setið undir ja, gagnrýni á sáttmálann frá samstarfsfólki sínu í Sjálfstæðisflokknum, að ég vona að það verði ekki til þess að það sé of langt gengið í því að fresta framkvæmdunum af því að það væru virkilega bagalegar fréttir.

Sú vísa er heldur aldrei of oft kveðin að í borgum þar sem almenningssamgöngur eru í hávegum hafðar, þar sem þær þjóna þörfum íbúanna,  eru bílstjórar einkabílanna líka ánægðir. Það liggur einfaldlega í hlutarins eðli og er einfaldlega stórfurðulegt að þurfa að endurtaka þetta aftur og aftur. Ef vel ætti að vera myndu almenningssamgöngur á landsvísu skipa heiðurssæti í samgönguáætlun stjórnvalda, hvort sem það er til fimm ára eða 15 og ég trúi því reyndar að sú verði raunin þegar fram í sækir. Þetta hefur áhrif á atriði á borð við val á búsetu, val á samgöngumáta, á umferðarþunga, umferðaröryggi og síðast en ekki síst á markmið okkar í loftslagsmálum og þetta er allt saman nátengt. Þetta eru allt áskoranir sem samhliða áskorunum í heilbrigðismálum eru stærstu og mikilvægustu verkefnin sem ríkisstjórnir okkar tíma standa frammi fyrir og verður ekki slitið í sundur hvert frá öðru.

Ég ætla ekki að hafa meiri orð um þetta plagg að sinni, óska hv. umhverfis- og samgöngunefnd velfarnaðar í sínum störfum og vona að þau störf falli vel saman með þeim sem sýsla með fjármálin og við sjáum metnaðarfull markmið okkar raungerast í þessu sambandi.

###

Frú forseti. Ég vil þakka þessa umræðu og mér hefur þótt hún góð. Nokkrir punktar: Á síðustu árum og áratugum hefur íslenskt atvinnulíf orðið fjölbreyttara en áður, sem betur fer, og eins hafa áhrif erlendis frá aukist. Við getum nefnt umsvif stórra alþjóðlegra fyrirtækja sem hafa fest rætur hér eins og annars staðar með vöru sína og þjónustu og svo að okkar fyrirtæki eiga í aukinni alþjóðlegri samkeppni, sem sagt bæði hér innan lands og svo sum í starfsemi erlendis. Þetta gerir eftirlitshlutverk Samkeppniseftirlitsins flóknara og mikilvægara og þetta gerir þar með stuðning stjórnvalda við samkeppniseftirlit mikilvægara en fyrr. Helsta gagnrýni sem hefur komið fram hér er sá tími sem rannsóknir Samkeppniseftirlitsins eiga til með að taka og ég get tekið heils hugar undir það — aftur. Hæstv. ráðherra nefndi úttekt Ríkisendurskoðunar og að tilteknar ábendingar til úrbóta væru til skoðunar í ráðuneytinu. Það er líka áhugavert að velta því upp að samrunamálin, sem hæstv. ráðherra nefndi og eru svo mörg, eru háð lögbundnum fresti, nokkuð sem gerir að verkum að þau fara efst í forgangsröðunina og þar með er hætta á að önnur mál sem varða t.d. ólögmætt samráð eða aðra markaðsmisnotkun fari neðar og taki þar af leiðandi lengri tíma. Ég held að ég fari rétt með að talað er um að 8% af tíma Samkeppniseftirlitsins fari í slík mál meðan viðmiðið er sirka 40% í nágrannalöndunum. Þetta tel ég einsýnt að þurfi að laga.

Við nefndum mörg að virkt samkeppniseftirlit er sérstaklega mikilvægt á tímum þar sem verðbólga og vextir herja á heimilin og þegar sífelldar verðlagshækkanir gera okkur dofin fyrir eðlilegri þróun verðlags. Eitt mikilvægasta hlutverk stjórnvalda er að ná niður verðbólgu, það er enginn vafi, og því tengt að tryggja að hagsmunir heimila landsins og fyrirtækja skaðist ekki af þessum aukaverkunum sem geta skapast af verðbólgunni. Það er nóg samt. Þarna er hlutverk heilbrigðs samkeppnismarkaðar  og samkeppniseftirlits þar með risastórt.

Ég þakka fyrir umræðuna og óska ráðherra velfarnaðar í því verkefni að standa vörð um sterkt og skilvirkt samkeppniseftirlit.

###

Frú forseti. Ég vil byrja á að þakka hæstv. viðskiptaráðherra fyrir að taka svona skjótt og vel í beiðni mína um sérstaka umræðu um samkeppnismál. Við vitum að virk samkeppni skilar heimilum betri þjónustu, fjölbreyttari vöru og lægra verði og það er þess vegna sem stjórnvöld gegna lykilhlutverki í því að efla og vernda samkeppni á öllum sviðum. Virkt samkeppniseftirlit er líka sérstaklega mikilvægt á tímum þar sem verðbólga og vextir herja á heimilin og þegar sífelldar verðlagshækkanir gera okkur öll frekar dofin fyrir eðlilegri þróun verðlags. Við þær aðstæður er hætt við að mýsnar fari á kreik ef kötturinn er læstur inni.

Markmiðið með samkeppniseftirliti er að styrkja heilbrigða samkeppni og neytendavernd með því að berjast gegn fákeppni, ólögmætu samráði og annarri markaðsmisnotkun og þau eru mörg dæmin um hvernig það hefur sannað sig. Ég get nefnt olíusamráðið og sektir sem voru lagðar á Valitor og Mjólkursamsöluna fyrir að misnota markaðsráðandi stöðu sína.

Síðustu vikur hefur svo töluvert farið fyrir umræðu um samkeppnismál frá því að Samkeppniseftirlitið lagði 4,2 milljarða kr. stjórnvaldssekt á Samskip vegna víðtæks ólögmæts samráðs við Eimskip. Rannsóknin stóð yfir í um áratug og hófst, eins og flest önnur mál sem Samkeppniseftirlitið tekur til rannsóknar, á því að eftirlitinu bárust ábendingar frá bæði viðskiptavinum og keppinautum fyrirtækjanna.

Frú forseti. Það er áhugavert að bera saman samband og samskipti samkeppnisyfirvalda hér á landi og helstu hagsmunaaðila atvinnulífsins við það sem gengur og gerist víða í löndum í kringum okkur. Á Norðurlöndum og almennt í þeim löndum sem við viljum bera okkur saman við beita hagsmunasamtök atvinnulífsins sér almennt markvisst gegn samkeppnisbrotum enda skilningurinn sá að þau skaði bæði hagsmuni heimila og atvinnulífsins. Hér virðist dýpra á slíkri nálgun og sjónarmið sumra hagsmunasamtaka, atvinnuleysis og jafnvel fjölmiðla virðist frekar það að Samkeppniseftirlitið sé atvinnulífinu fjötur um fót. Ég hef ekki áhyggjur af því að ráðherra samkeppnismála sé þeirrar skoðunar og ég hef ekki áhyggjur af því að innan ríkisstjórnarinnar sé einhugur um að grafa undan Samkeppniseftirlitinu, en ég hef áhyggjur af því að það verði engu að síður útkoman ef stjórnvöld sofa á verðinum eða láta stýra sér í þá átt. Það er nefnilega hlutverk stjórnvalda að vera vakandi fyrir þeim miklu hagsmunum heimila og langflestra fyrirtækja sem felast í heilbrigðum samkeppnismarkaði, enda er það alls ekki svo að fyrirtæki vilji almennt ekki að eftirlit sé haft með samkeppni. Lítil og meðalstór fyrirtæki, máttarstólpinn í íslensku atvinnulífi, treysta einmitt á skilvirkt og gott eftirlit með samkeppnismörkuðum.

Þetta þýðir auðvitað ekki að Samkeppniseftirlitið okkar sé yfir gagnrýni hafið. Það er t.d. eðlilegt að skoða einfaldara og skilvirkara regluverk til að ýta undir samkeppni og neytendavernd. Við í Viðreisn höfum lagt áherslu á að efla leiðsagnarhlutverk Samkeppniseftirlitsins vegna þess að það myndi bæði spara tíma og fjármagn. Eftirlitið hefur verið gagnrýnt fyrir að hafa ekki sinnt því hlutverki sem skyldi. Spurningin er: Af hverju? Getur verið að Samkeppniseftirlitið hafi ekki bolmagn til þess þegar litið er til annarra lögbundinna verkefna þess og svo þess fjármagns sem eftirlitið hefur úr að spila?

Það er í ljósi þessa sem ég spyr hæstv. ráðherra: Hver er að mati hennar besta leiðin til að gera eftirlit með samkeppnisbrotum skilvirkara? Hafa stjórnvöld að mati ráðherra tryggt Samkeppniseftirlitinu nægilegt svigrúm til að sinna eftirliti með samkeppnisbrotum?

Eins og svo margt sem lýtur að hagsmunum almennings kemur samkeppnislöggjöfin okkar að miklu leyti frá Evrópusambandinu. Enn er þó ýmislegt sem við eigum eftir að innleiða í íslensk lög og má þar helst nefna evrópsku skaðabótatilskipunina frá 2014 sem eykur verulega möguleika neytenda og fyrirtækja til að sækja bætur vegna samkeppnisbrota. Málið hefur vissulega ekki enn farið í gegnum EES-nefndina en það kemur ekki í veg fyrir að Ísland innleiði þessa réttarbót. Þess vegna spyr ég að lokum: Mun hæstv. ráðherra beita sér fyrir því að Ísland innleiði þessa tilskipun fljótlega?

Ég hlakka svo til umræðunnar hér og vona að hún gefi skýrari mynd af því hvernig við sjáum þessi mál fyrir okkur í náinni framtíð.

###

Herra forseti. Það eru allir að tala um heilbrigðiskerfið og sem betur fer eigum við mjög mörg sögur af því, góðar sögur af því hvernig kerfið grípur okkur. En þeim fer fjölgandi, vondu sögunum. Við þekkjum slæma stöðu bráðaþjónustu Landspítalans, við þekkjum vaxandi biðlista eftir þjónustu sérfræðilækna, eftir geðheilbrigðisþjónustu, þjónustu sálfræðinga og talmeinafræðinga, svo dæmi séu tekin. Þetta hefur því miður ekki lagast, þvert á móti. Það sem brennur á fólki nú til viðbótar er grunnþjónustan. Á heilsugæslunni eru biðlistarnir nú komnir í harða baráttu við hina illræmdu biðlista innan heilbrigðiskerfisins sem við þekkjum.

Ég ætla ekki að gera lítið úr því risaverkefni sem það er að veita stöðuga og góða heilbrigðisþjónustu óháð efnahag og búsetu en mig langar að setja þessa stöðu í samhengi við skatta. Í nýju fjárlagafrumvarpi ríkisstjórnarinnar eru skatttekjur ríkissjóðs og tryggingagjöld áætluð um 1.200 milljarðar kr. Þetta eru 27% af vergri landsframleiðslu og það þýðir einfaldlega að skattar og tryggingagjöld eru 27% af markaðsvirði allrar vöru og þjónustu sem er framleidd á Íslandi. Þetta er fjárhæðin. Þetta er hlutinn sem rennur í ríkissjóð í gegnum skatta og gjöld. Við erum og við viljum vera velferðarsamfélag og það er samfélagsleg sátt um það í íslensku samfélagi að við leggjum okkar af mörkum til þess í gegnum skattkerfið. En það var annar rauður þráður í samtölum mínum við fólk í sumar og það er sú vaxandi tilfinning fólks að skattarnir séu ekki nýttir nægilega vel til að standa undir þessari grunnþjónustu sem við erum að leggja skattpeningana okkar í, að sá tæpi þriðjungur af verðmæti allrar vöru og þjónustu sem til fellur í landinu sé ekki nýttur nægilega vel, ekki eins og best verður á kosið fyrir fólkið í landinu. Það er ótækt. Staðan í heilbrigðismálum, þar sem brýnna úrbóta er þörf, má ekki verða skjól fyrir óráðsíu í fjármálum ríkisins. Þvert á móti er brýnna en nokkru sinni fyrr að sýna ábyrgð og aðhald og leggja áherslu á bætta forgangsröðun. Fyrir því höfum við í Viðreisn talað og við munum halda því áfram og við óskum eftir að það fjölgi í þeim hópi.

###

Frú forseti. Já, það er alltaf jafn gaman að ræða þessa hluti við hv. þingmann. Það sem gerir verkefnið auðvitað líka erfitt er að stóru útgjaldaliðirnir eru þessi mikilvægu velferðar-, heilbrigðis- og menntamál. Ekkert okkar hefur gaman af því að skera niður þar. Þess vegna er ég að leggja svo mikla áherslu á forgangsröðunina, frekar að skipta út, það er líka aðhald að taka einhver verkefni út og setja brýn verkefni inn, draga úr biðlistum í mikilvægri grunnþjónustu fyrir fólk, setja eitthvað annað á bið. Það felur ekki í sér peningalegan sparnað en það lagar til í þessu.

Þetta er líka svo erfitt — hv. þingmaður kemur og talar um samspil ríkisstjórnarflokkanna sem eru svona, eins og hann orðaði það, komnir á endastöð í sínu pólitíska samstarfi og fara ekkert leynt með það. Það sem ég kannski verð að segja að ég hef ákveðnar áhyggjur af er að birtingarmyndin verði mögulega sú að það eigi sér stað einhver hrossakaup, að það verði ekki pólitískt samtal heldur að málamiðlunin felist í því að einn flokkur fái þetta og annar hitt. Það er eiginlega enn þá minni vandvirkni í því fólgin. Já. Þess vegna árétta ég bara, ég veit ekki — ég held að eitt af því mikilvægara sem hægt er að gera núna hér á þinginu sé að tryggja fjárlaganefnd einhvers konar vinnufrið og að nefndin — nú andvarpar hv. þingmaður, báðir sýnist mér. En þetta er bara svo mikilvæg vinna, að það sé farið ofan í grunninn á þessum málum. En svo má segja að það sé óskhyggja. Þetta er kannski ekki ríkisstjórn sem klárar þessi mál en það er þá annarra að taka boltann. Staðan er ekki góð.

###

Frú forseti. Ég þakka hv. þingmanni fyrir andsvarið. Þetta er nefnilega svolítið skemmtilegt og aftur komum við að þessu sem hann nefndi með þennan flata niðurskurð og einhvern veginn excel-skjalið. Það má margt gott um excel segja en excel er ekki pólitík. Við þurfum pólitík inn í þessa umræðu og þessa vinnu.

Varðandi þetta með hvar hægt er að auka tekjumyndunina, eins og hv. þingmaður nefnir, þá langar mig að bæta við þá vídd líka, og ég kom inn á það aðeins í ræðu minni, að það er þessi nagandi tilfinning fólks fyrir óréttlætinu sem felst í því hversu auðvelt það er að sækja meiri skattpeninga á launaseðilinn en hversu mikil varðstaðan er um auknar tekjur, t.d. þegar kemur að nýtingu þjóðarauðlindanna. Ég er reyndar á þeirri skoðun að við stöndum á ákveðnum tímamótum þar. Við höfum áratugum saman verið að ræða sjávarauðlindina, fiskveiðistjórnarkerfið, og nú er svo komið að það hefur raungerst sem margir spáðu, að aðrar náttúruauðlindir eru orðnar gríðarlega eftirsóttar og þar með verðmætar í peningalegu tilliti. Við verðum að klára umræðuna um hvernig við ætlum að gera þetta vegna þess að við getum staðið hér og sagt að við séum óendanlega rík af náttúruauðlindum, það er rétt, en ættum við ekki að segja: Við ætlum að láta allan almenning njóta þess hversu óendanlega rík við erum af náttúruauðlindum. Mér finnst alltaf vanta þann hluta í, að við klárum þetta almennilega. Ég tel að við séum á tímamótum í þessari umræðu núna vegna þess að hún skiptir svo miklu máli að svo mörgu leyti. Ég átta mig á því að hv. þingmaður var líka að spyrja um breiðu millistéttina og svo þessa hátekjustétt, hvernig skattbyrðinni yrði dreift þar. Við þurfum kannski aðeins að taka samtalið, það er verið að reka mig hér úr pontu.

###

Frú forseti. Aftur þakka ég andsvarið og ég hygg að þetta sé samtal sem við eigum eftir að taka býsna oft hér í vetur, ekki bara þegar kemur að umræðu um fjárlög heldur almennt um þessi viðfangsefni sem blasa við stjórnmálunum í dag.

Með aðhaldið, sem mér og okkur í Viðreisn er tíðrætt um, þá lítum við á það sem eitt stærsta velferðarmálið núna að sýna aðhald og skynsemi vegna þess að við teljum forgangsröðun ríkisstjórnarinnar oft ranga og lítt ígrundað í hvað peningarnir fara. Eftir situr annars vegar hrópandi þörfin á því að draga úr vaxtagjöldum með niðurgreiðslu skulda og hins vegar hrópandi þörfin á því að beina fjármunum í það sem er illa fjármagnað í dag, illa frekar en van af því að verið er að setja pening í þetta en það er ekki úthugsað. Við verðum að horfast í augu við það að á sama tíma og við þenjum út fjárlögin ár eftir ár, þá þenjast biðlistar út í velferðarþjónustu og heilbrigðisþjónustu næstum því í sama hlutfalli. Það er eitthvað rangt í þessu, það er bara þannig. Þess vegna veltir maður fyrir sér hvort 1% aðhald á allt sé það besta sem hægt er að gera. Ég skil þetta ekki og þess vegna segi ég að verkefni fjárlaganefndar sé ærið og ég vildi óska að hún hefði sjálfstæði í verkum sínum og færi vel í þetta. Ég hef hlustað grannt eftir tillögum Samfylkingarinnar á þennan hátt: Þú þarft, hv. þingmaður, að sama skapi að útskýra aðeins fyrir mér hvernig aðhald getur fólgist í auknum tekjum en að ekki sé hægt að sýna aðhald hvað varðar ákveðna hluti. — Ég átta mig á því. Ég þarf að sjá tölurnar en eins og ég segi þá held ég að áhugaverður vetur sé fram undan.

###

Frú forseti. Ég þakka hv. þingmanni fyrir andsvarið. Hugsaðu þér nú, hv. þingmaður, hvað við gætum unnið vel saman ef þú fengir að taka vinstri velferðina og ég hægri hagstjórnina. Ég hugsa að það kæmi býsna vel út. Þetta er ekkert sérstaklega flókið, hv. þingmaður. Ég hef verið að gagnrýna hér og við í Viðreisn það sem við köllum skort á aðhaldi og skynsemi, ráðdeild í ríkisrekstri. Ég hygg að það komi hv. þingmanni ekkert á óvart þegar ég segi að það er nálgun sem gjarnan hefur verið tengd við hægri hagstjórn. Það getur vel verið að það sé ósanngjarnt og mörkin á milli hægri og vinstri hafa jú verið að þynnast út, rétt eins og — ég get alveg sagt það — það fer í taugarnar á mér þegar vinstra fólk eignar sér nálgunina í velferðarmálum, af því að mér finnst hægrið ekki síður eiga heiðurinn af mörgum úrbótum þar, ég tala nú ekki um í samfélagi eins og á Íslandi þar sem samfélagssátt ríkir um velferðarþjónustuna. Það er engu að síður svo að það er býsna þekkt að velferðarmálin og áherslan á að leggja fjármagn í þau hefur í gegnum tíðina verið tengt við vinstrið, rétt eins og ábyrg efnahagsstjórn við hægrið. Ég ætla að vona að hv. þingmaður sé ekki ósammála mér í því að þetta sé skynsamleg nálgun fyrir samfélagið okkar.

Varðandi skattbyrðina þá höfum við í Viðreisn alls ekki verið ósammála því að skattbyrði verði jöfnuð, t.d. með því að skoða fjármagnstekjuskattinn. Við viljum sjá þær tekjur sem þannig koma til fara inn í kerfið aftur og til þeirra sem eru lægst launaðir, draga úr skattbyrði þeirra. Við teljum ekki að það eigi almennt að auka álögur frekar á almenning í gegnum skattkerfið. En þessar tilfærslur erum við til í og teljum sanngjarnar.

###

Forseti. Hér hefur ýmislegt verið látið falla í umræðu um fjárlög ríkisins og margt fyrirsjáanlegt. Hæstv. fjármálaráðherra reið á vaðið í morgun með ítarlegri yfirferð yfir hin nýframlögðu fjárlög næsta árs og talsmenn annarra þingflokka tóku svo við keflinu hver á fætur öðrum. Það er ljóst af því sem sagt hefur verið að verðbólgan, svo þrálát sem hún er,  bitnar ekki á bjartsýni fjármálaráðherra þó að hún bíti alla aðra. Vinstri flokkar vilja hækka skatta og Viðreisn heldur áfram að tala fyrir ábyrgð, aðhaldi og bættri forgangsröðun, svo ég vísi í ræðu talsmanns  Viðreisnar, hv. þm. Þorbjargar Sigríðar Gunnlaugsdóttur hér fyrr í dag.

Í sem stystu máli er hægt að kalla þessa fjárlagaumræðu endurtekið efni. Það skortir býsna mikið á að brugðist hafi verið við varnaðarorðum frá afgreiðslu síðustu fjárlaga, varnaðarorðum fjölmargra aðila sem tjáðu sig þá um fjárlögin; aðilar vinnumarkaðarins og aðrir sérfræðingar sem vöruðu við því að það væri verið að vanmeta kraft verðbólgunnar, Seðlabankinn, sem sagði beint út að ríkisstjórnin væri að gera vinnu hans erfiðari við að ná niður verðbólgunni og svona mætti áfram telja. Nú stöndum við hér með tóm veski eftir nýjar endurteknar stýrivaxtahækkanir og ríkisstjórnin bregst við með efni sem hún veit  vel að er ólíklegt til að virka. Það er enn þá svimandi há verðbólga sem Seðlabankinn einn getur einfaldlega ekki tekist á við og, það sem mögulega eru brýnni skilaboð héðan úr þingsal, það geta heimili landsins ekki heldur gert ein.

Ég minni á þegar við erum að hefja þessa umræðu að í fyrra þegar fjárlög voru lögð fram var staðan eiginlega sú að það var ekki hægt að taka efnislega umræðu í 1. umræðu því að ríkisstjórnin, stjórnarflokkarnir, svöruðu því einu til, hvort sem um var að ræða spurningar, borin fram gagnrýni eða hugleiðingar um þau fjárlög sem voru til umræðu, að það væri ekkert að marka þetta plagg, það ætti eftir að breytast svo mikið í meðförum þingsins. „Lagast“ var reyndar orðalagið sem var notað. Og jú, breytingin var sú að hallinn fór úr 89 milljörðum kr. í framlögðum fjárlögum um 120 milljarða kr. í meðförum stjórnarmeirihlutans.

Það sem mig langar til að gera hér er í grófum dráttum tvennt; mig langar annars vegar að ræða það sem tengist tekjuhlið fjárlaganna, þ.e. skattamál, og hins vegar það sem tengist útgjaldahliðinni, vaxtagjöld. Heildartekjur ríkissjóðs eru áætlaðar 1.349 milljarðar kr. á næsta ári, 30% af vergri landsframleiðslu, og af þessari fjárhæð eru skatttekjur og tryggingagjöld áætluð rétt ríflega 1.200 milljarðar. Það er fjárhæðin sem um ræðir þegar við tölum um skatta og tryggingagjöld. Þetta eru u.þ.b. 90% af heildartekjum ríkis. Samsetning tekna ríkisins af sköttum og tryggingagjaldi á næsta ári samkvæmt þessu er í grófum dráttum sú að stærsti flokkurinn er skattar á vöru og þjónustu, áætlaðar um 550 milljarða kr. Vaskurinn er auðvitað yfirgnæfandi þar, 416 milljarðar. Síðan koma aðrir neysluskattar, 46 milljarðar. Við erum að tala um gjöld á ökutæki og eldsneyti, 63 milljarðar, og áfengis- og tóbaksgjöld 32 milljarðar. Síðan koma sterkt inn í öðru sæti skattar á tekjur og hagnað, 457 milljarðar, sem skiptist þannig að  einstaklingar greiða 277 milljarða í tekjuskatt, lögaðilar 126 milljarða og síðan er fjármagnstekjuskatturinn 54 milljarðar.

Þriðji stærsti tekjuflokkur ríkissjóðs, gjaldaflokkur heimila og fyrirtækja, er síðan tryggingagjöldin sem eru áætluð 141 milljarður. Og svo koma einhverjir smærri skattaflokkar sem sjá um restina, sirka 50 milljarðar. Þetta er hellingur. Þetta eru ofboðslega miklir peningar  — 1.200 milljarðar sem velta frá fyrirtækjum og heimilum landsins á árinu inn í ríkissjóð. Það er fínt. Við erum og viljum vera velferðarsamfélag og það er sameiginlegur skilningur okkar á því að það kostar og fólk mótmælir hér almennt ekki skattheimtu, hefur ekki gert það. En við erum engu að síður einfaldlega að nálgast þolmörk fjölmargra heimila og fyrirtækja. Ég held að með skynsemina að leiðarljósi þá sjáum við að við munum ekki skattleggja okkur frekar. Við munum ekki skattleggja íslenska þjóð frekar út úr þeim efnahagsvanda sem við stöndum frammi fyrir núna. Stjórnvöld verða að taka boltann og finna aðrar leiðir, t.d. með langþráðu og nauðsynlegu aðhaldi. Ég myndi vilja sjá fjárlaganefnd núna skoða í alvöru lækkandi útgjöld, skoða það að færa skattheimtuna í ríkari mæli frá þorra almennings og yfir til stórútgerðarinnar og annarra sem nýta náttúruauðlindir landsins. Fyrst þarf að verðmeta þau   not og það er merkileg mótstaða við þær aðgerðir. Ég myndi vilja sjá mengandi atvinnustarfsemi vera gert að greiða meira. Ég myndi vilja sjá þennan skatt aukinn til að lækka á hinum endanum. Með öðrum orðum; fara frekar í tilfærslur í skattkerfinu, taka upp græna skatta, horfa til þess að þeir sem menga borgi og hætta svo að búa til skattaívilnanir fyrir þá sem ekki þurfa á því að halda. Ég kem aðeins að því á eftir.

Þetta eru þau verkefni sem væri óskandi að fjárlaganefnd meiri hlutans, af því að reynslan hefur sýnt að það er meiri hlutinn sem ræður för eða með öðrum orðum, meiri hlutinn bíður eftir skilaboðum úr ráðuneytum og knýr svo sínar breytingar í gegn. En þetta myndi ég vilja sjá vera leiðarstefið í vinnunni frekar en eingöngu það, og helst bara ekki, að hækka útgjöld í meðförum þingsins, auka enn frekar á hallann.

Ég er sem sagt að segja að almenn skattlagning er ekki svarið. Það er samfélagssátt um að við borgum háa skatta. Við borgum þá af laununum okkar, við borgum þá af innkaupum og við borgum þá yfir höfuð af öllu því sem við gerum frá degi til dags. En það sem truflar sífellt fleiri er sú vaxandi tilfinning annars vegar að skattarnir séu ekki nýttir nægilega vel til þess að standa undir þeirri grunnþjónustu sem fólk og heimili þurfa á að halda, og þar nefni ég sérstaklega heilbrigðisþjónustu og velferðarmál og bæti svo reyndar menntamálunum við, ekki síst eftir brýningu menntamálaráðherra hér í umræðum í gærkvöldi. Við þurfum einfaldlega að bera meiri virðingu fyrir skattpeninga almennings. Hins vegar er það sú tilfinning sem mér finnst ég verða vör við, að fólk orðar sífellt oftar það óréttlæti sem felst í því hve millistéttinni er gert að bera þyngstu byrðarnar. Þetta verður sífellt skýrara í samtölum við fólk. Kannski er það nátengt þeirri staðreynd að þrátt fyrir þessa miklu skattbyrði eru biðlistar eftir margs konar mikilvægri velferðar- og heilbrigðisþjónustu að aukast, ekki að minnka. Kannski er það það sem gerir það að verkum að fólk er raunverulega farið að rýna í hvernig skattpíningarnar eru nýttir. Staðreyndin er sú að alveg sama hversu þægilegt og fyrirhafnarlítið það er að auka þennan tekjustofn, þ.e. tekjuskatt á einstaklinga, þá gengur það eitt sér ekki lengur. Það þarf fleira að koma til.

Síðan langar mig að nefna að þessi sturlaða vaxtabyrði fyrirtækja og heimila, sem þurfa að sætta sig við krónuhagkerfið, er sannarlega samsvarandi viðbótarskattlagning þó að það sé ekki á það bætandi. Munurinn er sá annars vegar að þessi byrði, vaxtakostnaðarbyrðin,  er enn þá fjær því að leggjast jafnt á heimili og fyrirtæki og leggst eiginlega frekar á þau sem síst skyldi. Svo er munurinn líka sá að þessar tekjur skila sér ekki í ríkissjóð heldur til fjármagnseigendanna. Þetta er fjármagnsflutningur frá heimilum til fjármagnseigenda.

Og vaxtagjöld, þau bíta auðvitað víða en það er full ástæða til að hafa mestar áhyggjur af þeim sem eru með íþyngjandi húsnæðisvexti. Hér í umræðunum fyrr í dag, ég held reyndar að það hafi verið í andsvörum, kom hæstv. fjármálaráðherra inn á það að Íslandsbanki, held ég að hann hafi nefnt, hafi kynnt til sögunnar úrræði fyrir fólk sem er að sligast undan afborgunum, verðbólguskotnum afborgunum og vöxtum, og það væri að flytja byrðina aftar á lánstímann, fara eiginlega tímabundið  úr óverðtryggðu lánunum yfir í verðtryggðu. Þetta á að vera fullkomið neyðarúrræði og það þarf að fylgja  sögunni í hvert einasta skipti sem þetta úrræði er borið á borð fyrir lántakanda, að það er verið að lengja í ólinni. Það er verið að bæta á höfuðstólinn, það er verið að gera greiðslubyrðina þyngri þegar upp er staðið. Ég er ekki að gera lítið úr því að þetta úrræði getur bjargað einhverjum sem ella myndu ekki klára sig á þessum tímum, en þetta þarf að vera síðasta úrræðið.

Ég ætla ekki að gera neinum það hér inni að gera lítið úr þessum vanda fólks sem við blasir en ég saknaði þess að sjá ekki meiri áherslu á undirliggjandi vanda frekar en skyndilausnir, þótt þær geti verið mikilvægar líka. Þær eru það bara ekki einar og sér. Formaður Viðreisnar, Þorgerður Katrín Gunnarsdóttir, gerði það m.a. að umtalsefni í umræðu um stefnuræðu hæstv. forsætisráðherra hér í þingsal í gærkvöldi hversu ósanngjarnt þetta tvöfalda peningahagkerfi okkar er þar sem stærri fyrirtæki  eiga þess kost að gera upp rekstur sinn í erlendri mynt og taka lán á hagstæðari kjörum í erlendri mynt en önnur fyrirtæki og heimili landsins sem eru föst í viðjum krónuhagkerfisins og þeirri vaxtaáþján sem því fylgir. Þessi orð formanns Viðreisnar kölluðu á viðbrögð álitsgjafa RÚV í kjölfarið. Framkvæmdastjóri Viðskiptaráðs og fyrrum pólitískur ráðgjafi fjármálaráðherra hafði það að segja um þetta óréttlæti, sem bitnar bæði á heimilum landsins og fjölmörgum fyrirtækjum, að það væri holur hljómur í orðum formanns Viðreisnar af því að hún hefði greitt atkvæði með því hér á árum áður, ég held í alvöru að það séu um 20 ár síðan, að fyrirtæki fengju að gera upp í erlendri mynt. Formaður Viðreisnar mun áfram, líkt og við hin í Viðreisn, tala fyrir því að sem flestir hér á landi njóti frelsis til að fá að nota erlenda mynt; stór fyrirtæki, lítil fyrirtæki, stofnanir, sveitarfélög, ríkissjóður og ekki síst heimili landsins. Þetta snýst um almannahagsmuni. En þetta litla dæmi sýnir kannski fyrst og fremst að varnargarðarnir liggja víða og svo reyndar  líka það hversu lítt merkilegir þeir geta verið.

En forseti, það eru sem sagt ekki bara heimili landsins og fyrirtæki, þau sem eru í krónuhagkerfinu, sem eru að sligast undan vaxtagjöldunum. Vaxtagjöld ríkisins eru sérkapítuli. Þau eru áætluð 111 milljarðar á næsta ári. Auðvitað er óraunhæft að núlla þessa upphæð út. Það væri líka ósanngjarnt af mér að halda því fram hér að ríkissjóður  sé nú skuldsettur mjög mikið úr hófi fram. En fórnarkostnaðurinn við krónuna, þessi vaxtamunur sem íslensk heimili, fyrirtæki, stofnanir, sveitarfélög og ríkissjóður greiða, hann bítur. 111 milljarðar gætu verið miklu lægri fjárhæð sem nemur tugum milljarða. Og hugsið ykkur hvað væri hægt að gera við þá fjárhæð inni í almannaþjónustunni.

Morgunblaðið,Svo mætti reyndar halda að þessi gjaldaliður, vaxtagjöld ríkisins, sé eitthvert feimnismál. sem er þekkt fyrir stuðning sinn við ríkisstjórnina,  birti þannig í gær súlurit yfir helstu gjaldaliði fjárlaganna og þar vakti athygli mína hvernig skautað var yfir þann fjórða stærsta, nefnilega vaxtagjöldin. Sú súla var einfaldlega ekki í súluritinu. Af leiðara blaðsins í dag má svo ráða að við gerð súluritsins  hafi verið notast við samantekt á heimasíðu fjármálaráðuneytisins þar sem þennan lið vantaði, svo ég vísi í leiðara í dag. Blaðið bætti sem betur fer úr þessari handvömm  í dag og birti fína frétt um hækkandi vaxtagjöld ríkissjóðs.

Framsetning skiptir máli og auðvitað er fullkomlega óábyrgt að vera að fara í einhvern feluleik hér um þessi mál. Við verðum þvert á móti að ræða vaxtavanda ríkisstjórnarinnar opinskátt. Vextir sem hlutfall af landsframleiðslu hér á landi eru með því hæsta sem þekkist í hinum vestræna heimi þó svo að við séum mun neðar á listanum þegar kemur að skuldahlutfallinu. Þetta er fjórði stærsti útgjaldaliður ríkissjóðs. Á árunum eftir hrun þótti það fréttnæmt þegar vaxtaliðurinn var, að ég tel, í þriðja sæti, og ég man ekki hvort gjaldaliðirnir voru nákvæmlega eins þá. Það var fréttnæmt en við virðumst vera orðin ónæm fyrir þessu í dag. Þetta er óþægilega nálægt fjárhæðinni sem ríkisstjórnin ver til sjúkrahúsþjónustu á komandi ári. Og auðvitað kemur þetta niður á okkur öllum, allt frá því að þetta kemur niður á getu ríkissjóðs, ríkisstjórnarinnar til að sinna hlutverki sínu, innviðauppbyggingu, fjármagna þjónustu, og þetta kemur niður á öllum þeim sem eru að fjármagna sig frá degi til dags.

Á sama tíma eru svo útgjöld A-hluta ríkisfjármála aukin um rúmlega 127 milljarða kr. á milli ára. Þetta er upphæð sem setur auðvitað aðhaldsvæntingar hæstv. fjármálaráðherra upp á 17 milljarða í mjög skýrt samhengi en er að sama skapi í takt við vinnulag ríkisstjórnarinnar sem hefur aukið útgjöld sín um 9% að meðaltali hvert einasta ár sem hún hefur setið í stóli. Og aftur, þegar rætt er um útgjöld ríkissjóðs, þegar rætt er um skattlagningu, skatttekjur, þá þarf að setja það í samhengi við það hvað við erum að fá fyrir það. Það sem við erum að fá fyrir það eru vaxandi biðlistar á óþægilega mörgum sviðum velferðarþjónustunnar og grunnþjónustunnar. Það er staðreynd. Það eru vonbrigði, herra forseti, að horfa upp á þetta forystuleysi í efnahagsmálum. En svo má líka spyrja sig hvort forystusauðirnir séu of margir.

Mig langar aðeins, af því að ég nefndi það áðan, að segja að eitt af því sem mætti gera, og ég held að það væru  hreinlega mikilvæg skilaboð frá stjórnvöldum, er að hætta að verja peningum í skattaívilnanir til aðila sem ekki þurfa á því að halda. Mig langar að nefna tvö dæmi; annars vegar þær fréttir sem berast um gríðarlega arðsemi bílaleiganna, sem hafa fengið ríflega milljarð í  styrk til að skipta út bílum við að taka upp rafmagnsbíla, og síðan úthlutanir Orkusjóðs sem virðast ekki endilega  lenda þar sem gagnið yrði mest. Það skiptir máli hvernig fjármununum er varið þó svo að verið sé að takast á við gríðarlega mikilvæg verkefni eins og loftslagsaðgerðir.

Það hefur verið rakið hér vel í dag að áskoranir í ríkisfjármálunum eru miklar. Ríkissjóður veltir gríðarlegum fjármunum. Skattbyrði á heimili og fyrirtæki er mjög mikil en mikið af þeirri grunnþjónustu sem samfélagið þarf á að halda,  og aftur ber þar  hæst heilbrigðis- og velferðarmál, er illa fjármögnuð.

Menntamálin, aftur, svo ég vitni í skilaboð ráðherra málaflokksins frá í gær, eru í þeim flokki líka. Ég nota orðin illa fjármögnuð frekar en vanfjármögnuð. Mér finnst vera blæbrigðamunur á því og ég er þeirrar skoðunar að með skýrri sýn, auknu gegnsæi og samstilltu átaki megi nýta fjármagnið betur. Við getum ekki leyft okkur að fara ekki í þá vinnu. Ég verð að segja að 1% aðhaldskrafa þvert á allt, án tillits til hvað er í gangi og án þess að það komi skilaboð um vinnuna, finnst mér ekki vera besta leiðin til þess, svo ég taki nú ekki dýpra í árinni.

Ég minntist á það í upphafi hvernig stjórnarliðar, jafnt ráðherrar sem óbreyttir þingmenn, nálguðust 1. umræðu um fjárlög 2023 hér fyrir ári síðan, þar sem öllum spurningum og gagnrýni var mætti á þann veg að þetta væri svo til marklaust plagg. Síðan fólst vinna meiri hlutans í að auka á hallann á ríkissjóði um ríflega 30 milljarða. Núna erum við að leggja af stað í þessa vinnu með fjárlög sem bera í sér halla upp á 46 milljarða. Sú upphæð er reyndar háð því að á næsta ári verði lokið við sölu á helmingshlut í Íslandsbanka sem enn er í eigu ríkisins, tæplega 50 milljarðar á næsta ári. Ég verð að segja að það fer einfaldlega eftir því við hvaða fulltrúa ríkisstjórnarinnar er rætt hvort búast megi við því að af þeirri sölu verði. En þetta verður nokkuð augljóslega eitt af stóru málunum af því að auðvitað munar um þennan pening.

Ég ætla að óska fjárlaganefnd góðs gengis við vinnuna nú að lokinni 1. umræðu. Þau gerast varla mikilvægari verkefnin en að sigla  báruna vel á milli þess að takast á við verðbólguskrattann og himinháan vaxtakostnað með því að gæta aðhalds í meðferð þeirra fjármuna sem renna í ríkissjóð í gegnum skattgreiðslur einstaklinga og lögaðila og svo þess að standa þannig að uppbyggingu og rekstri mikilvægra samfélagsinnviða og mikilvægrar samfélagsþjónustu að sómi sé að.

Ég ætla að ljúka máli mínu með því að segja að áhersla á hægri hagstjórn og vinstri velferð er gott veganesti inn í þá vinnu.

###
